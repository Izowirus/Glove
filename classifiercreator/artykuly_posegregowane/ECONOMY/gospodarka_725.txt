Postęp technologiczny i sztuczna inteligencja (Artificial Intelligence) nie zagrażają stanowiskom pracy, wręcz przeciwnie, będą je tworzyć - uważają eksperci firmy Fortinet, zajmującej się m.in. cyberbezpieczeństwem.

      
            "Rozwój technologiczny jest przez sceptyków od dziesięcioleci utożsamiany ze zmniejszaniem liczby miejsc pracy. W rzeczywistości jednak systematycznie ich przybywa. Poczta elektroniczna nie wyparła całkowicie poczty tradycyjnej, a bankomaty banków – w USA liczba pracowników pocztowych jest teraz wyższa niż w 1965 r., a liczba przesyłanych paczek wzrosła z 3,3 miliarda do 5,2 miliarda. Bankomaty, obniżając koszty otwarcia oddziału, pomogły zwiększyć liczbę banków o ponad 40 proc." - głosi informacja z raportu firmy Fortinet na temat wpływu sztucznej inteligencji na miejsca pracy.

Według informacji, "nie unikniemy tego, że maszyny będą wykonywały za nas prostsze, powtarzalne zadania". "Jednak według danych firmy Gartner wraz z rozwojem sztucznej inteligencji do 2020 roku powstanie 2,3 mln nowych miejsc pracy, a nawet zawodów, które jeszcze nie istnieją. Wśród nich mogą znaleźć się np. trener botów, sprzedawca usług opierających się na AI, technik wykonujący zabiegi zdrowotne przy pomocy sztucznej inteligencji, analityk danych z urządzeń IoT. Wraz z rozwojem autonomicznych pojazdów i dronów potrzebni staną się kontrolerzy powietrza i dróg, po których będą one się poruszały" - czytamy.

Sztuczna inteligencja zmieni zatem gospodarkę, głosi informacja, i stanowiska będą musiały ewoluować, aby łączyć kompetencje człowieka z efektywnością maszyny. "Jednak straszenie negatywnym wpływem AI na rynek pracy może zniechęcać przedsiębiorców do innowacji i nowych technologii, które pomogłyby im rozwinąć biznes i umacniać konkurencyjność oraz atrakcyjność dla potencjalnych pracowników. Gartner wskazuje również, że w ciągu najbliższych czterech lat sztuczna inteligencja zwiększy wartość firm, w których będzie stosowana, o prawie 3 miliardy dolarów" - czytamy w informacji.

"Wartość, efektywność i skuteczność sztucznej inteligencji nie wynikają z jej zdolności do zastępowania człowieka. Zarówno w automatyzacji, jak i w rozwoju AI kluczowy jest czynnik ludzki, czyli specjalistyczna wiedza i nadzór człowieka, które pozwalają maszynom podejmować odpowiednie decyzje" – cytuje informacja Jolantę Malak, regionalną dyrektor sprzedaży Fortinet w Polsce. Dodaje, że w np. w dziedzinie cyberbezpieczeństwa "w ciągu najbliższych kilku lat w skali globalnej powstanie w tym obszarze kolejnych pięć lub sześć milionów nowych miejsc pracy".