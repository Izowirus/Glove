Gąski, 26.08.2016. Wypoczynek w upalny dzień nad Bałtykiem w Gąskach, 26 bm. To ostatni weekend wakcji. (mr)  Archiwum PAP/Marcin Bielecki 
                                        

            Średni wydatek na tegoroczny wakacyjny urlop wyniesie 1677 zł na osobę. Więcej, bo prawie 2 tys. zł wydadzą osoby w przedziale wiekowym 45-55 lat - wynika z badania Grupy KRUK. Urlop Polaków trwa standardowo od 8 do 13 dni.
      
            "Nasze badanie pokazało, że większość Polaków finansuje swoje wakacje przede wszystkim z oszczędności i bieżących zarobków. Tylko 11 proc. z nas zapożyczyło się przed wyjazdem. Niestety aż jedna trzecia z tych osób ma później kłopot ze spłatą takiego kredytu. Dla wielu osób wakacje to czas beztroski i wzmożonych wydatków, który nierzadko kończy się przykrą niespodzianką podczas sprawdzania stanu konta po powrocie – komentuje cytowana w komunikacie Agnieszka Salach z Grupy KRUK.

Badanie pokazało, że co czwarty Polak (28 proc.) spędzi wakacje w domu. Spośród tych, którzy zdecydują się wyjechać, 36 proc. spędzi wakacje w Polsce, a europejski wyjazd wybierze 13 proc. z nas.

Najpopularniejszym celem wakacyjnych wycieczek jest morze, gdzie planuje wyjechać aż 43 proc. Polaków. Zdecydowana większość spędza wakacje z rodziną (40 proc.) lub partnerem (30 proc.).

Jak pokazały wyniki badania, przekraczanie wakacyjnego budżetu to problem, z którym mierzy się 41 proc. Polaków.

"Przed wyjazdem warto sprawdzić ceny atrakcji, z których chcielibyśmy skorzystać (wypożyczenie sprzętu sportowego, bilety wstępu do muzeów itp.), a także porównać ceny na stronach lokalnych restauracji – zwłaszcza, jeśli jedziemy za granicę. Dzięki temu będziemy mogli ustalić limit wydatków, którego przestrzeganie pozwoli nam w pełni cieszyć się wakacjami" - napisano w komunikacie.

Badanie zrealizowane 15-16 czerwca na zlecenie Grupy KRUK metodą CAWI (przez internet) w panelu Ariadna na próbie ogólnopolskiej N=1067.