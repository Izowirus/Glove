epa06803346 A photo released by the official North Korean Central News Agency (KCNA) shows Korean leader Kim Jong Un and US President Donald J. Trump during a summit at Sentosa Island, Singapore, 12 June 2018. The summit marks the first meeting between an incumbent US President and a North Korean leader. EPA/kcna EDITORIAL USE ONLY  Archiwum PAP/EPA/kcna 
                                        

            Singapur podał w niedzielę, że wydał 16,3 mln dolarów singapurskich (12 mln USD) na organizację czerwcowego szczytu z udziałem prezydenta Donalda Trumpa i przywódcy Korei Płn. Kim Dzong Una. Jest to jednak mniejsza kwota, niż pierwotnie zakładano.
      
            Ministerstwo spraw zagranicznych Singapuru poinformowało, że najwięcej pieniędzy przeznaczono na zabezpieczenie szczytu. Według ministra Viviana Balakrishnana do kosztów organizacji wliczają się również wydatki na pokój hotelowy Kima.

Wcześniej premier Singapuru Lee Hsien Loong oceniał, że organizacja wydarzenia będzie kosztować "mniej więcej 20 mln" dolarów singapurskich (14,7 mln), ale jego kraj jest gotów ponieść ten koszt, by przyczynić się do stabilności w regionie.

Jak przypomina agencja Reutera, Singapurczycy wyrażali niezadowolenie w mediach społecznościowych w związku z dużymi kosztami organizacji szczytu, choć jeden z komentatorów zauważył, że jest to niewielka cena, którą trzeba zapłacić, aby przyczynić się do pokoju w regionie.

Eksperci ds. marketingu twierdzą, że reklama dla kraju związana ze szczytem może być warta nawet dziesięć razy więcej niż sama organizacja tego wydarzenia.

Historyczny szczyt odbył się 12 czerwca; Trump i Kim spędzili w Singapurze po trzy dni. Po spotkaniu podpisali wspólne oświadczenie. Kim zobowiązał się w nim do starań o "całkowitą denuklearyzację" Półwyspu Koreańskiego, a Trump - do udzielenia Pjongjangowi gwarancji bezpieczeństwa. W dokumencie nie sprecyzowano, o jakie gwarancje chodzi, ani nie podano konkretnego harmonogramu likwidacji północnokoreańskiego arsenału jądrowego.