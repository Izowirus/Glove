Szczecin, 02.06.2013. Płacenie kartą płatniczą. 

                                        

            Ponad 1,5 tys. urzędów w Polsce przystąpiło już do Programu upowszechniania płatności bezgotówkowych w jednostkach administracji publicznej. Eksperci podkreślają, że gminy coraz chętniej stawiają na obrót bezgotówkowy.
      
            Program upowszechniania płatności bezgotówkowych w jednostkach administracji publicznej realizowany jest przez KIR we współpracy z Ministerstwem Przedsiębiorczości i Technologii. Ideą programu jest zapewnienie klientom urzędów dostępu do płatności bezgotówkowych, dzięki wyposażeniu jednostek administracji publicznej w terminale POS oraz usługę WebPOS Paybynet – do przyjmowania płatności realizowanych telefonem z wykorzystaniem aplikacji mobilnych banków.

Do Programu mogą przystąpić jednostki administracji publicznej wszystkich szczebli: urzędy wojewódzkie, marszałkowskie, urzędy miast i gmin oraz starostwa powiatowe. W przypadku Policji drogowej, która także dysponuje bezpłatnymi terminalami POS, za opłacenie mandatu z wykorzystaniem terminala POS również nie jest pobierana żadna opłata.

Jak tłumaczył we wtorek Tomasz Włodarczyk z KIR, urzędy nie płacą za instalację i używanie terminali POS, ani za aktywowanie usługi WebPOS Paybynet. Żadnych opłat z tytułu realizowanych płatności nie ponoszą także klienci.

Z danych KIR, zaprezentowanych we wtorek na konferencji prasowej w Poznaniu, wynika, że do końca maja do Programu przystąpiło 1 511 urzędów, co stanowi ok. 60 proc. wszystkich urzędów w Polsce. Włodarczyk podkreślił, że w tym czasie Polacy dokonali w urzędach 625 tys. transakcji bezgotówkowych o wartości 83 mln zł. Do końca maja natomiast policjanci z drogówki przyjęli od kierowców 88,6 tys. płatności na kwotę 11,5 mln zł.

„Możliwość płacenia w urzędach kartą i telefonem nie tylko zwiększa wygodę klientów, którzy preferują takie sposoby płatności. Skraca także czas obsługi mieszkańców przez gminy, a więc usprawnia jej funkcjonowanie. Obniża także koszty obsługi płatności w gminie” – podkreślił Włodarczyk.

Wiceprezes Warszawskiego Instytutu Bankowości Waldemar Zbytek zaznaczył z kolei, ze z badania przeprowadzanego przez Warszawski Instytut Bankowości na próbie niemal 300 gmin wynika, że umożliwienie płacenia bezgotówkowo jest bardzo dobrze przyjmowane przez mieszkańców. Jak wskazał, najwyższą ocenę w tym zakresie przyznało 70 proc. gmin. Sami urzędnicy wysoko ocenili przydatność realizacji programu (75 proc. najwyższych ocen) oraz jego techniczną realizację przez KIR – średnia ocen 4,5 na 5, w tym 64 proc. najwyższych ocen.

Docelowo płatności bezgotówkowe muszą zostać udostępnione w urzędach wszystkich gmin w Polsce
 
„Rozwój i popularyzacja płatności bezgotówkowych w Polsce muszą iść w parze z szeroko zakrojoną akcją edukacyjną, skierowaną zarówno do samorządowców, jak i mieszkańców. Cieszymy się, że zarówno z punktu widzenia edukacyjnego, jak i technologicznego szeroka współpraca środowiska bankowego, administracji centralnej oraz samorządów przynosi bardzo dobre efekty. Ocena realizacji programu przez gminy jest tego potwierdzeniem” – zaznaczył Zbytek.

Wiceprezes Warszawskiego Instytutu Bankowości podkreślił również, że docelowo płatności bezgotówkowe muszą zostać udostępnione w urzędach wszystkich gmin w Polsce. „Chcemy w ciągu kilkunastu miesięcy jako cały sektor finansowy doprowadzić do tego, aby po pierwsze w każdej gminie można było dokonać takiej płatności, a po drugie – aby polskie gminy stały się promotorami nowoczesności na terenie lokalnych środowisk, szczególnie w małych i bardzo małych środowiskach. Tam niestety gospodarka elektroniczna i płatności bezgotówkowe jeszcze nie dotarły. Nadal jest bardzo wiele miejsc w Polsce, gdzie pomimo, że jest nawet kilka sklepów np. w jednej wiosce – w żadnym nie ma możliwości płacenia bezgotówkowo. Dlatego też, to jest bardzo ważny cel społeczny -  brak płatności bezgotówkowej dzisiaj kwalifikuje się przez niektórych jako wykluczenie cyfrowe” – wskazał.

Jak dodał, dynamika wprowadzania rozwiązań cyfrowych, takich jak transakcje bezgotówkowe jest w Polsce bardzo duża. „Tego typu projekt, jaki reprezentuje Krajowa Izba Rozliczeniowa dla polskich samorządów, jak i Fundacja Polska Bezgotówkowa dla przedsiębiorców i jednostek publicznych – to są ewenementy w skali świata. Tego typu programy, powiedzmy szczerze – w ciągu dwóch-trzech lat mają podwoić skalę płatności i dostępności płatności bezgotówkowych poprzez kilkaset tysięcy nowych terminali” – mówił Zbytek.

Monika Grabowska z Fundacji Polska Bezgotówkowa wskazała, że „dzięki terminalom płatniczym i nowoczesnym płatnościom bezgotówkowym przedsiębiorcy nie tracą czasu na przeliczanie gotówki, wydawanie reszty czy wizyty w banku. W efekcie mogą skupić się na tym, co najważniejsze – czyli na generowaniu przychodów swoich firm” – mówiła.

Jak tłumaczyła, „większe przychody oznaczają z kolei wyższe podatki i przychody gminy – a tak uzyskane pieniądze można przeznaczyć na trwałą, długofalową poprawę jakości życia mieszkańców. Warto więc zachęcać lokalnych przedsiębiorców, aby skorzystali z dofinansowania w Programie Polska Bezgotówkowa i zainstalowali terminal płatniczy”.

Grabowska przypomniała we wtorek, że od stycznia tego roku Fundacja udostępniła przedsiębiorcom już 38 tys. bezpłatnych terminali. Trzy czwarte z nich jest aktywnie użytkowane. Najwięcej terminali zainstalowano w Warszawie (1642), Krakowie (1005), Łodzi (671), Wrocławiu (596) oraz Poznaniu (554).