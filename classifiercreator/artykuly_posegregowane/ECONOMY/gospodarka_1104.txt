W tym roku fundusz na drogi lokalne będzie miał 5 mld zł, a w przyszłym będzie to dodatkowe 2-3 mld zł. W kolejnych latach ta kwota będzie rosła - powiedział w poniedziałek premier Mateusz Morawiecki.
      
            Mniejszy ZUS dla małych firm, obniżenie CIT dla małych i średnich firm do 9 proc., wyprawka w wysokości 300 zł dla uczniów, 23 mld zł na program dla seniorów Dostępność+, nowy fundusz dróg lokalnych - to 5 nowych projektów, których wprowadzenie zapowiedział w sobotę konwencji Zjednoczonej Prawicy premier Mateusz Morawiecki.

W poniedziałek szef rządu był pytany w Polsat News o koszty propozycji zaprezentowanych podczas konwencji.

Pytany o program budowy dróg lokalnych, premier odpowiedział: "W tym roku tworzymy fundusz 5 mld zł, który będzie wykorzystywany w roku przyszłym. Ale w przyszłym dołożymy kolejne pieniądze. A więc to nie jest tak, że to jest np. 5 mld zł na trzy lata" - mówił premier Morawiecki. "W kolejnym roku będzie to kolejne co najmniej 2 mld zł, może 3 mld zł - nawet w 2019" - zapowiedział.

Morawiecki wyjaśnił, że fundusz wynoszący 5 mld zł zostanie utworzony jesienią tego roku.

Premier podkreślił, że ten program jest "bez precedensu dla wiosek, polskich wsi, dla małych miasteczek i dla miast". "To będzie program, jakiego dotąd w III RP nie było" - zaznaczył premier. "Znacząco więcej będziemy mogli wyremontować i zbudować".

Szef rządu wyjaśnił, że w budżecie, dzięki dodatkowym wpływom m.in z VAT pojawiło się "30 mld zł dodatkowych środków w porównaniu do poprzednich lat". Zaznaczył, że jest to "przyrost większy w ciągu jednego roku niż wcześniej w ciągu ośmiu lat".

"Wszystkie propozycje, które przedstawiamy ludziom mamy dokładnie policzone. Ponieważ chcemy, żeby te środki były zabezpieczone w budżecie tego roku, kolejnego roku, tak żeby Polacy mogli spać spokojnie" - zapewnił premier.

Szef rządu odniósł się też do kosztów innych rozwiązań zapowiedzianych podczas sobotniej konwencji.

"Wyprawka to jest ok. 1 mld 400 mln zł. Szacujemy, że mała działalność gospodarcza i ulga w ZUS to ok. 500 mln zł. W przypadku podatku CIT - obniżki z 15 proc. na 9 proc. - to może być też ok. 500-600 mln zł" - powiedział Morawiecki.

Dodał, że program dostępność plus jest rozpisany "na kilka budżetów, w tym budżet UE". "I jest rozpisany na wiele lat, bo on dotyczy np. dostosowania budynków administracji publicznej, wind w nowo budowanych budynkach mieszkalnych, po to, by seniorom było łatwiej. Na ten program wydajemy 23 mld zł" - wyliczył.

Zaznaczył, że wyprawka dla uczniów - to jest wydatek stały, "który zaplanowaliśmy na ten sierpień, ale też na wszystkie kolejne sierpnie, czyli przed rozpoczęciem roku szkolnego w szkołach podstawowych, ponadpodstawowych" - mówił

Morawiecki odniósł się również do zapowiedzi obniżenia podatku CIT dla małych i średnich firm. "Obejmujemy tą obniżką 90 proc. wszystkich firm. Ogromna większość firm, która płaci podatek od zysków firm, który się nazywa CIT, będzie objęta tą obniżką. Jest 460 tys. firm, które płacą CIT, z tego 420 tys. będzie objęta tą obniżką" - zapowiedział.

Premier przypomniał, że to jest jeden z najniższych podatków CIT w Europie.

Morawiecki podkreślił jednocześnie, że firmy, "które są na CIT-cie" odpowiadają za 60 proc. zatrudnienia i za 77 proc. inwestycji. "Mimo że liczbowo jest to mniejsza skala, to w sensie wielkości zatrudnienia, liczby pracowników, poziomu wynagrodzeń to jest niezwykle ważna część naszej gospodarki" - podkreślił.

Szef rządu pytany o obniżkę podatków odpowiedział: "Proponujemy społeczeństwu nowy kontrakt społeczny. Tzn. tych, którzy są słabsi, tych, którzy płacą podatki wyższe od stosunkowo niższych wynagrodzeń chcemy traktować lżej. A tych, którzy są najbogatsi, najbogatsze firmy, bogate firmy międzynarodowe, które w Polsce czasami nie płacą podatków, my zaczynamy dopiero opodatkowywać" - zaznaczył.

Podkreślił, że dla najmniejszych firm rząd przygotował "znaczącą reformę płacenia za ZUS". Dodał, że dotyczy ona "co najmniej 200 tys." firm.

"Nie ma podatku bardziej powszechnego niż +danina ZUS+. My tę daninę obniżamy" - powiedział. Przypomniał, że chodzi o projekt, który zakłada proporcjonalne do przychodu i obniżone składki na ubezpieczenia społeczne dla przedsiębiorców prowadzących jednoosobową działalność gospodarczą, którzy uzyskują przeciętne miesięczne przychody nieprzekraczające 2,5-krotność minimalnego wynagrodzenia (w 2018 r. to 5250 zł).