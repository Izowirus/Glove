Katowice, 14.05.2018. Minister inwestycji i rozwoju Jerzy Kwieciński podczas sesji "Nowy budżet Unii Europejskiej" w ramach X Europejskiego Kongresu Gospodarczego w Katowicach, 14 bm. Przez trzy dni w Katowicach odbywać się będą debaty o najważniejszych wyzwaniach gospodarczych dla Polski i Europy, a także spotkania wiodących korporacji z innowacyjnymi startupami. (soa) PAP/Andrzej Grygiel Archiwum PAP © 2018 / Andrzej Grygiel
                                        

            Pierwszą inwestycją w ramach rządowego programu „Mosty dla regionów” będzie most na Sanie w okolicach Jarosławia (Podkarpackie) – poinformował w środę minister inwestycji i rozwoju Jerzy Kwieciński.
      
            Na konferencji prasowej na jarosławskim Rynku podkreślił, że program jest realizacją obietnicy z konwencji PiS w Przysusze.

„Rok temu pan premier w Przysusze mówił o tym, jak bardzo potrzebne są przeprawy mostowe w naszym kraju. Wówczas, jeszcze w ministerstwie rozwoju obiecaliśmy panu premierowi, że taki program przygotujemy i że będziemy go realizować” – dodał.

Kwieciński przypomniał, że we wtorek wspólnie z premierem Mateuszem Morawieckim i ministrem infrastruktury Andrzejem Adamczykiem ogłosili uruchomienie tego programu.

„W tym programie posługujemy się taką sentencją Isaaca Newtona, która mówi, że +ludzie budują za dużo murów, a za mało mostów+ i tak faktycznie przez ostatnie lata się działo. W tym czasie budowaliśmy dużo mostów w ciągach dróg ekspresowych, w ciągach autostrad i dróg krajowych natomiast zapominaliśmy o inwestycjach samorządowych, a przeprawy mostowe są bardzo kosztowne i najczęściej są one poza możliwościami finansowymi samorządów lokalnych” – mówił minister.

Podkreślił, że w programie wybranych zostało 20 najbardziej potrzebnych w Polsce mostów i te inwestycje będą realizowane. Kwieciński przypomniał, że znajdują się one w 9 województwach na 8 rzekach.

„Jedną z tych 20 inwestycji jest właśnie przeprawa tutaj. Określamy ją jako przeprawa mostowa między Jarosławiem a Leżajskiem, a tak naprawdę ona leży w okolicach Jarosławia” – sprecyzował.

Kwieciński: "Potrzebujemy takich inwestycji, które będą pozwalały włączyć lokalne społeczności, zapewnić spójność terytorialną"

Kwieciński podziękował m.in. posłance PiS z Jarosławia Annie Szmidt-Rodziewicz oraz marszałkowi województwa Władysławowi Ortylowi za zaangażowanie przy tej inwestycji. „Nie ukrywam, że ich aktywność na rzecz wsparcia budowy infrastruktury lokalnej bardzo nam pomogła, zarówno w skonstruowaniu tego programu, w określeniu jego potrzeb, jak również przyczyniło się do tego, że ta inwestycja tutaj w Jarosławiu będzie realizowane” – zaznaczył minister.

Dodał, że inwestycje, które będą realizowane są ważne dla kraju i wpisują się w strategię na rzecz zrównoważonego rozwoju. „Potrzebujemy takich inwestycji, które będą pozwalały włączyć lokalne społeczności, zapewnić spójność terytorialną. (…) Most w Jarosławiu jest doskonałym przykładem takiej inwestycji” – dodał.

Kwieciński zadeklarował, że jego resort, który koordynuje program jest otwarty również na inne inwestycje, które nie są w nim zapisane. „Jeżeli samorządowcy będą potrafili uzasadnić potrzebę takich inwestycji to dołączymy je do programu, do tych 20 zapisanych już inwestycji” – dodał.

Szef resortu inwestycji i rozwoju przypomniał, że szacowany koszt budowy 20 priorytetowych przepraw mostowych w 9 województwach na 8 rzekach to 2,3 mld zł.

Kwieciński: "to jest największy program dedykowany budowie dróg i mostów w historii naszego kraju"

Zaznaczył, że w ramach samorządowego programu dróg i mostów, który ma być zaprezentowany jesienią br. finansowane będą też modernizacje przepraw już istniejących.

Z tego programu, jak powiedział Kwieciński, budowane mają być też drogi, które będą komunikowały nowe mosty z siecią dróg już istniejących. „Długo czekaliśmy na taki program i to jest największy program dedykowany budowie dróg i mostów w historii naszego kraju. Jeszcze raz chciałbym podkreślić, że koncentrujemy się tutaj na projektach samorządowych i ważne są zasady funkcjonowania tego programu” – stwierdził minister i przypomniał, że zgodnie z założeniami dofinansowanie projektu oraz samej inwestycji może wynieść 80 proc.

W ocenie Kwiecińskiego, inwestycje mostowe, które będą realizowane będą warte setki milionów złotych. Program ma być zrealizowany do 2025 r. „Zakładamy, że przygotowanie dokumentacji to będzie mniej więcej rok lub dwa lata. Później dwa, trzy lata to będzie realizacja inwestycji. To oznacza, że za parę lat będziemy mogli powiedzieć, że zapewniliśmy Polsce zbudowanie najważniejszych przepraw” – podkreślił Kwieciński.

Minister powiedział, że realizacja programu to przejście z etapu „gadania i pisania do etapu budowania”. „Typowym tego przykładem jest inwestycja w Jarosławiu, gdzie przez kilkadziesiąt lat mówiło się o tej przyprawie mostowej, pisało, było mnóstwo spotkań i artykułów. Ludzie gadają, piszą i nic z tego nie wynika. My jesteśmy od tego, aby konsekwentnie realizować programy, które przynoszą konkretne efekty ludziom i społecznością. I ten program jest tego typu przykładem” – mówił Kwieciński.

Partnerem w realizacji mostu na Sanie będzie samorząd woj. podkarpackiego.

Obecny na konferencji marszałek województwa podkarpackiego Władysław Ortyl powiedział, że nowy most będzie częścią drogi wojewódzkiej nr 865, która łączy drogę ekspresową S17 z autostradą A4.

Marszałek podkreślił, że dzięki nowemu mostowi lepiej skomunikowane będą tereny inwestycyjne w Makowisku oraz park przemysłowy w Lubaczowie. „Ta inwestycja służyć będzie powiatowi jarosławskiemu, mieszkańcom miasta, ale musimy patrzeć na szerszy kontekst i oddziaływanie inwestycji będzie na całe Podkarpacie” – wskazał Ortyl.

Marszałek zaznaczył, że droga ta prowadzi również do terenów turystycznych Roztocza.

Budowa nowego mostu ma kosztować ok. 120 mln zł i w ramach tej inwestycji oprócz przeprawy powstanie dojazd do obwodnicy Jarosławia. Pozostałe drogi dojazdowe, jak zadeklarował Ortyl, mają być finansowane z programu budowy dróg lokalnych, który ma zostać zaprezentowany jesienią br.

Most na Sanie ma być gotowy po roku 2022 r.