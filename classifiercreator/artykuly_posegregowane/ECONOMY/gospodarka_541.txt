Warszawa, 07.06.2018. Sekretarz stanu w Ministerstwie Energii dr Michał Kurtyka podczas debaty PAP "Polska droga do elektromobilności - kto na tym zarobi?", 7 bm. w Warszawie. (mr) Archiwum fot. PAP/Stach Leszczyński
                                        

            We francuskiej Radzie Konstytucyjnej miała miejsce inauguracja Rady Prezydentów COP, ciała doradczego, które ma przyczynić się do wypracowania w Katowicach mapy drogowej wdrażania globalnej umowy klimatycznej - wynika z wtorkowego komunikatu resortu środowiska.
      
            Jak wyjaśnił, cytowany w komunikacie, wiceminister środowiska i pełnomocnik rządu ds. prezydencji konferencji stron (COP24) Michał Kurtyka Rada Prezydentów COP skupia przewodniczących poprzednich szczytów klimatycznych. "Dlatego ta inicjatywa jest niezwykle ważna i potrzebna. Dla mnie, jako pełnomocnika rządu ds. prezydencji COP24 będzie stanowić bardzo istotne miejsce prezentowania zarówno dążeń polskiej prezydencji, jak i prowadzenia dialogu klimatycznego" - dodał Kurtyka.

Wiceminister ocenił, że powołanie takiego ciała doradczo-konsultacyjnego "o szerokim zasięgu oddziaływania i globalnym autorytecie ma szansę walnie przyczynić się do sukcesu katowickiego szczytu klimatycznego".

Podczas konferencji w stolicy Górnego Śląska ma zostać wynegocjowana mapa drogowa wdrażania zawartej w 2015 roku w Paryżu globalnej umowy klimatycznej. Zacznie ona obowiązywać od 2020 roku, a jej cel to - utrzymanie wzrostu globalnych średnich temperatur na poziomie znacznie mniejszym niż 2 st. C w stosunku do epoki przedindustrialnej i kontynuowanie wysiłków na rzecz ograniczenia wzrostu temperatur do 1,5 st. C.

Ministerstwo wyjaśniło, że powołanie Rady Prezydentów COP to efekt współpracy, między przygotowującym Polskę do objęcia prezydencji wiceministrem Kurtyką, przyszłym prezydentem COP, a pełniącym tę rolę na szczycie w Paryżu w 2015 r. Laurentem Fabiusem.

Szczyt w Katowicach odbywać się będzie 3-14 grudnia br.

Polska już dwukrotnie była organizatorem szczytów klimatycznych - w 2008 r. w Poznaniu i w 2013 r. w Warszawie. Polacy trzykrotnie przewodniczyli Ramowej Konwencji NZ w sprawie zmian klimatu: w latach 1999-2000 - Jan Szyszko, 2008-2009 - Maciej Nowicki i 2013-2014 - Marcin Korolec. Przewodniczącym szczytu w Katowicach będzie wiceminister środowiska Michał Kurtyka.