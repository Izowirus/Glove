epa05685446 Chancellor of the Exchequer Philip Hammond walks through Downing Street in London, Britain, 22 December 2016.  EPA/HANNAH MCKAY 
Dostawca: PAP/EPA. PAP/EPA © 2017 / HANNAH MCKAY
                                        

            Brytyjski minister finansów Philip Hammond w wywiadzie dla "Welt am Sonntag" ostrzegł Unię Europejską, że jeśli Wielka Brytania zostanie wykluczona z jednolitego rynku, to może stać się krajem o minimalnych podatkach będącym konkurencją wobec wspólnoty.
      
            "Jesteśmy dziś patrząc obiektywnie gospodarką w europejskim stylu" - powiedział Hammond w opublikowanym w niedzielę wywiadzie, zaznaczając, że brytyjski model socjalny znajduje się w "mainstreamie europejskich, a nie amerykańskich norm".

"Osobiście mam nadzieję, że mój kraj pozostanie w głównym nurcie europejskim myślenia o gospodarce i sprawach socjalnych. Jeśli jednak zmusi się nas do tego, to będziemy musieli stać się kimś innym" - powiedział brytyjski minister.

Hammond powiedział, że jeśli Wielka Brytania straci dostęp do rynku europejskiego, to stanie się to - przynajmniej na krótką metę - ze szkodą dla brytyjskiej gospodarki.

"W tym przypadku możemy być zmuszeni do zmiany naszego modelu gospodarczego i zmienimy go, by odzyskać konkurencyjność" - wyjaśnił minister. Jak powiedział, Brytyjczycy nie będą czekali z założonymi rękami.

Minister powiedział, że Brytyjczycy muszą odzyskać kontrolę nad polityką migracyjną. Jak podkreślił, Londyn nie zamiera zatrzaskiwać drzwi przed imigrantami, a w jego kraju mieszkają ponad trzy miliony imigrantów z UE. "Musimy mieć kontrolę nad całością. W tej chwili nie mamy kontroli, tak samo jak nie mają jej Niemcy" - powiedział Hammond.

Według brytyjskiej prasy premier Wielkiej Brytanii Theresa May zapowie podczas wtorkowego przemówienia o wyjściu kraju z UE, że jest skłonna rozważyć tzw. twardy Brexit i poświęcić brytyjskie członkostwo we wspólnym rynku na rzecz kontrolowania imigracji.

Z Berlina Jacek Lepiarz