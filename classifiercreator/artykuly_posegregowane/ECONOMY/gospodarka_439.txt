52 projekty znajdują się w rządowym Programie dla Bieszczad, nad kolejnymi 19 przedsięwzięciami pracujemy. Wartość realizowanych już inwestycji w ramach tego programu to ok. 1 mld zł – powiedział minister inwestycji i rozwoju Jerzy Kwieciński.
      
            W poniedziałek w Polańczyku (Podkarpackie) uroczyście zainaugurowano program.

Minister przypomniał na konferencji, że Program dla Bieszczad powstał przy okazji konsultacji Strategii na rzecz Odpowiedzialnego Rozwoju. „Nie ukrywam, że powstał on z inspiracji pana prezesa Jarosława Kaczyńskiego” – dodał.

Minister powiedział, że jest to program realizowany i koordynowany przez rząd, ale powstał przy współpracy wielu instytucji. Wymienił m.in. samorząd województwa, lokalne gminy oraz ministerstwa.

„Dlatego liczymy na silną współpracę z samorządami. Możemy powiedzieć przez pryzmat ostatnich paru miesięcy, że wszędzie tam, gdzie mamy dobrą współpracę samorządów z rządem, to mamy dobre rezultaty” – stwierdził.

Kwieciński podkreślił, że największym problemem Bieszczad jest brak dostępności. „I to jest nasz absolutny priorytet w tym programie; chcemy, żeby łatwiej można było tutaj dojechać” – zaznaczył minister. Dodał, że sytuacja się poprawi m.in. po oddaniu drogi S19.

Kolejnym ważnym punktem w programie, który wymienił Kwieciński, jest poprawa życia mieszkańców Bieszczadów. „Tu ma się żyć tak samo, jak na Śląsku czy innym regionie Polski” – powiedział

Dodał, że duży nacisk będzie położony na rozwój przedsiębiorczości, zastrzegł przy tym, że muszą być brane też po uwagę walory przyrodnicze Bieszczad.

Przypomniał, że to już drugi program, jaki realizuje rząd dla poszczególnego obszaru, pierwszym był Program dla Śląska.

„Program nie ma konkretnego budżetu, ale ma konkretne projekty, które będą realizowane. Obecnie jest ich 52, nad kolejnymi 19 procujemy. Do tej pory udało nam się zmobilizować na te projekty ok. 1 mld zł, a będzie tego o wiele więcej” – zapowiedział Kwieciński.

Obecny na konferencji marszałek Sejmu Marek Kuchciński podkreślił, że poniedziałkowa uroczystość to jeden z „najważniejszych dni w ostatnich dziesięcioleciach w dziejach Bieszczad, a nawet obszaru Karpat”.

„To chyba pierwszy, syntetyczny program rządowy (…) dla bardzo dużego obszaru. Ten program to jest budowanie bardzo dobrej marki, marki bieszczadzkiej, która powinna charakteryzować naszą część Polski, naszą część Karpat” – mówił marszałek, który przypomniał, że powstanie programu było zapowiedziane w Przemyślu podczas konferencji Europa Karpat.

Zdaniem Kuchcińskiego, plany, które były snute od kilku lat, w poniedziałek zaczynają się realizować.

Natomiast wiceminister inwestycji i rozwoju Adam Hamryszczak, który jest odpowiedzialny za przygotowanie i realizację programu mówił, że Program dla Bieszczad pokazuje, że rząd traktuje ten obszar priorytetowo. Zaznaczył, że ważnym „elementem” programu będą również przedsiębiorcy, którzy będą realizować projekty na tym obszarze.

W trakcie konferencji został również podpisany aneks do Kontraktu Terytorialnego, który dodaje do tego dokumentu Program dla Bieszczad.

Program dla Bieszczad adresowany jest do gmin powiatu bieszczadzkiego (Czarna, Lutowiska i Ustrzyki Dolne), leskiego (Baligród, Cisna, Lesko, Olszanica, Solina), sanockiego (Komańcza Zagórz, Tyrawa Wołoska) oraz przemyskiego (Bircza).

W ramach programu ma być wyremontowane wiele dróg lokalnych, powstać ma również m.in. zimowy ośrodek przygotowań olimpijskich, jego lokalizacja nie jest jeszcze znana. Natomiast przedsiębiorcy z obszaru Bieszczad mogą liczyć m.in. na preferencyjne pożyczki. Wśród inwestycji ma być również zrealizowanych kilka projektów transgranicznych, m.in. mają być rozbudowane i połączone szlaki turystyczne po polskiej i słowackiej stronie.