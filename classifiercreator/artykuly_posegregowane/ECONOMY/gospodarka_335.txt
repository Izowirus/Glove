Deficyt sektora instytucji rządowych i samorządowych w 2017 roku wyniósł 1,4 proc. PKB, dług zaś wyniósł 50,6 proc. PKB - poinformował w poniedziałek Główny Urząd Statystyczny.
      
            Jak podał GUS, "deficyt sektora instytucji rządowych i samorządowych w 2017 roku ukształtował się na poziomie 27 970 mln zł, co stanowi 1,4 proc. PKB, natomiast dług sektora wyniósł 1 005 688 mln zł, tj. 50,6 proc. PKB". Sam PKB przyjęto na poziomie 1 988 730 mln zł.

Urząd statystyczny podał też deficyt podsektora instytucji rządowych na szczeblu centralnym, który wyniósł 70 129 mln zł. Podsektor instytucji samorządowych na szczeblu lokalnym zanotował nadwyżkę w wysokości 1 189 mln zł. Również podsektor funduszy zabezpieczenia społecznego wykazał nadwyżkę - 40 970 mln zł.



GUS podkreślił, że opublikowane w poniedziałek dane za lata 2014-2017 uległy zmianom w stosunku do publikowanych w kwietniu 2018 r. w związku z wykorzystaniem ostatecznych danych źródłowych dla 2017 r., a wdrożeniem zaleceń Komisji Europejskiej, dotyczących przeklasyfikowania kolejnych jednostek publicznych do sektora instytucji rządowych i samorządowych oraz korekty danych memoriałowych dotyczących VAT z tytułu zmiany rejestracji rozliczeń związanych ze zwrotami podatku dla lat 2016 i 2017.

Urząd statystyczny podkreślił, że analogicznie, jak w przypadku deficytu i długu, dane dotyczące dochodów i wydatków sektora za lata 2014-2017 zmieniły się w stosunku do opublikowanych w kwietniu 2018 r.

Rewizja dochodów sektora instytucji rządowych i samorządowych w latach 2014-2017 spowodowała ich wzrost. GUS podkreślił, że dla lat 2014 i 2015 największy wpływ na rewizję miało przeklasyfikowanie kolejnych jednostek do sektora. Z tego tytułu zaobserwowano zwiększenie dochodów, a także wzrost wydatków. Ponadto, w związku z korektami danych memoriałowych dotyczących VAT, w latach 2016 oraz 2017 nastąpiło znaczne zwiększenie dochodów dla transakcji "podatki związane z produkcją i importem - czytamy w komunikacie GUS.