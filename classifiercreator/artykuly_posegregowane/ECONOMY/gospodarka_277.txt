PKO Bank Polski okazał się najodporniejszy na negatywne scenariusze makroekonomiczne w testach warunków skrajnych, przeprowadzonych przez Europejski Urząd Nadzoru Bankowego. W testach uczestniczyło 48 największych banków z Europy, w tym dwa z Polski.

      
            Stress testy to cykliczne badania mające na celu zapewnienie organom nadzoru oraz uczestnikom rynku jednolitych, spójnych i porównywalnych danych o wypłacalności europejskich banków w przypadku wystąpienia niekorzystnych warunków gospodarczych (m.in. spowolnienie gospodarcze na świecie, wzrost bezrobocia oraz osłabienie złotego względem euro i franka szwajcarskiego).

PKO Bank Polski uczestniczył w kolejnej edycji europejskich testów warunków skrajnych przeprowadzonych przez Europejski Urząd Nadzoru Bankowego przy udziale Komisji Nadzoru Finansowego. Wyniki przeprowadzonych testów potwierdzają, że PKO Bank Polski jest najodporniejszym na negatywne scenariusze makroekonomiczne bankiem w Europie - poinformowali PAP przedstawiciele banku. Testy mają na celu zapewnienie organom nadzoru oraz uczestnikom rynku, spójnych i porównywalnych danych o odporności europejskich banków w sytuacji wystąpienia niekorzystnych warunków rynkowych.

"PKO Bank Polski odpowiedzialnie podchodzi do kwestii ryzyka. Nasz model biznesowy oparty jest na tradycyjnych instrumentach finansowych, takich jak kredyty i depozyty, a dodatkowo jest wspierany dobrze działającym systemem zarządzania ryzykiem. W każdym kolejnym kwartale, przy okazji publikacji sprawozdań finansowych, pokazujemy, że nasza baza kapitałowa jest bardzo silna. Dlatego nie jest zaskoczeniem, że europejskie stress testy oceniły PKO Bank Polski jako najodporniejszy bank w Europie" – powiedział cytowany w przesłanym PAP komunikacie wiceprezes PKO Banku Polskiego Piotr Mazur.

Europejskie prawo nakazuje bankom dysponować taką ilością kapitału, która pozwoli im pokryć nieoczekiwane straty i zachować wypłacalność w razie kryzysu. Wymagana ilość kapitału zależy od ryzykowności aktywów danego banku. Najlepszy jakościowo kapitał określany jest jako Tier 1. Służy do pokrywania strat w warunkach wypłacalności banku i pozwala bankowi kontynuować normalną działalność i zapewnia mu płynność finansową. Zgodnie z aktualnymi regulacjami UE, kapitał Tier 1 powinien odpowiadać 4,5 proc. aktywów ważonych ryzykiem.

Badania pokazały, że w sytuacji wystąpienia przyjętego na potrzeby testów negatywnego scenariusza, pełny współczynnik Common Equity Tier 1 po uwzględnieniu okresów przejściowych (CET 1 Fully Loaded) oraz uwzględnieniu wpływu MSSF 9, spada w 2020 roku do poziomu 15,62 proc. z 15,91 proc. na koniec 2017 r., czyli zmniejsza się tylko o 0,29 punktów procentowych.

Testy warunków skrajnych były prowadzone na próbie czterdziestu ośmiu banków z Unii Europejskiej i Norwegii, obejmujących około 70 proc. aktywów europejskiego sektora bankowego. PKO Bank Polski został objęty badaniem bezpośrednio przez EBA jako jeden z dwóch banków w Polsce. Drugim z polskich banków, które uczestniczyły w stress testach, był Bank Pekao, który w europejskim zestawieniu znalazł się na trzecim miejscu.