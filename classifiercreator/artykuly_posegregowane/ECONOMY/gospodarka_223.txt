Były wiceszef SLD Krzysztof Gawkowski, który na początku listopada odszedł z Sojuszu, dołączył do formacji politycznej budowanej przez ustępującego prezydenta Słupska Roberta Biedronia; w nowym ruchu ma odpowiadać za budowę struktur.
      
            Biedroń zapowiedział na piątkowej konferencji prasowej w Warszawie, że Gawkowski będzie w jego ruchu odpowiadał za budowanie struktur. "Jest prawie 800 tys. osób, kilkadziesiąt tysięcy wolontariuszy i wolontariuszek, których trzeba mądrze zaangażować w ten projekt. To jest zadanie dla Krzysztofa, które dzisiaj mu powierzam" - zaznaczył prezydent Słupska.

Gawkowski podziękował Biedroniowi za zaproszenie do jego formacji, które - jak ocenił - "dało szansę na to, że możemy zmienić Polskę".

"Ja, Robert, dzisiaj ci obiecuję, że do 3 lutego, czyli do konwencji otwierającej ruch polityczny, partię polityczną, ugrupowanie, które się stworzy, w każdym powiecie ruch Roberta Biedronia będzie miał swoje struktury, swoich przedstawicieli" - zadeklarował b.polityk Sojuszu.