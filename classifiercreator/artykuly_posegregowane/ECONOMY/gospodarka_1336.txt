Warszawa, 29.05.2015. Konferencja prasowa prezesa GUS. (rg/mgut)
PAP/Rafał Guz Archiwum PAP © 2017 / Rafał Guz
                                        

            Produkt Krajowy Brutto w I kwartale 2017 r. wzrósł o 4,0 proc. rok do roku w porównaniu ze wzrostem o 2,5 proc. w ujęciu rocznym w IV kwartale 2016 r. - wynika z komunikatu GUS.
      
            GUS podał także, że w ujęciu kwartalnym, PKB w I kwartale wzrósł o 1,1 proc., po wzroście o 1,7 proc. kwartał do kwartału w IV kw. 2016 r.

Wcześniej GUS podał we wstępnych szacunkach, że w I kwartale w ujęciu rocznym PKB wzrósł o 4,0 proc. oraz 1,0 proc. kwartał do kwartału.

Z danych GUS wynika także, że inwestycje w I kwartale spadły o 0,4 proc. w ujęciu rocznym, zaś popyt krajowy wzrósł o 4,1 proc. w ujęciu rocznym. Ekonomiści ankietowani przez PAP spodziewali się, że inwestycje wzrosły o 1,8 proc., zaś popyt krajowy wzrósł o 3,8 proc.

Według GUS w I kw. 2017 r. produkt krajowy brutto (PKB) wyrównany sezonowo (w cenach stałych przy roku odniesienia 2010) wzrósł realnie o 1,1 proc. w porównaniu z poprzednim kwartałem, i był wyższy niż przed rokiem o 4,2 proc.

Jak podał GUS, na wzrost w I kw. 2017 r. popytu krajowego w skali roku wpłynął wyższy niż w IV kwartale ub.r.wzrost spożycia ogółem, który wyniósł 3,9 proc. (wobec 3,1 proc.) oraz wzrost akumulacji brutto o 5,2 proc. (wobec spadku o 1,6 proc. w IV kwartale 2016 r.).

Spożycie w sektorze gospodarstw domowych wzrosło w tempie 4,7 proc. i było wyższe niż w IV kwartale 2016 r. (wzrost o 4,5 proc.) - podał GUS w komunikacie.

Na wzrost akumulacji brutto w I kwartale br. - wyjaśnił GUS - wpłynął wzrost rzeczowych środków obrotowych przy, mniejszym niż w poprzednich kwartałach ubiegłego roku, spadku nakładów brutto na środki trwałe o 0,4 proc. "W efekcie wpływ popytu krajowego na tempo wzrostu gospodarczego wyniósł +3,9 pkt. proc. (wobec +1,7 pkt. proc. w IV kwartale 2016 r.). Złożył się na to pozytywny wpływ spożycia ogółem, który wyniósł +3,2 pkt. proc. (wobec +2,2 pkt. proc. w IV kwartale 2016 r.), z tego wpływ spożycia w sektorze gospodarstw domowych +3,0 pkt. proc. oraz spożycia publicznego +0,2 pkt. proc. (odpowiednio w IV kwartale 2016 r: +2,2 pkt. proc. i 0,0 pkt. proc." - wyjaśniono w komunikacie.

Jak podkreślił GUS, w I kwartale wpływ popytu inwestycyjnego na wzrost PKB był neutralny (wobec -2,8 pkt. proc. w IV kwartale 2016 r.) co, przy "pozytywnym wpływie przyrostu rzeczowych środków obrotowych" (+0,7 pkt. proc.), przełożyło się na pozytywny wpływ akumulacji brutto na tempo wzrostu gospodarczego, który wyniósł +0,7 pkt. proc. (wobec -0,5 pkt. proc. w IV kwartale 2016 r.).

W I kwartale br. zanotowano też - jak podał GUS - niewielki pozytywny wpływ eksportu netto na tempo wzrostu gospodarczego, który wyniósł +0,1 pkt. proc. w porównaniu z +0,8 pkt. proc. w IV kwartale 2016 r.