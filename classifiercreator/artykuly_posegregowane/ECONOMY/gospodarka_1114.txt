Warszawa, 29.01.2016. Oddział Banku PKO BP. (rp/awol) Archiwum PAP/Radek Pietruszka 
                                        

            Ostrzegamy przed fałszywymi mailami "weryfikacyjnymi" rozsyłanymi przez cyberprzestępców - napisano w komunikacie prasowym PKO BP. Jak wyjaśniono, pod pozorem blokady przelewów i konieczności "weryfikacji tożsamości" cyberprzestępcy proszą o kliknięcie w fałszywy link i podanie poufnych danych.
      
            PKO BP w środowej informacji tłumaczy, że kliknięcie w link kieruje do fałszywej strony, na której znajduje się prośba o podanie danych wrażliwych. "Przypominamy, że bank nigdy nie prosi podanie tego rodzaju danych przy logowaniu oraz nigdy nie rozsyła maili z linkiem do logowania do serwisu transakcyjnego. Prosimy zawsze zwracać uwagę na niestandardowy wygląd strony logowania, np. niewłaściwy adres, brak obrazka bezpieczeństwa" - przestrzega PKO BP.

Bank poinformował także, że w przypadku skorzystania z fałszywego linku "weryfikacyjnego" i podania jakichkolwiek danych na stronie internetowej przypominającej serwis iPKO, należy skontaktować się telefonicznie z konsultantem pod numerem 800 302 302 (brak opłat dla numerów krajowych na terenie Polski, w pozostałych przypadkach – opłata zgodna z taryfą operatora) lub +48 81 535 60 60 (do połączeń z zagranicy i z telefonów komórkowych; opłata zgodna z taryfą operatora).