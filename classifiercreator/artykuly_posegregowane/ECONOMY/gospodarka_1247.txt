Gdańsk, 07.10.2017. Wicepremier, minister rozwoju i finansów Mateusz Morawiecki podczas uroczystości 10-lecia terminalu kontenerów DCT Gdańsk, 7 bm. W trakcie spotkania zainaugurowano nowy program inwestycyjny związany z kolejnymi etapami rozwoju DCT Gdańsk, który przyjmuje ponad czterysta kontenerowców rocznie, w tym ponad sto największych na świecie. Szefostwo DCT Gdańsk ogłosiło inwestycje, które w ciągu 3 lat pochłoną 280 mln zł.  PAP/Dominik Kulaszewicz
                                        

            Wicepremier Mateusz Morawiecki otrzymał w środę specjalną nagrodę "Gazety Bankowej" "Złoty Polski Kompas 2017". Jednym z naszych celów jest to, aby mali i średni polscy przedsiębiorcy najszybciej urośli, bo to na nich będzie się opierała gospodarka przyszłych lat - wskazał.

      
            Podczas uroczystej gali w siedzibie Giełdy Papierów Wartościowych w Warszawie premier Beata Szydło, ubiegłoroczna laureatka nagrody, podkreśliła, że priorytetem rządu w tym roku jest gospodarka. "Rok temu, odbierając nagrodę Polski Kompas 2016, chciałam, żeby ten kompas prowadził nas w dobrym kierunku, w którym zobowiązaliśmy się w kampanii wyborczej, i który wyznaczyli nam Polacy. Dziś mogę powiedzieć, że łódź, którą płynie biało-czerwona drużyna, płynie według tego kompasu w kierunku, który sobie założyliśmy" - powiedziała premier.

Minister rozwoju i finansów, w swoim wystąpieniu po otrzymaniu nagrody, zaznaczył, że małym i średnim przedsiębiorcom jest niełatwo. "Dlatego staramy się różne ułatwienia wprowadzać" - mówił wicepremier.

"To jest nagroda dla całego zespołu gospodarczego, bardzo szerokiego, w rządzie i poza rządem. Mnóstwo osób pracuje nad tym, aby polska gospodarka jak najlepiej się rozwijała" - powiedział Morawiecki, dziękując za nagrodę. Przypomniał, że premier Szydło często podkreśla, że gospodarki nie można rozwijać w oderwaniu od rodzin, od ludzi, od obywateli, od przedsiębiorców, od konsumentów. "Wszystko ma krążyć wokół człowieka" - zadeklarował.

Nagrody "Polski Kompas" przyznawane są przez "Gazetę Bankową" osobom i instytucjom, które w szczególny sposób zasłużyły się dla rozwoju polskiej gospodarki.

W tym roku, obok wicepremiera, Polskie Kompasy przyznano także Grupie Energa, PZU Zdrowie i PKN Orlen.

Specjalne wyróżnienie "Polski Kompas 2017" otrzymał także Patryk Jaki, wiceminister sprawiedliwości, za swoją walkę z przestępczą reprywatyzacją.

"Polski Kompas" to reaktywowany pomysł nagrody z lat dwudziestych ubiegłego wieku. Obecnie pojawiło się jego drugie wydanie.

Redakcja "Gazety Bankowej" trzy lata temu powróciła do swoich przedwojennych tradycji. Przygotowuje coroczne podsumowania stanu gospodarki, przeglądu instytucji finansowych i ubezpieczeniowych, a także spółek notowanych na GPW i zgłoszonych w UKNF.

Redaktor naczelny "Gazety Bankowej" Maciej Wośko mówił, że w tym roku redakcja zaprosiła do współtworzenia rocznika nie tylko dziennikarzy ekonomicznych i analityków polskiego rynku. "Oddaliśmy łamy uczestnikom rynku finansowego - szefom przedsiębiorstw reprezentujących branże omawiane w poszczególnych działach, przedstawicielom największych spółek Skarbu Państwa, a także kreatorom zmian gospodarczych i architektom przepisów, przedstawicielom rządu – reprezentującym kluczowe resorty ściśle wpływające na polską gospodarkę" - dodał.