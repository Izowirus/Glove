Warszawa, 14.12.2016. Prezes Polskiej Agencji Informacji i Inwestycji Zagranicznych Tomasz Pisula podczas prezentacji Polskiego Funduszu Rozwoju - Inwestycje dla Polski, w Reducie Banku Polskiego w Warszawie, 14 bm. PFR będzie koordynował m.in. instytucje bankowe, ubezpieczeniowe czy inwestycyjne.  Archiwum fot. PAP © 2017 / Marcin Obara
                                        

            Polska Agencja Informacji i Inwestycji Zagranicznych (PAIiIZ) na rok 2017 i lata następne ma w planach 205 projektów inwestycyjnych o wartości ponad 4,3 mld euro; pozwolą one utworzyć 51 tys. miejsc pracy - poinformował szef PAIiIZ Tomasz Pisula.
      
            "Mam nadzieję, że sporą część uda się wdrożyć już w 2017 roku. Część z nich - taki jest naturalny cykl inwestycyjny - może się trochę przeciągnąć i będzie zasilała lata następne, ale jeżeli chodzi o liczbę projektów, wartość, oraz liczbę osób, które zagraniczni przedsiębiorcy mają zatrudnić, widzimy wyraźne tendencje zwyżkowe" - podkreślił. Według niego wzrost w skali roku może wynieść nawet 20 proc.

Pisula przypomniał, że w 2016 roku Agencja pomogła stworzyć kilkanaście tysięcy miejsc pracy. "W projektach mamy kolejnych 51 tys. Ile z tego zmaterializuje się w 2017 r. - zobaczymy. Będziemy starali się, aby było ich jak najwięcej" - dodał.

W 2016 r. Agencja zakończyła 58 projektów o łącznej wartości ok. 1,3 mld euro, które przyczyniły się do powstania blisko 12 tys. miejsc pracy. Obsługiwała m.in. inwestycje koncernów Daimler, LG Chem, Toyota oraz Bombardier.

PAIiIZ weszła do Polskiego Funduszu Rozwoju i zmienia się w Polską Agencję Inwestycji i Handlu. Pod nowym szyldem zacznie działać, gdy tylko uzyska wpis do KRS.