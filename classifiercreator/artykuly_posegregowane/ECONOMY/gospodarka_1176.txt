Norweski resort ropy naftowej i energetyki przydzielił polskim spółkom Lotos i PGNiG po dwie koncesje na Norweskim Szelfie Kontynentalnym - wynika z wtorkowej informacji norweskiego resortu.
      
            Norweskie Ministerstwo Ropy Naftowej i Energetyki zaoferowało 75 licencji na norweskim szelfie kontynentalnym w ramach tzw. rundy licencyjnej APA 2017 - wynika z informacji na stronie internetowej norweskiego resortu.

Jak podkreślił, cytowany w komunikacie, minister ds. ropy naftowej i energii Terje Soviknes, była to najwyższa historii liczba koncesji na norweskim szelfie. Wprowadzone przez norweski rząd w 2003 roku rundy licencyjne APA (Awards in Predefined Areas) dotyczą dobrze rozpoznanych obszarów występowania węglowodorów na Morzu Północnym, Morzu Norweskim oraz Morzu Barentsa.

Koncesje dla PGNiG znajdują się na Morzu Norweskim, koncesje Lotosu - na Morzu Północnym.

Polski Lotos, poprzez swoją spółkę Lotos Norge na norweskim szelfie kontynentalnym posiada już 21 koncesji, w tym jedną, na której jest operatorem.

W koncesji z firmami Repsol i Okea, Lotos Norge ma nieco ponad 22 proc., w przypadku drugiej koncesji dzielonej ze Statoil 25 proc. z kolei PGNiG, poprzez swoją spółkę zależną PGNiG Upstream Norway dzieli jedną z nowych koncesji ze Statoil (70 proc.), w drugiej zaś posiada 20 proc. udziałów. Pozostali to Aker BP ( 50 proc.) i Wellesley (30 proc.)

PGNiG Upstream Norway, ma już udziały w 19 koncesjach Norweskim Szelfie Kontynentalnym. Od rozpoczęcia produkcji w 2012 r. PGNiG wydobyło tam 2,3 mld m sześc. gazu ziemnego i 2,3 mln ton ropy naftowej. Wielkość zasobów wydobywalnych PGNiG w Norwegii to 78 mln boe. PGNiG wydobywa gaz i ropę naftową ze złóż Skarv, Vilje, Morvin, Vale, Gina Krog. Wydobycie ze złoża Gina Krog rozpoczęło się na przełomie czerwca i lipca 2017 r. Trwają również prace nad zagospodarowaniem złóż Storklakken i Snadd, z których wydobycie rozpocznie się w roku 2020.