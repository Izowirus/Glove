Warszawa, 31.07.2018. Premier Mateusz Morawiecki przed posiedzeniem rządu w KPRM w Warszawie, 31 bm. Podczas posiedzenia, ministrowie zajmą się m.in. rządowym programem walki z suszą, w którym znaleźć się mają kwoty, jakie zostaną przeznaczone dla rolników oraz sposób w jaki będą oni mogli ubiegać się o odszkodowania. (mr) PAP/Tomasz Gzell
                                        

            Ograniczenie nieuczciwych praktyk handlowych między rolnikami, handlem i przetwórcami, to cel przyjętego przez rząd we wtorek projektu noweli o przeciwdziałaniu nieuczciwemu wykorzystywaniu przewagi kontraktowej w obrocie produktami rolnymi i spożywczymi.
      
            Projekt przygotował resort rolnictwa - poinformowało w komunikacie Centrum Informacyjne Rządu.

Rolnik w relacjach z handlem, przetwórcami najczęściej stanowi najsłabsze ogniwo i jest narażony na stosowanie nieuczciwych praktyk handlowych przez podmioty o większej sile przetargowej i potencjale ekonomicznym.

Na podstawie obowiązujących przepisów rolnicy, jako dostawcy produktów rolno-spożywczych, nie mogą zgłaszać zawiadomień o stosowaniu nieuczciwych praktyk handlowych do Urzędu Ochrony Konkurencji i Konsumentów (UOKiK) ze względu na brak spełnienia kryteriów: progu dotyczącego wartości obrotów realizowanych między dostawcą a nabywcą wynoszącego 50 tys. zł oraz obrotu w wysokości 100 mln zł ze strony nabywcy lub dostawcy, który stosował praktykę nieuczciwie wykorzystującą przewagę kontraktową.

Ponadto, rolnicy nie zgłaszają zawiadomień do UOKiK z obawy przed ujawnieniem swoich danych, a w konsekwencji utratą kontraktów i pogorszeniem stosunków handlowych z nabywcą.

Proponowana zmiana przepisów znosi progi dotyczące obrotów, co oznacza, że stosowanie nieuczciwych praktyk może zgłosić każdy, a nie jak dotychczas tylko zainteresowany przedsiębiorca. Ponadto nowe przepisy zapewniają anonimowość stronie zgłaszającej.

Projektowana ustawa znosi obowiązek zgłaszania o przewadze kontraktowej na piśmie. Zgłoszenia przyjmuje UOKiK. Jednocześnie na podstawie nowych przepisów UOKiK będzie mógł zlecać Inspekcji Handlowej przeprowadzanie kontroli postępowań na zasadach analogicznych do obowiązujących w przypadku kontroli prowadzonych przez pracowników Urzędu.

Znowelizowane przepisy mają obowiązywać po 14 dniach od daty ich ogłoszenia w Dzienniku Ustaw.