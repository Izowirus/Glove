Departament Rolnictwa USA znosi ograniczenia dla importu polskiej wieprzowiny - poinformowało w czwartek Ministerstwo Spraw Zagranicznych na Twitterze.
      
            Dodano, że w wyniku wspólnej interwencji MSZ, MRiRW, Głównego Inspektoratu Weterynarii oraz MPiT, USA zniosły ograniczenia na import wieprzowiny z 16 polskich zakładów.

"Ograniczenia na import wieprzowiny ze strony USA dotyczą obecnie jedynie 2 zakładów" - czytamy.

Stany Zjednoczone 18 października tego roku wstrzymały czasowo import polskiej wieprzowiny, tłumacząc, że dostawy produktów pochodziły z zakładów znajdujących się w strefie z ograniczeniami w związku z afrykańskim pomorem świń (ASF) i zgodnie z międzynarodowymi przepisami nie powinny one eksportować mięsa. Polskie służby weterynaryjne zostały poinformowane o tym fakcie w piątek po północy.

Jak mówił w tym tygodniu PAP minister rolnictwa i rozwoju wsi Jan Krzysztof Ardanowski, Polska nie może sobie pozwolić na utratę amerykańskiego rynku, gdyż jest ważny dla eksportu polskiej wieprzowiny. W ubiegłym roku wartość eksportu tego mięsa wyniosła ok. 180 mln euro.

Szefowa Ministerstwa Przedsiębiorczości i Technologii Jadwiga Emilewicz spotkała się w piątek wieczorem z wiceambasadorem USA w Polsce Erikiem F. Greenem ws. wstrzymania przez Stany Zjednoczone importu wieprzowiny z naszego kraju - poinformował PAP resort. Celem spotkania, jak podało MPiT, było "rozwianie nieporozumień wokół handlu wieprzowiną z USA".

W spotkaniu uczestniczył także Główny Lekarz Weterynarii Paweł Niemczuk i przedstawiciel Ministerstwa Spraw Zagranicznych – poinformował resort przedsiębiorczości i technologii.

Podczas spotkania minister Emilewicz oraz Główny Lekarz Weterynarii przekazali stronie amerykańskiej wyjaśnienia dotyczące "procedur związanych z określaniem stref, gdzie obowiązują restrykcje związane z występowaniem ASF". Wyjaśnili, że mięso, które trafiło na rynek amerykański spełniało wszystkie wymogi przepisów weterynaryjnych, w tym przepisów prawa europejskiego.

Według informacji Głównego Inspektora Weterynarii doszło do pomyłki związanej z określeniem statusu miejsc, z których pochodziło wyeksportowane mięso.