Sprzedaż detaliczna w cenach stałych w czerwcu br. była wyższa niż przed rokiem o 8,2 proc. (wobec wzrostu o 5,8 proc. w czerwcu ub. roku). W porównaniu z majem br. miał miejsce wzrost sprzedaży detalicznej o 3,5 proc. - poinformował w piątek GUS.
      
            "W czerwcu br. tempo wzrostu sprzedaży detalicznej w cenach stałych r/r było wyższe niż w dwóch poprzednich miesiącach. W czerwcu 2018 r. wzrost sprzedaży detalicznej w cenach stałych w skali roku utrzymał się we wszystkich grupach" - podał GUS.

Zgodnie z komunikatem, wśród grup o znaczącym udziale w sprzedaży detalicznej „ogółem” najwyższy wzrost w czerwcu 2018 r. w porównaniu z analogicznym okresem ub. roku (w cenach stałych) zaobserwowano w jednostkach zaklasyfikowanych do grupy „pozostałe” (o 10,1 proc. wobec wzrostu o 2,6 proc. przed rokiem).

"Znaczny wzrost sprzedaży odnotowano również w przedsiębiorstwach handlujących pojazdami samochodowymi, motocyklami, częściami (o 9,8 proc.), jak również w podmiotach prowadzących pozostałą sprzedaż detaliczną w niewyspecjalizowanych sklepach (o 9,6 proc.) oraz sprzedających paliwa stałe, ciekłe i gazowe (o 7,3 proc.)" - informuje GUS.

"Spośród grup o niższym udziale w sprzedaży detalicznej +ogółem+ wysoki wzrost wykazały podmioty sprzedające: tekstylia, odzież, obuwie (o 16,9 proc.); meble, rtv, agd (o 14,4 proc.); farmaceutyki, kosmetyki, sprzęt ortopedyczny (o 9,3 proc.)" - napisano.

Urząd statystyczny wyliczył, że w okresie styczeń-czerwiec br. wzrost sprzedaży detalicznej w porównaniu z analogicznym okresem ub. roku wyniósł 6,8 proc. (wobec wzrostu o 6,9 proc. w 2017 r.). W okresie tym udział grupy "żywność, napoje i wyroby tytoniowe" w strukturze sprzedaży detalicznej „ogółem” stanowił 26,2 proc.

"Po wyeliminowaniu wpływu czynników o charakterze sezonowym sprzedaż detaliczna w cenach stałych w czerwcu br. była o 1,1 proc. wyższa w porównaniu z poprzednim miesiącem" - dodano.