Warszawa, 29.04.2015. Poczta Polska. (bz/awol) PAP/Bartłomiej Zborowski Archiwum PAP © 2018 / Bartłomiej Zborowski
                                        

            280 placówek uruchomiła Poczta Polska w ostatnich dwóch latach – poinformował członek zarządu tej spółki Grzegorz Kurdziel. Natomiast Łukasz Smółka z Ministerstwa Infrastruktury stwierdził, że Poczta ma coraz lepsze warunki do rozwoju, a jej pracownicy utożsamiają z firmą.
      
            Przedstawiciele władz Poczty i Ministerstwa Infrastruktury uczestniczyli w piątek w uroczystości otwarcia nowej placówki pocztowej w Krakowie – przy al. 29 Listopada.

Szef gabinetu politycznego ministra infrastruktury Łukasz Smółka określił Pocztę Polską  "sporym kawałkiem państwa polskiego". Jak mówił, narodowy operator pocztowy ma coraz lepsze warunki do rozwoju, a pracownicy Poczty dokształcają się, utożsamiają z firmą. "Wcześniej poczty były zamykane, teraz jest tendencja odwrotna". "To firma biznesowa, działająca na bardzo konkurencyjnym rynku, musi funkcjonować zgodnie z rachunkiem ekonomicznym, ale jednocześnie jest to firma z misją" – powiedział.

Członek zarządu Poczty Polskiej Grzegorz Kurdziel poinformował, że ostatnich dwóch latach Poczta Polska otworzyła 280 placówek (głównie agencji pocztowych), a na ten rok zaplanowała uruchomienie 100 kolejnych. Narodowy operator pocztowy ma obecnie 7,5 tys. placówek.

Kurdziel powiedział, że uruchamianie nowych placówek jest odpowiedzią na potrzeby klientów.

Jak podkreślił, mimo rozwoju technologii i powszechnego dostępu do internetu Poczta Polska "jeszcze ma co robić". Przyznał, że klient indywidualny, jeśli chodzi o przesyłki listowe, "to jest bardzo niewielki udział w przychodach Poczty Polskiej". Ale – zaznaczył – rocznie nadaje się w Polsce około 1,5 mld przesyłek pocztowych. Nadawcami są głównie podmioty gospodarcze, firmy i instytucje.

"Mamy ponad 23 tys. listonoszy i potrzebujemy ich jeszcze więcej. W tej chwili zatrudniamy ludzi" – powiedział Kurdziel.

Zwrócił też uwagę, że Poczta Polska jest jednym z największych podmiotów na rynku logistyki gotówki i że poczta tradycyjna nadal jest najważniejszą działalnością spółki. "Dostarczamy emerytury i renty do kilku milionów Polaków, którzy nie chcą zrezygnować z naszych usług – i bardzo nas to cieszy" – podkreślił.

Decyzja o uruchomieniu placówki pocztowej przy al. 29 Listopada 193 w Krakowie zapadła po analizie ekonomicznej i na prośbę mieszkańców osiedla. "Utworzenie dodatkowej placówki ma duże znaczenie dla zachowania właściwej dostępności do usług Poczty Polskiej w Krakowie, który intensywnie się rozrasta. Nowo otwarta placówka jest 130. w tym mieście" – zwrócił uwagę dyrektor Regionu Sieci Poczty Polskiej w Krakowie Andrzej Bodziony.

W 2017 r. w województwie małopolskim uruchomiono 19 placówek pocztowych, w tym trzy własne, tj. jeden urząd pocztowy i dwie filie, oraz 16 agencji pocztowych. Trzy agencje otworzono na obszarach wiejskich, co było reakcją na wnioski mieszkańców, wsparte przez władze samorządowe.

Na niemal 3,4 mln mieszkańców województwa przypada 510 placówek. W Małopolsce pracuje ponad 2 tys. listonoszy. W ciągu roku ich liczba wzrosła o ponad 100. W placówkach pocztowych klientów obsługuje prawie 1,8 tys. mieszkańców. W ub.r. zwiększono liczbę kurierów, którzy odbierają przesyłki kurierskie od klientów w ramach usługi od drzwi do drzwi.