Biała Podlaska, (woj. lubelskie), 26.05.2018. Premier Mateusz Morawiecki podczas uroczystego przekazania kluczy do mieszkań wybudowanych w ramach programu Mieszkanie Plus, 26 bm. w Białej Podlaskiej. W mieście powstało 186 mieszkań, najemcy za wynajem 50-metrowego lokalu zapłacą wliczając media ok. 900 złotych miesięcznie. (nlat) PAP/Tomasz Koryszko PAP © 2018 / Tomasz Koryszko
                                        

            Polska gospodarka w coraz mniejszym stopniu będzie zależała od środków z Unii Europejskiej - ocenił w RMF FM premier Mateusz Morawiecki. Zapowiedział jednak bardzo twardą walkę o fundusze strukturalne w UE i fundusze na wspólną politykę rolną.
      
            Premier odniósł się do pytania o ewentualnie mniejsze pieniądze dla Polski z przyszłego budżetu UE. "Mamy błędne wyobrażenie, że nasza gospodarka zależy od środków unijnych" - powiedział. Ocenił, że polska gospodarka "w coraz mniejszym stopniu będzie zależała od środków unijnych".

Dodał, że na skutek ogromnych zapóźnień III RP i PRL brakuje nam infrastruktury. "I dlatego my będziemy bardzo twardo walczyć o fundusze strukturalne w Unii Europejskiej i o fundusze na wspólną politykę rolną" - zapowiedział.

Przypomniał, że w piątek spotkał się z premier Rumunii Vioricą Dancilą. "Podkreśliłem, że Polska organizuje i koordynuje wszelkie działania związane z polityką spójności, czyli polityką związaną z funduszami unijnymi. Na pewno twardo będziemy stawiać nasze interesy, bronić naszych interesów i wygramy tutaj" - podkreślił.

Na początku maja Komisja Europejska przedstawiła projekt wieloletniego budżetu UE na lata 2021-2027. Całkowita suma zobowiązań ma wynieść w tym okresie 1,279 biliona euro.

Z informacji podanych przez KE wynika, że w ramach finansowych na lata 2021-2027 przewidziano wynoszące około 7 proc. cięcia w polityce spójności i około 5 proc. - cięcia we Wspólnej Polityce Rolnej (WPR). Ponadto polityka spójności ma odgrywać ważniejszą rolę we wspieraniu reform strukturalnych i długoterminowej integracji migrantów.

Z obliczeń resortu inwestycji i rozwoju wynika, że w przypadku Polityki Spójności Polska może dostać nie o 7 proc., ale o 10 proc. mniej. Natomiast jeśli chodzi o WPR to środki dla Polski mogą zostać zmniejszone o 15 proc., a nie, o 5 proc.