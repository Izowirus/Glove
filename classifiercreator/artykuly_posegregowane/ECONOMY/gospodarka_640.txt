Warszawa, 25.01.2017. Pojemniki do segregacji odpadów, 25 bm. w Warszawie. Ministerstwo środowiska chce poprawić efektywność segregacji odpadów. W tym celu opracowało nowe przepisy, które uporządkują i ujednolicą sposoby selektywnego zbierania odpadów komunalnych. Zgodnie z rozporządzeniem, od 1 lipca 2017 r. odpady będą dzielone na cztery frakcje. Do pojemnika/worka niebieskiego trafi papier, do zielonego – szkło (z możliwością rozdzielenia na szkło bezbarwne - biały i szkło kolorowe - zielony pojemnik/worek), żółtego - metale i tworzywa sztuczne, a do brązowego - odpady ulegające biodegradacji. Takie zasady będą obowiązywały dla całego kraju. (mr) PAP/Tomasz Gzell PAP © 2018 / Tomasz Gzell
                                        

            W 2017 r. zanotowano wzrost łącznej masy odbieranych odpadów - papieru, metali, tworzyw sztucznych i szkła, w stosunku do lat poprzednich - podał stołeczny ratusz. Wyjaśniono, że poziom recyklingu takich surowców, a także odpadów budowlanych wyniósł w ub. r. 20 proc.
      
            "W 2017 r. zanotowano wzrost łącznej masy odbieranych - papieru, metali, tworzyw sztucznych i szkła, w stosunku do lat poprzednich. Świadczy to o bardziej powszechnej i lepszej jakościowo selektywnej zbiórce odpadów komunalnych wśród mieszkańców m.st. Warszawy. Dzięki zaangażowaniu mieszkańców w 2017 r. ograniczyliśmy masę odpadów komunalnych ulegających biodegradacji przekazywanych do składowania. Zwiększyliśmy poziom recyklingu, czyli przygotowania do ponownego użycia odpadów komunalnych tj. papieru, metali, tworzyw sztucznych czy szkła, a także recyklingu niebezpiecznych odpadów budowlanych i rozbiórkowych. Wyniósł on w 2017 r. 20 proc." - podał w piątkowym komunikacie ratusz.

Dodano, że w stolicy istnieją dwa stacjonarne Punkty Selektywnego Zbierania Odpadów Komunalnych (tzw. PSZOK-ów), w których bezpłatnie można zostawiać odpady z tworzyw sztucznych, metalu, drewna czy gruz z przeprowadzonych samodzielnie remontów. Do dyspozycji mieszkańców są również mobilne punkty selektywnej zbiórki. Pojazdy, w których można zostawić np. baterie, akumulatory, opakowania po farbach, detergentach czy środkach ochrony roślin zatrzymują się w określonych godzinach w 40 punktach miasta (harmonogram dostępny jest na stronach ratusza).

Stołeczny urząd poinformował, że w latach 2015-2017 punkty te odwiedziło ponad 18 tys. mieszkańców. Przynieśli oni do nich ponad 2 tys. ton odpadów. Były to głównie zmieszane odpady z betonu, gruzu ceglanego, zużyte urządzenia elektryczne i elektroniczne, odpady wielkogabarytowe i odpady zielone.

Ratusz dodał, że w 2017 roku mieszkańcy do specjalnych pojemników rozstawionych w ponad 600 punktach wyrzucili 315 ton przeterminowanych leków oraz 273 kg termometrów rtęciowych.

"Dzięki współpracy m.st. Warszawy z organizacją odzysku sprzętu elektrycznego i elektronicznego ElektroEko warszawiacy mogą w łatwy sposób pozbyć się niebezpiecznych odpadów, jakimi są tzw. elektrośmieci" - wskazano w komunikacie.

Elektrośmieci zbierane są od mieszkańców w wyznaczonych miejscach w każdej dzielnicy. W przypadku dużych elektroodpadów takich jak lodówka czy pralka, można bezpłatnie skorzystać z usługi odbioru bezpośrednio z domu. Usługa ta wykonywana jest również przez inne firmy, np. Remondis Electrorecycling.

"Baterie i akumulatory zbieramy przy współpracy firmy Reba Organizacja Odzysku S.A., której pojemniki ustawione są w 648 punktach w urzędach i placówkach oświatowych znajdujących się na terenie Warszawy. Zarówno baterie, jak i sprzęt elektryczny i elektroniczny, mieszkańcy mogą także oddawać do PSZOK-ów" - podsumował ratusz.