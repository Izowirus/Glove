Koalicja polskich przewoźników autokarowych "Polonus Partner", która właśnie rozpoczęła działalność, zaoferuje podróżnym 50 ogólnokrajowych linii autobusowych tworzących połączenia między 250 miejscowościami w Polsce, a kursy będą obsługiwane przez 130 pojazdów - poinformował Piotr Pogonowski, dyrektor zarządzający Polonusa.

      
            Koalicja Polonus Partner powołana została na rzecz integracji i rozwoju krajowego transportu pasażerskiego. Włączyli się do niej regionalni liderzy: Polonus z woj. mazowieckiego, Żak Express z woj. podlaskiego, PKS Elbląg z woj. warmińsko-mazurskiego, Contbus i GardenExpress z woj. lubelskiego oraz NEOBUS i AlbatrosBUS z woj. podkarpackiego.

"Grono naszych partnerów będzie się stale powiększać. Już teraz mogę zapowiedzieć, że do naszej koalicji dołącza PKS Szczecin" - powiedział we wtorek Pogonowski.

Program realizowany jest pod patronatem Ministerstwa Infrastruktury

Program jednoczenia się polskich przewoźników autokarowych realizowany jest pod patronatem Ministerstwa Infrastruktury, w ramach ogólnopolskiej inicjatywy #ŁączymyPolskę.

Inicjatorem i liderem tej inicjatywy jest Polonus. Inicjatywa ma na celu wzmocnienie i rozwój polskiego rynku transportu pasażerskiego i wspieranie polskich lokalnych przewoźników.

Na inaugurację koalicji przewoźników autokarowych 10 tys. biletów o połowę taniej 

Maciej Acedański, prezes Polonusa zapewnia, ze łączenie polskiego rynku przewozów pasażerskich pod marką Polonus Partner to odpowiedź na oczekiwania polskich pasażerów. "Zbudowaliśmy koalicję partnerską, która ma na celu zachęcenie klientów do korzystania ze sprawdzonych usług krajowych przewoźników. To oferta z różnych regionów. Współpracę rozpoczynamy promocją z 10 tys. biletów tańszych o połowę" - powiedział prezes.

"To najlepszy czas, żeby zjednoczyć polskich przewoźników pod silną marką przewoźnika narodowego jaką jest Polonus" - dodał.

"Dziękuję dyrektorom biura ministra Andrzeja Adamczyka, Maciejowi Michałowskiego oraz Tomaszowi Tomali, którzy bezpośrednio nadzorują spółkę Polonus i kierują ją na odpowiednie tory" - powiedział szef gabinetu politycznego ministra infrastruktury Łukasz Smółka.

Smółka stwierdził, że ministerstwo jest zawsze tam, gdzie polscy przedsiębiorcy realizują swoje przedsięwzięcia biznesowe.

Oferta Polonus Partner zapewnia wspólną organizację i sprzedaż biletów

Oferta Polonus Partner zapewnia wspólną organizację i sprzedaż biletów, a co za tym idzie realizację i obsługę kursów łączonych, rezerwowanych w ramach jednej transakcji i jednej opłaty.

Korzyścią dla pasażera będzie nie tylko większa wygoda i oszczędność czasu, ale również pieniędzy. Jednocześnie, zakup wszystkich biletów dostępnych na stronie PolonusPartner.pl oraz w serwisach internetowych poszczególnych partnerów.

Kupno biletów zostanie też objęte wspólnym programem lojalnościowym, w którym uczestnicy będą otrzymywać zwrot 5 proc. wartości każdej transakcji, by móc później wymieniać zebrane punkty na zniżki lub bezpłatne podróże po kraju.