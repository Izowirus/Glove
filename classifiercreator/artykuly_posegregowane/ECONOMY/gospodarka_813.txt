Indeks Dow Jones zanotował piątą z rzędu spadkową sesję, a powodem pogorszenia nastrojów jest eskalacja konfliktu handlowego USA-Chiny. Analitycy przekonują, że zmienność na giełdach może się utrzymywać przynajmniej do końca wakacji w rytm działań i wypowiedzi prezydenta Donalda Trumpa.
      
            Dow Jones Industrial na zamknięciu spadł o 0,41 proc. i wyniósł 24.987,47 pkt. S&P 500 stracił 0,21 proc. i wyniósł 2.773,87 pkt. Nasdaq Composite zwyżkował o 0,01 proc., do 7.747,02 pkt.

W USA najmocniej zniżkował sektor telekomunikacyjny, natomiast sektor paliwowy znalazł się na ponad 1-proc. plusie.

O ok. 1 proc. spadały wyceny Caterpillar i Boeinga. Rynek obawia się, że spółki o profilu eksportowym mogą stracić na atrakcyjności w związku z eskalacją globalnych konfliktów handlowych.

Lekko na plusie kwotowane były akcje Tesli. Prezes spółki Elon Musk poinformował w weekend na Twitterze o otwarciu nowej linii produkcyjnej dla swoich samochodów elektrycznych.

Kilka procent straciły akcje Disneya. Spółka zamierza przebić ofertę Comcastu, która oferuje 65 mld USD za imperium medialne Twenty-First Century Fox - wynika z informacji CNBC.

Nawet 4 proc. zniżkował kurs Intela. W poniedziałek Northland Securities obniżył rekomendację dla spółki do "sprzedaj" - to dopiero trzecia taka rekomendacja spośród 42 ośrodków analitycznych wydających raporty dla Intela.

Z danych makro, indeks nastrojów wśród amerykańskich firm budowlanych, przygotowany przez National Association of Home Builders (NAHB), wyniósł w czerwcu 68 pkt. Oczekiwano 70 pkt., tyle samo co miesiąc wcześniej.

Uwaga rynków finansowych skierowana jest na wymianę ciosów w polityce handlowej między USA a Chinami.

Prezydent USA Donald Trump zatwierdził w piątek listę chińskich produktów, o wartości ok. 50 mld dolarów, na które USA nałożą 25-proc. cła.

Lista obejmuje 1.102 kategorii produktów. Znalazło się na niej wiele wytworów chińskiego sektora technologicznego, rozwijanych m.in. w ramach rządowego programu "Made in China 2025" (robotyka, lotnictwo, przemysł maszynowy, auta).

Chiny błyskawicznie, bo w ciągu 12 godzin, odpowiedziały nałożeniem 25-procentowych ceł na 659 rodzajów towarów z USA o wartości 50 mld dolarów. Bariery uderzają w kluczowe dla agendy administracji Donalda Trumpa sektory gospodarki.

Już 6. lipca wejdą w życie taryfy o wartości 34 mld dolarów. Chiny wycelowały je głównie w amerykański sektor rolny, czyli zaplecze polityczne Partii Republikańskiej.

Cła obejmą: soję, kukurydzę, pszenicę, ryż sorgo, wołowinę, wieprzowinę, drób, ryby, nabiał, orzechy, warzywa, owoce morza.

Taryfy dotkną również amerykański przemysł motoryzacyjny (samochody).

Z chińskich danych wynika, iż import produktów rolnych z USA w 2017 r. wyniósł 24,1 mld USD, co daje 19 proc. całości importu tej kategorii produktów.

Administracja USA pracuje nad kolejną transzą taryf dla importu wartego ok. 100 mld USD.

Robert Lighthizer, główny przedstawiciel ds. handlu USA w Białym Domu, zapowiedział nałożenie przez USA ograniczeń na chińskie inwestycje w USA - ma to nastąpić w ciągu 2 tygodni.