12 produktów, 10 usług, dwa przedsięwzięcia innowacyjne i dwie gminy, zostały w tym roku wyróżnione godłem "Teraz Polska" - poinformowali w poniedziałek organizatorzy wydarzenia. Po raz dziewiąty przyznano również tytuły "Wybitnego Polaka". Otrzymali je: prof. Michał Heller, Jerzy Skolimowski i Kamil Stoch.

      
            Statuetki dla wyróżnionych firm, gmin i osób zostały przyznane w poniedziałkowy wieczór na uroczystej gali w Teatrze Wielkim.

Organizatorzy wydarzenia poinformowali na konferencji prasowej, że w tym roku do konkursu zgłosiło się 96 uczestników. Do nagrody zostało nominowanych 56 podmiotów, a godło zostało przyznane 26 laureatom.

Godło "Teraz Polska" przyznano w trzech kategoriach: produkt (12 laureatów); usługi (10); gmina (2 laureatów). Wśród nagrodzonych znalazły się takie firmy bądź ofererowane przez nich usługi jak np.: Zakłady Farmaceutyczne Polpharma, Ambra, Okręgowa Spółdzielnia Mleczarska w Kole, Spółdzielnia Mleczarska Mlekovita, uAvionics Technologies, Orlen, Itaka, Centrum Słuchu i Mowy "Medincus". Dwie wyróżnione gminy to: Ostrów Wielkopolski i Suwałki.

Prezes zarządu fundacji Polskiego Godła Promocyjnego "Teraz Polska" Krzysztof Przybył podkreślił, że godło "Teraz Polska" cieszy się zaufaniem, uznaniem i dobrą opinią publiczną. To też gwarancja najwyższej jakości, jaką otrzymują konsumenci, nabywający produkt czy usługę - dodał.

Godło "Teraz Polska" przyznano już po raz 28. Do tej pory nagrodzono nim blisko 700 podmiotów.

Organizatorzy wydarzenia poinformowali ponadto, że po raz 9. zostaną wręczone nagrody "Wybitny Polak". Przyznawana jest ona osobom, które swoją działalnością oraz licznymi sukcesami promują wizerunek Polski i Polaków na świecie. W tym roku tytuły "Wybitnego Polaka" otrzymali: reżyser, scenarzysta, malarz Jerzy Skolimowski; najbardziej utytułowany polski skoczek narciarski, trzykrotny indywidulany mistrz olimpijski Kamil Stoch; kosmolog, filozof i teolog ks. prof. Michał Heller.