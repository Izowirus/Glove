Wiceprezes PGNiG ds. handlowych Maciej Woźniak zapowiedział w czwartek, że spółka nie będzie wnioskować o zmianę taryfy gazowej dla gospodarstw domowych na 2018 r.
      
            „Nie planujemy w tym roku żadnych zmian, jeśli chodzi o ceny gazu dla gospodarstw domowych. Nie złożymy żadnego wniosku o zmianę taryfy. Nie ma takiego planu” - powiedział Woźniak w czwartek dziennikarzom. Przypomniał, że obecna taryfa PGNiG obowiązuje do końca grudnia.

W jego ocenie 2019 r. zapowiada się na razie „niepewnie”, ale jak podkreślił spółka „niedługo” pokaże nowe kontrakty na dostawy LNG. „Ten gaz będzie bardzo znacząco wpływał na poziom cen, które jesteśmy w stanie zaoferować na rynku. Nie będzie przekraczał trendów rynkowych, a to jest najważniejsze” - powiedział wiceprezes PGNiG. Jak zaznaczył, na ceny w Polsce, oprócz sytuacji na giełdach, wpływa także to, że „po prostu kupujemy od Rosjan drogi gaz”.

Woźniak przypomniał, że PGNiG planuje podpisać co najmniej dwa nowe kontrakty na dostawy LNG, w których - jak podkreślił - ceny „razem z transportem i innymi opłatami są niższe, niż oferowana obecnie dla Polski cena gazu rosyjskiego”. „Jeszcze w tym kwartale pokażemy, jak portfel dostaw będzie się zmieniał w najbliższych latach” - dodał Maciej Woźniak.