Giełdy w USA zanotowały we wtorek zwyżki głównych indeksów. Dla DJI, który wzrósł o 143 pkt. to była czwarta wzrostowa sesja z rzędu. Po publikacji lepszych od oczekiwań wyników kwartalnych drożały akcje PepsiCo.
      
            Dow Jones Industrial na zamknięciu wzrósł o 0,58 proc. i wyniósł 24.919,66 pkt. S&P 500 zyskał 0,35 proc. i wyniósł 2.793,84 pkt. Nasdaq Comp. zwyżkował 0,04 proc., do 7.759,20 pkt.

Mocno zwyżkowały spółki paliwowe, którym pomagały wzrosty cen ropy. O ok. 1 proc. rosły kursy Exxon i Chevron.

Traciły spółki oferujące usługi finansowe.

O około 4 proc. drożały walory PepsiCo po wtorkowej publikacji wyników kwartalnych. Koncern wypracował w II kw. podstawowy zysk na akcję na poziomie 1,61 USD, wobec oczekiwanych 1,52 USD. Spółka pozostawiła prognozy na cały 2018 r. bez zmian. Przychody PepsiCo w II kw. wyniosły 16,1 mld USD wobec oczekiwań 16 mld USD.

Pepsi to nie jedyna spółka, której wyniki przebiły oczekiwania rynku. Nick Raich, prezes The Earnings Scout, szacuje, że 86 proc. ze spółek, które już opublikowały raporty kwartalne, pokazało wyniki lepsze od przewidywań analityków.

Z danych Thomson Reuters wynika, że rynek oczekuje wzrostu zysku za II kwartał wśród spółek z indeksu S&P 500 o ok. 21 proc., czyli trochę więcej niż przewidywał konsensus w kwietniu.

W tym tygodniu wyniki przedstawią m.in. Citigroup, J.P. Morgan Chase, Wells Fargo.

Zwyżkował kurs Tesli. Spółka poinformowała o planach założenia fabryki w Chinach. Umowa zawarta z chińskim rządem przewiduje budowę infrastruktury o mocy produkcyjnej rzędu 500.000 samochodów rocznie.

W USA zanotowano niższy wskaźnik optymizmu wśród drobnych przedsiębiorców. W czerwcu indeks ten wyniósł 107,2 pkt. wobec 107,8 pkt. miesiąc wcześniej - poinformowała Krajowa Federacja Niezależnej Przedsiębiorczości (NFIB) w komunikacie. Analitycy spodziewali się indeksu na poziomie 106,9 pkt.

29 proc. drobnych przedsiębiorców ocenia, że obecnie jest dobry czas na rozwój firmy, wobec 34 proc. miesiąc wcześniej. 20 proc. deklaruje chęć zatrudnienia nowych pracowników, wobec 18 proc. miesiąc wcześniej. 33 proc. przedsiębiorców spodziewa się lepszych warunków gospodarczych. Przed miesiącem było ich 37 proc.