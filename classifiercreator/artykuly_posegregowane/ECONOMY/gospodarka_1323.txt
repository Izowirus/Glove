Warszawa, 21.06.2017. Minister infrastruktury i budownictwa Andrzej Adamczyk (C) oraz wiceminister infrastruktury i budownictwa Jerzy Szmit (2L), 21 bm. podczas konferencji prasowej po uroczystości rozpoczęcia budowy Południowej Obwodnicy Warszawy. Południowa obwodnica Warszawy od węzła "Puławska" do węzła "Lubelska" ma być oddana do połowy 2020 roku, w rocznicę Bitwy Warszawskiej. (cat)  PAP/Leszek Szymański 
                                        

            21 mld zł z przyznanych przez rząd środków finansowych na program budowy dróg zostanie przeznaczone na budowę trasy Via Carpatia - poinformował w środę minister budownictwa i infrastruktury Andrzej Adamczyk.
      
            We wtorek Rząd zaakceptował wniosek resortu infrastruktury i zwiększył limit finansowy na Program Budowy Dróg Krajowych na lata 2014-2023 (z perspektywą do 2025 r.) ze 107 mld zł do 135 mld zł, czyli o 28 mld zł. Dodatkowe środki będą pochodzić z opłaty paliwowej, kredytów i pożyczek (głównie od międzynarodowych instytucji finansowych), obligacji oraz opłaty elektronicznej. Większe środki - jak zaznaczono - są niezbędne ze względu na konieczność podjęcia wzmożonych działań inwestycyjnych na terenie wschodniej Polski, przez realizację brakujących odcinków szlaku Via Carpatia w ciągu drogi S19.

"Via Carpatia to kluczowy, transeuropejski korytarz transportowy, który może stać się nowym połączeniem Europy północnej i południowej, integrującym systemy transportowe Litwy, Polski, Słowacji, Węgier, Rumunii, Bułgarii i Grecji. Zaletami tej inwestycji będzie m.in. włączenie regionów słabiej rozwiniętych w główny strumień międzynarodowej wymiany handlowej oraz wykorzystanie ich potencjałów rozwojowych" - napisano w komunikacie po wtorkowym posiedzeniu rządu.

Międzynarodowa trasa Via Carpatia ma przebiegać ma z Kłajpedy i Kowna na Litwie przez Białystok, Lublin, Rzeszów i słowackie Koszyce do Debreczyna na Węgrzech, a dalej do Rumunii, Bułgarii i Grecji.