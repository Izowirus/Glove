Zmienność złotego może być podwyższona do końca tygodnia z uwagi na niską płynność - ocenia Marcin Sulewski, ekonomista BZ WBK. Jego zdaniem, na notowania polskich aktywów może potencjalnie wpłynąć komunikat Fed w środę oraz dane z amerykańskiego rynku pracy w piątek.
      
            RYNEK WALUTOWY

"Dziś działo się stosunkowo niewiele. Więcej działo się wczoraj, kiedy przy niskiej płynności na polskim rynku i przy umocnieniu dolara na świecie złoty i inne waluty rynków wschodzących ucierpiały. Złoty radził sobie zdecydowanie najgorzej, co na pewno w dużej mierze jest pochodną tego, że płynność na polskim rynku była wczoraj bardzo niska" - powiedział Sulewski.

"Wahania na polskim rynku walutowym mogą być wyższe niż na innych rynkach, więc jest ryzyko, że zmienność kursu złotego pozostanie na podwyższonym poziomie do końca tygodnia" - powiedział. 

W środę po południu EUR/PLN waha się nieco poniżej wtorkowego szczytu, który wynosił ok. 4,29/EUR. Zdaniem Sulewskiego, na notowania polskich aktywów mogą potencjalnie wpłynąć komunikat Fed w środę wieczorem oraz piątkowe dane z amerykańskiego rynku pracy. 

"Fed mógłby dziś wpłynąć (na notowania - PAP), aczkolwiek nie sądzę, żeby w komunikacie były treści, które istotnie zmieniłyby oczekiwania rynku"  - dodał.

Zdaniem Sulewskiego, jeżeli piątkowe dane z USA o zatrudnieniu poza rolnictwem w kwietniu zaskoczą pozytywnie, dolar może się umocnić, co z kolei mogłoby zaszkodzić złotemu, szczególnie przy niskiej płynności na polskim rynku.

RYNEK DŁUGU

"Rentowności krajowych obligacji rosną dziś od rana na środku i długim końcu o 7-8 pb. Widać było reakcję na odczyt inflacyjny, który trochę zaskoczył w górę. Za granicą rentowności też rosną, ale wyraźnie mniej. Skala zmian na krajowym rynku długu jest wzmacniana przez niższą płynność" - powiedział Sulewski.

"Krajowe obligacje dość mocno zyskały w ostatnich tygodniach, więc potencjał do dalszego spadku rentowności wydaje się być ograniczony. Gdyby z zagranicy przyszedł jakiś negatywny impuls, to wtedy jest ryzyko, że krajowe obligacje będą traciły więcej niż zagraniczne" - dodał.

Ceny towarów i usług konsumpcyjnych w kwietniu 2018 r. wzrosły o 1,6 proc. rdr, a w porównaniu z poprzednim miesiącem ceny wzrosły o 0,5 proc. - podał Główny Urząd Statystyczny w szacunku flash. Ekonomiści ankietowani przez PAP Biznes szacowali, że ceny towarów i usług w kwietniu wzrosły rdr o 1,5 proc., zaś mdm o 0,4 proc.

Anna Unton