epa07069170 Poland's Prime Minister Mateusz Morawiecki (C) stands with the NYSE's Chief Operating Officer John Tuttle (R) while ringing the Opening Bell during a visit to the New York Stock Exchange in New York, New York, USA, on 04 October 2018. EPA/JUSTIN LANE Dostawca: PAP/EPA.
                                        

            Premier Mateusz Morawiecki otworzył w czwartek punktualnie o godz. 9.30 czasu miejscowego sesję giełdy w Nowym Jorku, uruchomiając dzwonek New York Stock Exchange (NYSE). Stało się już tradycją, że jego dźwięk rozpoczyna i kończy każdy dzień na giełdzie.
      
            Na Wall Street Morawiecki spotkał się z dyrektorem ds. operacji NYSE Johnem Tuttle. Rozmawiał też z kilkoma innymi pracownikami tej instytucji.

W czwartek rano premier złożył też wieniec pod pomnikiem ofiar ataku na World Trade Center z 11 września 2001 roku.

Podczas krótkiego briefingu na nowojorskiej giełdzie Morawiecki mówił o tym, że Polska jako państwo z pięcioprocentowym tempem wzrostu PKB jest postrzegana jako państwo "ogromnych nadziei, które daje wspaniałe perspektywy rozwoju dla biznesu, krajowego, lokalnego, ale i międzynarodowego".

Szybki rozwój kraju to - jak podkreślał szef rządu - coś, czego oczekują tutejsi inwestorzy.

"Szukaliśmy po całym świecie (...), amerykańscy inwestorzy są bardzo pożądani, bo to zwykle długoterminowy kapitał zwany pasywnym w rozumieniu takim, że w ciągu dwóch lat nie ewakuuje się. My cały czas mamy za mało kapitału, bo kraj po wyjściu z komunizmu, PRL-u, jest wygłodniały inwestycji i dziś dążymy do tego, by dobrzy międzynarodowi inwestorzy współpracowali jak najbliżej z inwestorami krajowymi" - deklarował premier.
"Tu z Nowego Jorku Polska jest uważana za rynek coraz bardziej dojrzały, za rynek stabilny, za rynek zrównoważony. I dane, które są przytaczane, potwierdzają, że nasza gospodarka idzie w bardzo, bardzo dobrym kierunku" - powiedział premier.

Dodał, że polski rynek giełdowy, instytucje finansowe i instytucje otoczenia prawnego "są wystarczająco dojrzałe i stabilne".

"Polska jest gospodarką rosnącą, silną, a dzisiaj zaznaczamy naszą polską obecność tutaj na giełdzie w Nowym Jorku" - powiedział.
W wypowiedzi dla mediów Morawiecki mówił, że przedstawił porządek podatkowy, informował o ulgach dla małych i średnich przedsiębiorstw, obniżeniu składek na ZUS od małych firm. "To co jest trochę nowe dla rynku amerykańskiego, to inkluzywny, włączający model rozwoju gospodarczego. To jest marka Prawa i Sprawiedliwości, że nie chcemy, żeby ten wzrost był taki bardzo mocno rozszczepiony" – oświadczył premier dziennikarzom.

"Walka z nierównościami to jest nasz znak firmowy, to jest solidarność przedstawiona w bardzo konkretny sposób, jak my ją rozumiemy w życiu społecznym, w życiu gospodarczym" – dodał.

Zaznaczył, że w USA nie jest to "takie natychmiast zrozumiałe" ze względu na specyficzną amerykańską mentalność. "Ja się cieszę, że ten +Polish dream+, ten polski sen o gospodarce ma trochę wspólnego z Europą, z dbałością o społeczną gospodarkę rynkową, ale ma też trochę wspólnego z żyłką przedsiębiorców amerykańskich, ze zdolnością do podejmowania ryzyka" - mówił.

Tradycja otwierania i zamykania sesji giełdowej uderzeniem w znajdujący się na balkonie nad parkietem dzwon sięga końca XIX wieku. Przeważnie dokonują tego szefowie różnych firm, ale czasami zapraszani są też przywódcy państw, artyści, sportowcy, celebryci, a nawet postaci fikcyjne.

Pierwszym polskim politykiem, który uderzeniem w dzwon otworzył sesję giełdową w Nowym Jorku, był w we wrześniu 2009 roku ówczesny prezydent RP Lech Kaczyński. W 2011 r. to samo zrobił Bronisław Komorowski, a we wrześniu 2016 roku sesję zamknął obecny prezydent Andrzej Duda. Spośród premierów, przed Morawieckim nowojorską giełdę otwierała tylko Beata Szydło.

Działalność NYSE datuje się od 1792 roku. Zlokalizowana na Manhattanie przy Wall Street 11 jest największą giełdą świata. Zgodnie z ostatnimi dostępnymi danymi z czerwca 2017 roku kapitalizacja NYSE osiągnęła ok. 21.3 bln USD. Według nieoficjalnych szacunków obecnie wynosi ona ok. 24 bln USD.

Na wczesne popołudnie miejscowego czasu zaplanowano wystąpienie polskiego premiera na konferencji "Poland The Can-Do Nation". Szef rządu będzie uczestniczył w spotkaniu "From Developing to Developed". Weźmie udział w sesji biznesowej "From Developing to Developed. Perspectives of the Polish business on a crucial turning point of its history".

Konferencję przygotował PZU przy współpracy z Thomson Reuters i Boston Consulting Group. Prezes PZU Paweł Surówka podkreślił w rozmowie z PAP, że setna rocznica odzyskania przez Polskę niepodległości, a jednocześnie fakt, że Polska znalazła się w gronie rynków rozwiniętych jest świetną okazją, by mówić o sukcesach kraju. "Możemy w Nowym Jorku przypomnieć o tym jak niesamowity szlak wzrostu przebyła Polska i przywołać nasze atuty, o których się zbyt mało mówi. Chcieliśmy też porozmawiać o tym, dokąd Polska zmierza" - wyjaśnił Surówka.

Czwartkowy program wizyty Morawieckiego przewiduje też m.in. spotkanie z prezesem Goldman Sachs Davidem Solomonem, a następnie z szefami przedsiębiorstw amerykańskich. Premier przybędzie także na wieczorną galę PZU.

Z Nowego Jorku Andrzej Dobrowolski