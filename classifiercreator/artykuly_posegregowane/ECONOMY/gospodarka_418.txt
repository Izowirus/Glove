Warszawa, 04.10.2018. Minister rolnictwa i rozwoju wsi Jan Krzysztof Ardanowski podczas konferencji prasowej po rozmowach z przedstawicielami branży sadowniczej, 4 bm. w Warszawie. (nlat/sko) PAP/Tomasz Gzell
                                        

            Podejmujemy działania, które sprawią, że nie będzie dalej utrzymana dramatycznie niska cena 10-15 groszy za kilogram polskich jabłek - powiedział minister rolnictwa Jan Krzysztof Ardanowski. "Zrobimy wszystko, by te ceny podnieść i by sadownicy za ciężką pracę mieli zapłacone" - dodał.
      
            "Pojawiła się sytuacja na rynku, którą niestety mogliśmy przewidywać i obserwowaliśmy też w innych latach, mianowicie dominująca pozycja podmiotów skupowych w sposób brutalny przełożyła się na dramatycznie niskie ceny płacone rolnikom, nie mające żadnego uzasadnienia, również ekonomicznego" - mówił w czwartek minister rolnictwa i rozwoju wsi Jan Krzysztof Ardanowski na briefingu po rozmowach z przedstawicielami branży sadowniczej.

Szacuje się, że tegoroczne zbiory jabłek będą rekordowe i mogą wynieść 4,5 mln ton wobec 3,3 mln ton w ubiegłym roku.

Minister ocenił, że takie zachowanie ze strony podmiotów skupowych jest "nieetyczne", nie ma nic wspólnego z "etyką biznesu", dlatego rolnicy nie mogą być pozostawieni bez pomocy. Dodał, że możliwości działania państwa dotyczące stabilizacji rynku są ograniczone, regulują to przepisy unijne, ale również zasada państwa, że gospodarska jest wolnorynkowa i konkurencyjna.

Natomiast w sytuacji nadzwyczajnej, w jakiej znaleźli się w tym roku sadownicy, nie możemy biernie czekać. "Dzięki uprzejmości firmy "Eskimos" rozpoczynamy od poniedziałku interwencję stabilizującą wprowadzaną przez tę firmę, która uzyska gwarancje kredytowe ze strony państwa, by móc przeprowadzić dużą, skomplikowaną logistycznie akcję zagospodarowania pół miliona ton jabłek" - poinformował szef resortu rolnictwa.

Od poniedziałku ruszy skup jabłek w ramach pomocy sadownikom. Będzie go prowadziła spółka "Eskimos".

"Podejmujemy działania, które sprawią, że ta dramatycznie niska cena wynosząca 10, 12, 13, 15 groszy za kilogram pięknych polskich jabłek nie może być dalej na rynku utrzymana. Zrobimy wszystko, by te ceny podnieść i by sadownicy za swoją ciężką pracę mieli zapłacone" - powiedział Ardanowski.

"Wzięliśmy udział w tym projekcie przywracania przyzwoitej ceny skupu jabłek, wykorzystując cały swój potencjał, a nie jesteśmy firmą małą. Myślę, że zrobimy to skutecznie, z dnia na dzień, począwszy od poniedziałku będziemy widzieli rosnące efekty tych naszej akcji" - powiedział przedstawiciel spółki "Eskimos" Jan Ruszała.

Zaapelował do wszystkich podmiotów, które mogą współpracować z firmą "Eskimos" w transporcie jabłek do przetwarzania, by się zgłaszały, aby można było ustalić formy współpracy. Jak mówił Ruszała, "jednym z problemów, które są do rozwiązania jest to, że musimy stworzyć alternatywną sieć odbioru jabłka w stosunku do tego, co się na rynku ukształtowało".

Ruszała zapewnił, że udział firmy "Eskimos" będzie trwał "dopóki cena jabłek nie wzrośnie do poziom satysfakcjonującego rolników. Jeżeli trzeba, będziemy tę akcję prowadzić do końca, aż do zużycia wszystkich jabłek z bieżących zbiorów" - mówił.

"Wykorzystamy wszelkie możliwe sposoby zagospodarowania jabłek, zaproponujemy również zaliczkowanie jabłek z odroczonym terminem dostawy. Będziemy ponosić koszty przechowywania jabłka, mamy nadzieję, że to znacznie zmniejszy presję podażową i rozładuje rynek" - podkreślił Ruszała.

Skup jabłek zadeklarował również rynek hurtowy Elizówka koło Lublina - poinformował w imieniu zarządu spółki Arkadiusz Szymoniuk. Jak mówił, rolnicy muszą być wyrozumiali i świadomi, bo jest to wielka operacja logistyczna. Informacje o skupie pojawią się na stronie internetowej zarówno "Eskimosa", jak i Elizówki - dodał.

Obecni na konferencji sadownicy zaapelowali, aby wstrzymać sprzedaż jabłek i nie dostarczać ich po 10 groszy za kg. "Przestańmy się poniżać, trochę godności koledzy, pokażemy też przetwórniom, że mamy jedność i potrafimy działać" - powiedział sadownik z grójeckiego Dominik Zawadzki.

"Rozpoczynamy proces, który w kolejnych latach ustabilizuje produkcję rolniczą w Polsce i zakończy okradanie chłopów. Koniec okradania chłopów" - podsumował Ardanowski.