O powstaniu Polskiej Izby Handlowej w Waszyngtonie poinformowali w środę premier Mateusz Morawiecki i ambasador USA w Polsce Paul W. Jones. Jak ocenił premier, powstanie Izby świadczy o wzmocnieniu relacji polsko-amerykańskich. Według Jonesa, wzajemne relacje handlowe mają potencjał do rozwoju.
      
            Premier przypomniał, że w ubiegłym tygodniu podpisano umowę na zakup systemu Patriot, co - jego zdaniem - wpłynie na budowanie jeszcze ściślejszych relacji polsko-amerykańskich. Jak dodał, obecnie wchodzimy w kolejną fazę "pogłębionych" relacji polsko-amerykańskich, a utworzenie Polskiej Izby Handlowej w Waszyngtonie, to "kamień milowy" na drodze mocnej obecności polskiego biznesu w USA oraz wzmocnienia obecności amerykańskich przedsiębiorstw w Polsce.

"To jest klasyczne +win-win+ i tutaj bardzo wyraźnie widzimy też, że atrakcyjna sytuacja gospodarcza, stabilne fundamenty makroekonomiczne w zakresie długu publicznego, deficytu budżetowego - to są takie tematy, które interesują również przedsiębiorców, którzy chcą robić różnego rodzaju wspólne przedsięwzięcia, w tym wypadku polsko-amerykańskie" - mówił Morawiecki.

"Bardzo się cieszę z tego powodu, że tym samym tworzymy nową platformę, przestrzeń do wzmocnienia polsko-amerykańskiej współpracy nie tylko w obszarze obronnym, politycznym - tutaj inicjatywa Trójmorza, która rozwija się coraz mocniej, nie tylko na poziomie relacji transatlantyckich i wzmocnienia Sojuszu Północnoatlantyckiego" - dodał szef rządu.

Jak ocenił, powstanie Polskiej Izby Handlowej w Waszyngtonie, to wejście w "nowy obszar" - który pozwoli budować bardzo mocne wzajemne relacje gospodarcze.

"Będziemy na pewno te relacje polsko-amerykańskie nie tylko pogłębiać, rozwijać, ale na nich budować naszą przyszłość" - zapewniał szef polskiego rządu.

Paul W. Jones: jest potencjał do rozwoju relacji handlowych między USA a Polską

Jones ocenił natomiast, że relacje handlowe i inwestycyjne, pomiędzy Polską a Stanami Zjednoczonymi, są dobre. "Mogą być jeszcze lepsze, jest potencjał do rozwoju" - zadeklarował.

Poinformował, że uczestniczył w środę w spotkaniu w ramach projektu SelectUSA, który promuje bezpośrednie inwestycje zagraniczne w Stanach Zjednoczonych, a w tym przypadku - inwestycje polskie. Podkreślał, że coraz więcej polskich firm chce inwestować w Ameryce, a "Ameryka czeka na inwestorów".

Jones poinformował również, że w przyszłym tygodniu Polskę odwiedzi gubernator Illinois Bruce Rauner. Jak dodał, stan Illinois "jest otwarty na polski biznes i polskie inwestycje".

"Izby handlowe to doskonali partnerzy w rozwoju gospodarczym i tworzeniu miejsc pracy. Wspaniałym przykładem jest nasza Amerykańska Izba Handlowa w Polsce" - stwierdził ambasador.

Jak podkreślił, Amerykańska Izba Handlowa w Polsce jest świetnym partnerem zarówno dla ambasady USA w Polsce, polskiego rządu jak i amerykańskich firm.