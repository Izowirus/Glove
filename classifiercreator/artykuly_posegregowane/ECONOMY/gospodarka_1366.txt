epa05916368 Federica Mogherini, the High Representative of the European Union for Foreign Affairs and Security Policy, delivers a speech in front of students at the Tsinghua University, in Beijing, China, 20 April 2017. Mogherini visits China from 18 to 20 April 2017 for the 7th EU-China Strategic Dialogue in Beijing. EPA/ROMAN PILIPEY Dostawca: PAP/EPA. PAP/EPA © 2017 / ROMAN PILIPEY
                                        

            Szefowa unijnej dyplomacji Federica Mogherini oświadczyła w czwartek w Chinach, że projekty związane z inicjatywą Nowego Jedwabnego Szlaku muszą być otwarte dla partnerów z UE - "Nie podzielam obaw części świata odnośnie postawy Chin" - powiedziała.
      
            Słowa Mogherini padły podczas spotkania ze studentami na pekińskim Uniwersytecie Tsinghua. "Dla nas jest sprawą podstawową, by szanse (na współdziałanie) były otwarte dla wszystkich, także dla Europejczyków" - zaznaczyła Mogherini.

Szef dyplomacji Chin Wang Yi potwierdził we wtorek, że do Pekinu na majowy szczyt związany z inicjatywą Nowego Jedwabnego Szlaku przyjedzie 28 przywódców z zagranicy, a wśród nich - według ministra - znajdą się premierzy: Włoch Paolo Gentiloni, Hiszpanii Mariano Rajoy, Grecji Aleksis Cipras, Węgier Viktor Orban, a także szefowa polskiego rządu Beata Szydło. Na szczycie mają być także prezydenci Szwajcarii, Czech, Filipin i Rosji.

"To pozytywne, oparte na współpracy porozumienie, nie chcemy go upolityczniać" - odpowiedział Wang na pytanie o to, czy strona chińska nie czuje się zmartwiona absencją przywódców większości dużych państw Zachodu.

Inicjatywa Nowego Jedwabnego Szlaku nazywanego także "Pasem i Szlakiem" to swego rodzaju reaktywacja dawnego szlaku handlowego z Chin do Europy, który z końcem średniowiecza wraz z rozrostem imperium tureckiego stracił na znaczeniu. Nowy Jedwabny Szlak prowadzi przez kraje środkowoazjatyckie do Europy Zachodniej przez Polskę.

Chińskie inwestycje w Nowy Jedwabny Szlak szacowane są na 40 mld dolarów. Kolejne 50 mld dolarów wynosi kapitał powołanego niedawno Azjatyckiego Banku Inwestycji Infrastrukturalnych (AIIB). Siedziba banku znajduje się w Pekinie. AIIB ma w zamyśle stwarzać bodźce dla wzrostu inwestycji na terenie Azji w transporcie, energetyce, telekomunikacji i innych dziedzinach infrastruktury.