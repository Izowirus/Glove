W maju br. podaż pieniądza zwiększyła się o 17,9 mld zł w stosunku do kwietnia - podał w piątkowym komunikacie Narodowy Bank Polski. Do wzrostu przyczyniły się przyrosty depozytów i innych zobowiązań banków wobec gospodarstw domowych oraz przedsiębiorstw - poinformował bank.
      
            NBP podał w piątkowym komunikacie, że w maju 2018 r. agregat M3, obrazujący łączną podaż pieniądza, wyniósł na koniec miesiąca 1,3 bln zł i był o 17,9 mld zł wyższy niż na koniec kwietnia 2018 r.

"W maju br. wartość zaliczanych do pieniądza M3 depozytów i innych zobowiązań banków wobec sektora gospodarstw domowych zwiększyła się o 5,5 mld zł, tj. o 0,7 proc., i wyniosła 751,0 mld zł. Przyrost depozytów i innych zobowiązań w sektorze instytucji samorządowych wyniósł 2,4 mld zł, tj. 6,3 proc., do poziomu 40,3 mld zł. Stan zasobów gotówki będącej poza kasami banków zwiększył się o 2,9 mld zł, tj. o 1,5 proc., do poziomu 191,5 mld zł. Zwiększyła się wartość depozytów i innych zobowiązań banków wobec sektora przedsiębiorstw – o 5,4 mld zł, tj. o 2,1 proc., do poziomu 260,9 mld zł" - głosi komunikat banku centralnego.

Dodano, że zadłużenie gospodarstw domowych wzrosło o 12,0 mld zł, tj. o 1,7 proc., do wysokości 700,6 mld zł.

"Stan należności od przedsiębiorstw zwiększył się o 6,0 mld zł, tj. o 1,6 proc., do 374,5 mld zł, a zadłużenie netto sektora instytucji rządowych szczebla centralnego wzrosło o 6,3 mld zł, tj. o 2,7 proc., do poziomu 243,3 mld zł" - poinformował bank.