Warszawa, 28.05.2018. Minister finansów Teresa Czerwińska (mr)  Archiwum PAP/Leszek Szymański 
                                        

            Letnia prognoza Komisji Europejskiej wskazuje, że polska gospodarka będzie w tym roku jedną z trzech najszybciej rozwijających się w Unii Europejskiej - oceniła w komentarzu przekazanym PAP minister finansów Teresa Czerwińska.
      
            "Letnia prognoza Komisji Europejskiej wskazuje, że polska gospodarka będzie w tym roku jedną z trzech najszybciej rozwijających się w UE. KE szacuje, że nasze PKB w 2018 r. wzrośnie o 4,6 proc. vs 4,3 proc. poprzednio. Jest to efektem dobrego odczytu PKB za I kw. 2018 wynikającego z silnego popytu wewnętrznego i wyraźnej poprawy w zakresie inwestycji oraz rosnącego wykorzystania mocy wytwórczych" - poinformowała szefowa resortu finansów.

Ekonomiści KE podwyższyli w czwartek prognozę wzrostu PKB Polski w 2018 roku do 4,6 proc. z 4,3 proc. wcześniej, szacunki na rok 2019 utrzymali na poziomie 3,7 proc. W raporcie KE odnotowano, że w pierwszym kwartale br. wzrost gospodarczy Polski umocnił się, osiągając 1,6 proc. kwartał do kwartału, wspierany głównie przez silną konsumpcję prywatną oraz znaczny wzrost zapasów. Mimo rosnących nakładów na inwestycje publiczne, wzrost inwestycji pozostaje umiarkowany.

"Szybki wzrost płac i wysoki poziomu zaufania konsumentów powinny wspierać konsumpcję prywatną, choć przewiduje się, że jej wzrost będzie się stopniowo zmniejszać wraz z rosnącą inflacją. Oczekuje się, że inwestycje będą gwałtownie rosnąć w nadchodzących kwartałach, wraz z postępującymi projektami finansowanymi ze środków UE" - uważa KE.

Jednocześnie KE przewiduje, że wysokie wykorzystanie mocy produkcyjnych będzie wspierać bardziej stopniowy wzrost inwestycji prywatnych, szczególnie nakładów na maszyny i urządzenia. Negatywne ryzyka dla przedstawionego scenariusza - ocenia KE - związane są z perspektywami niemieckiego eksportu, biorąc pod uwagę dużą rolę polskich producentów w łańcuchach dostaw.