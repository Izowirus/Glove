Poznań, 08.02.2017. Sekretarz stanu w Ministerstwie Infrastruktury i Budownictwa Kazimierz Smoliński prowadzi wykład o programie Mieszkanie Plus, 8 bm. na terenie Międzynarodowych Targów Poznańskich. W ramach Międzynarodowych Targów Budownictwa i Architektury Budma 2017 odbyła się prezentacja programu Mieszkanie Plus oraz uroczystość podpisania umowy na przekazanie gruntów w 17 lokalizacjach w Polsce na ich zagospodarowanie w ramach programu. Podpisane zostały także listy intencyjne między Bankiem Gospodarstwa Krajowego Nieruchomości i samorządami. (jk/zuz) PAP/Jakub Kaczmarczyk Archiwum fot. PAP © 2017 / Jakub Kaczmarczyk
                                        

            Ustawa, która spowoduje, że Polacy staną się właścicielami gruntów, wejdzie w życie być może już od 1 lipca - powiedział PAP wiceminister infrastruktury i budownictwa Kazimierz Smoliński.
      
            "Projekt ustawy o przekształceniu współużytkowania wieczystego gruntów zabudowanych na cele mieszkaniowe we współwłasność gruntów wprowadzimy w lipcu, najpóźniej w październiku, jeżeli coś się nie powiedzie" - poinformował PAP Kazimierz Smoliński. Dodał, że "rząd chce, aby projekt wszedł w życie na początku kwartału".

Projekt zakłada, że Polacy, którzy są wieczystymi użytkownikami gruntów, staną się ich właścicielami. "Za ziemię zapłacą opłatę przekształceniową, rozłożoną na 20 rocznych rat" - przyznał Smoliński. Po tym czasie staną się właścicielami gruntów i nie będą już musieli wnosić opłat.

Będzie można spłacić całość w jednej racie. "Wtedy właściciel dostanie od Skarbu Państwa 50 proc. ulgi" - powiedział wiceminister. Jednak ulga dotyczy jedynie ziemi Skarbu Państwa. "Gminy za własne grunty będą mogły zastosować tę ulgę, ale to będzie leżeć w ich gestii" - powiedział Smoliński.

Wiceminister podkreślił, że ustawa przyniesie ulgę właścicielom, a także gminom. "Do tej pory opłaty za użytkowanie wieczyste zmieniały się często, bardzo często rosły, zaskakując właścicieli" - powiedział. Wysokość opłat zaskakiwała też gminy, które w tej sytuacji musiały reorganizować swoją pracę.

Jak przyznał PAP Szymon Huptyś, rzecznik prasowy Ministerstwa Infrastruktury i Budownictwa, z przekształcenia może skorzystać ok. 1,5 mln właścicieli.