W poniedziałek podpiszę ustawę o Pracowniczych Planach Kapitałowych - zapowiedział w czwartek w Jasionce prezydent Andrzej Duda. Według prezydenta PPK - oprócz dodatkowego zabezpieczenia emerytalnego dla obywatela - stworzą nowe koło zamachowe dla polskiej gospodarki.
      
            W wywiadzie dla TVP Info udzielonym w trakcie 3. edycji Kongresu 590 w Jasionce k. Rzeszowa Duda podkreślił, że wydarzenie to jest dla niego m.in. "okazją do spotkania się ze średnim i dosyć dużym polskim biznesem" i do wysłuchania, co ma do powiedzenia.

Prezydent mówił, że w czasie rozmów poruszył też kwestię ustawy o Pracowniczych Planach Kapitałowych, która - jak zaznaczył - znajduje się obecnie na jego biurku i w poniedziałek upływa termin podjęcia decyzji w sprawie jej dalszych losów. "Generalnie mogę powiedzieć tak: zapytałem przedsiębiorców, jak oceniają tą ustawę i ten pomysł, powiedzieli, że oceniają go bardzo wysoko; ja też uważam, że ustawa powinna zostać podpisana i zostanie podpisana w poniedziałek, kiedy tylko wrócę do Warszawy" - oświadczył prezydent.

"Myślę, że jest to nowa szansa dla polskiej gospodarki, że będzie to nowy zastrzyk kapitałowy, który będzie także - jak podkreślają przedsiębiorcy właśnie - stanowił takie dodatkowe koło zamachowe dla polskiej gospodarki, poza głównym celem oczywiście, jakim jest stworzenie dodatkowego zabezpieczenia emerytalnego dla zwykłego obywatela" - dodał.