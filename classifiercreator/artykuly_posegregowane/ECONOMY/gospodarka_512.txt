Warszawa, 10.05.2013. Samolot PLL LOT na lotnisku w Warszawie, 10 bm. Sejm uchylił 10 bm. ustawę o przekształceniu własnościowym PLL LOT. Oznacza to, że Skarb Państwa nie będzie już musiał zachować co najmniej 51 proc. akcji polskiego przewoźnika, tym samym otwarta została droga do prywatyzacji spółki. (soa) PAP/Jacek Turczyk ***Zdjęcie do depeszy PAP pt. Sejm uchylił ustawę o LOT, otwierając drogę do prywatyzacji spółki*** PAP © 2018 / Jacek Turczyk
                                        

            PLL LOT od 1 czerwca 2019 roku uruchomią bezpośrednie połączenie z Warszawy do Miami na Florydzie - poinformowała spółka. Loty będą realizowane cztery razy w tygodniu samolotami Boeing 787 Dreamliner; czas rejsu to ponad 11 godz. Miami będzie 6. portem dla LOT-u w Ameryce Północnej.
      
            Jak poinformował LOT w środowym komunikacie przesłanym PAP, połączenia do i z Miami będą odbywały się w poniedziałki, środy, piątki i soboty. Samoloty z Lotniska Chopina w Warszawie mają startować o godz. 12.05 i lądować w Miami o 17.30 czasu lokalnego. Z Florydy wyloty zaplanowane są na godz. 20.05 czasu lokalnego, a lądowanie w Warszawie na 12.15.

Rejs z Warszawy do Miami potrwa 11 godz. i 25 minut. Połączenie będzie obsługiwane Boeingami 787 Dreamliner.

"Miami to obecnie jeden z największych rynków w USA dotychczas nieobsługiwanych przez LOT i pierwsze tak dogodne połączenie z Europy Środkowo-Wschodniej na Florydę. Miami to kierunek na wakacje, a także ośrodek biznesowy w Stanach Zjednoczonych. Obecnie między Europą Wschodnią a Florydą podróżuje prawie pół miliona pasażerów rocznie" - powiedział cytowany w komunikacie prezes LOT Rafał Milczarski.

Jak przekazał LOT, Florydę co roku odwiedzają tysiące turystów, którzy nazywają ją "słonecznym stanem". Położone na wybrzeżu Oceanu Atlantyckiego Miami to także istotny port handlowy i jeden z największych portów lotniczych w USA.

"Nieprzypadkowo zdecydowaliśmy się ogłosić Miami akurat na początku września. Polska jest blisko zejścia poniżej progu 3 proc. odmów wizowych, który pozwoli zakwalifikować się nam do Visa Waiver Program, czyli programu ruchu bezwizowego. Liczy się wynik do 30 września, czyli końca amerykańskiego roku budżetowego" - tłumaczy Milczarski. Jak dodaje, Florydę zamieszkuje prawie pół miliona osób pochodzenia polskiego, którzy zyskają bezpośrednie połączenie między Polską a Miami.

Jak przekazała spółka, Miami będzie 14. połączeniem dalekiego zasięgu w siatce LOT-u, w tym szóstym portem obsługiwanym w Ameryce Północnej. LOT lata z Warszawy do Nowego Jorku JFK, Newark, Chicago, Los Angeles, Toronto, Tokio, Seulu, Pekinu i Singapuru, a także z Krakowa do Chicago, z Rzeszowa do Newark oraz z Budapesztu do Chicago i Nowego Jorku JFK.

W swojej regularnej siatce połączeń LOT ma ponad 100 kierunków, a od początku 2016 r. ich liczba wzrosła o ponad 60.

Przewoźnik podkreśla, że rozwój połączeń jest możliwy m.in. dzięki pozyskiwaniu kolejnych samolotów. W czerwcu do floty linii dołączył 11. Boeing 787-9 Dreamliner. Do końca 2019 r. flota dreamlinerów, które obsługują trasy dalekodystansowe, zwiększy się do 15 maszyn.

Spółka tłumaczy, że uruchomienie nowego połączenia dalekiego zasięgu wpisuje się w strategię LOT-u, która zakłada rozwój rejsów zasilających port przesiadkowy w Warszawie.

W 2017 r. LOT przewiózł łącznie ponad 6,8 mln pasażerów, czyli o ponad 25 proc. więcej niż rok wcześniej. W tym roku przewoźnik spodziewa się wyniku ok. 9 mln pasażerów, żeby w 2019 r. przekroczyć 10 mln.

Dla LOT-u pracuje 3 tys. osób w kilkudziesięciu krajach na całym świecie.

Udziałowcami PLL LOT są: Skarb Państwa (99,856 proc. akcji) oraz TFS Silesia (0,144 proc. akcji).