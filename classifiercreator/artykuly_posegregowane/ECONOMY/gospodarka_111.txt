1 mld 533,8 mln zł zaplanowano w projekcie budżetu na 2019 r. na działanie pięciu służb specjalnych - cywilnych: Agencji Wywiadu, Agencji Bezpieczeństwa Wewnętrznego i Centralnego Biura Antykorupcyjnego oraz wojskowych: Służby Wywiadu Wojskowego i Służby Kontrwywiadu Wojskowego.
      
            Zgodnie z projektem budżetu na 2019 r., którym zajmie się Sejm na najbliższym rozpoczynającym się w środę posiedzeniu, na wydatki wszystkich trzech cywilnych służb zarezerwowano na 2019 r. prawie 1 mld 85 mln zł.

Wydatki Agencji Bezpieczeństwa Wewnętrznego w 2019 r. mają wynieść 617 mln 025 tys. zł, z czego 565 mln 76 tys. zł na wydatki bieżące, 34 mln zł na wydatki majątkowe, 16,5 mln zł na świadczenia na rzecz osób fizycznych. ABW jako jedyna ze służb ma w budżecie 1,4 mln zł zarezerwowane na projekty współfinansowane przez Unię Europejską.

Na wynagrodzenia w ABW zarezerwowano w 2019 r. 421,6 mln zł, z czego prawie 390 mln zł na podstawowe wynagrodzenia miesięczne, a prawie 32 mln zł na dodatkowe wynagrodzenie roczne. Z całej puli prawie 403 mln zł trafi na wynagrodzenia dla funkcjonariuszy, a 18,6 mln zł na wynagrodzenia osób objętych niemnożnikowym systemem wynagradzania.

Centralne Biuro Antykorupcyjne może wydać w 2019 r. blisko 204 mln zł, z czego 189 mln 153 tys. zł na wydatki bieżące, 12 mln 655 tys. zł na wydatki majątkowe i prawie 2,2 mln zł mln na świadczenia na rzecz osób fizycznych.

Na wynagrodzenia w CBA zarezerwowano w 2019 r. 143,1 mln zł, z czego prawie 133 mln zł na podstawowe wynagrodzenia miesięczne i przeszło 10 mln zł na dodatkowe wynagrodzenie roczne. Z całej puli prawie 130 mln zł trafi na wynagrodzenia dla funkcjonariuszy, a 12,8 mln zł na wynagrodzenia osób objętych niemnożnikowym systemem wynagradzania.

Agencja Wywiadu na swoje działania w 2019 r. ma zaplanowane w projekcie przyszłorocznego budżetu 263 mln 772 tys. zł, z czego 232 mln 899 tys. zł na wydatki bieżące, 27 mln zł na wydatki majątkowe, a 4 mln zł na świadczenia na rzecz osób fizycznych.

Na wynagrodzenia w AW zarezerwowano w 2019 r. ponad 120 mln zł, z czego ponad 113 mln zł na podstawowe wynagrodzenia miesięczne i przeszło 6,7 mln zł na dodatkowe wynagrodzenie roczne. Z całej puli prawie 105,5 mln zł trafi na wynagrodzenia dla funkcjonariuszy, a 14,6 mln zł na wynagrodzenia osób objętych niemnożnikowym systemem wynagradzania.

W służbach wojskowych kwoty, które SKW i SWW mogą w sumie wydać z budżetu sięgają prawie 448,8 mln zł.

Służba Wywiadu Wojskowego ma dysponować prawie 187 mln zł, z czego ponad 160 mln zł może przeznaczyć na wydatki bieżące, 23 mln 390 tys. na wydatki majątkowe i 3 mln 269 tys. zł na świadczenia na rzecz osób fizycznych.

Służba Kontrwywiadu Wojskowego w swojej puli będzie miała blisko 262 mln zł, w tym prawie 216 mln zł na wydatki bieżące, ponad 38,5 mln zł na wydatki majątkowe i 7,4 mln zł na świadczenia na rzecz osób fizycznych.

W budżecie zaplanowano też kwoty dochodów, które cywilne służby specjalne mają przynieść Skarbowi Państwa - w sumie to niecałe 11 mln zł. Agencja Bezpieczeństwa Wewnętrznego ma "zarobić" 10 mln 126 tys. zł, CBA 213 tys. zł, a Agencja Wywiadu 59 tys. zł.

Kwota bazowa wynagrodzeń mnożnikowych żołnierzy zawodowych i funkcjonariuszy w 2019 r. ma wynosić nadal 1 tys. 523 zł i 29 gr.

Na początku prac nad budżetem w opinii dla komisji finansów publicznych sejmowa komisja ds. służb specjalnych poparła proponowane zapisy dla ABW, AW, CBA i SKW. Wystąpiła jednocześnie o zwiększenie budżetu Służby Wywiadu Wojskowego o 11 mln zł. Pieniądze te - w opinii komisji - miałyby pozwolić na zwiększenie etatów w SWW oraz modernizację i serwisowanie systemów teleinformatycznych oraz zapewnić środki na pozostałe wydatki bieżące. Komisja finansów nie uwzględniła tej poprawki i w przedstawionym Sejmowi projekcie nie zmieniono kwoty, którą zapisał rząd.

Do projektu zgłoszono 329 wniosków mniejszości, ale nie dotyczą one budżetów służb.