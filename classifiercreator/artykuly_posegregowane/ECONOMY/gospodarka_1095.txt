Warszawa, 05.09.2013. Ministerstwo finansów, 5 bm. w Warszawie. ps/obm   Archiwum PAP/Paweł Supernak
                                        

            W okresie od stycznia do marca 2018 r. zrealizowano dochody budżetowe w wysokości 88,5 mld zł, czyli 24,9 proc. zaplanowanych, a wydatki w wysokości 85,3 mld zł, tj. 21,5 proc. planowanych - podało w poniedziałek Ministerstwo Finansów w komunikacie o szacunkowym wykonaniu budżetu w I kwartale br.
      
            Nadwyżka wyniosła 3,1 mld zł - poinformował resort. W pierwszych trzech miesiącach dochody z podatków były wyższe, niż w ubiegłym roku, z wyjątkiem podatku CIT - wynika także z komunikatu MF.

MF poinformowało w komunikacie, że w okresie styczeń-marzec 2018 r. dochody podatkowe budżetu państwa były wyższe w stosunku do okresu styczeń - marzec 2017 r. o ok. 3,3 proc.

"Dochody z podatku VAT po pierwszym kwartale br. były na zbliżonym poziomie jak w analogicznym okresie roku ubiegłego. Jednocześnie wpływy w samym marcu z tego podatku były wyższe o ok. 27 proc. rdr. Pozwoliło to zrekompensować niższy poziom dochodów z VAT po styczniu związany z większym poziomem zwrotów dotyczących realizowanych inwestycji" - głosi komunikat MF.

Resort dodaje, że wzrost między styczniem a marcem odnotowano w ramach pozostałych kategorii podatków: PIT, akcyza, gry oraz podatku od niektórych instytucji finansowych.

Dochody z podatku PIT były wyższe o 16,3 proc. w ujęciu rocznym (tj. ok. 1,8 mld zł), dochody z podatku akcyzowego i podatku od gier były wyższe o 6,5 proc. rdr (tj. ok. 1,0 mld zł), a dochody z tytułu podatku od niektórych instytucji finansowych (tzw. podatku bankowego) były wyższe o 3,4 proc. w ujęciu rocznym.

"Wysokie dochody z podatku PIT wiążą się z dobrą sytuacją na rynku pracy oraz wysokimi wpłatami podatku od osób prowadzących działalność gospodarczą" - informuje komunikat.

Natomiast dochody z podatku CIT, dodaje MF, po I kwartale były niższe o 4,1 proc. r/r (tj. ok. 0,4 mld zł), co według resortu było związane głównie z układem kalendarza – termin rozliczenia rocznego CIT przypadał na sobotę (31 marca) co oznaczało przesunięcie części wpływów na kwiecień.

"W okresie styczeń - marzec 2018 r. wykonanie dochodów niepodatkowych wyniosło ok. 5,6 mld zł i było wyższe o 0,6 mld zł (tj. 11,7 proc.) w stosunku do okresu styczeń - marzec 2017 roku" - zaznacza komunikat.

Jeśli chodzi o wydatki budżetowe w okresie styczeń - marzec 2018 r. wyniosły one 85,3 mld zł tj. 21,5 proc. planu. W analogicznym okresie 2017 r., przypomina resort, przekazano na wydatki 87,5 mld zł, czyli 22,7 proc. planu.

"Niższe wykonanie wydatków w stosunku do okresu styczeń - marzec roku ubiegłego jest wynikiem niższej dotacji przekazanej do FUS (mniej o ok. 5,2 mld zł), co spowodowane jest dobrą sytuacją na rynku pracy i lepszymi wpływami składek do FUS. Ponadto w związku ze skorzystaniem przez Komisję Europejską z możliwości przyspieszenia w pierwszym półroczu wpłat składek przez państwa członkowskie, w okresie styczeń-marzec 2018 r. odnotowano wyższe wykonanie wydatków w ramach Środków własnych Unii Europejskiej w stosunku do analogicznego okresu roku ubiegłego (więcej o ok. 1,4 mld zł). Jednocześnie wydatki na obsługę długu Skarbu Państwa były niższe o ok. 0,5 mld zł (tj. 8,7 proc.) w stosunku do okresu I-III 2017 r. co jest związane z harmonogramem płatności w tym okresie" - głosi komunikat MF.