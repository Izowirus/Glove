Warszawa, 12.07.2018. Wiceminister inwestycji i rozwoju Artur Soboń podczas konferencji prasowej "Specustawa mieszkaniowa wprowadza standardy urbanistyczne inwestycji mieszkaniowych", 12 bm. w Warszawie. (cat) PAP/Paweł Supernak PAP © 2018 / Paweł Supernak
                                        

            Nie wszyscy lokatorzy załapią się na dopłaty w Mieszkaniu na start, ale my chcemy przede wszystkim wyrównywać szanse osób, które są w gorszej sytuacji finansowej; myślę, że te przepisy w tym pomogą - powiedział PAP wiceminister inwestycji i rozwoju Artur Soboń, odnosząc się do ustawy o dopłatach do najmu.
      
            W piątek Sejm poprał senackie poprawki do ustawy o dopłatach do najmu. Teraz dokument czeka na podpis prezydenta.

PAP: Kto, kiedy i na jakich zasadach będzie mógł skorzystać z tych przepisów?

Wiceminister inwestycji i rozwoju Artur Soboń: Ustawa ma przede wszystkim dwa wymiary - społeczny i gospodarczy. Z jednej strony najważniejszy jest ten społeczny, bo program dopłat do najmu, czyli Mieszkanie na start pomoże osobom w słabszej sytuacji finansowej. Mówimy o ludziach, których nie stać na wynajem czy zakup mieszkania na rynku komercyjnym, jednak ich dochody są zbyt wysokie, by mogli ubiegać się o mieszkania komunalne. Zatem nie będzie to instrument polityki socjalnej.

Przypomnę, że jednoosobowe gospodarstwa domowe będą mogły ubiegać się o dopłatę, jeżeli ich średni miesięczny dochód nie przekracza 60 proc. przeciętnego wynagrodzenia w gospodarce narodowej publikowanego przez GUS. Na każdą kolejną osobę w gospodarstwie domowym limit 60 proc. zwiększamy o 30 pkt. proc. Oznacza to, że w przypadku dwuosobowego gospodarstwa limit wynosi 90 proc. przeciętnego wynagrodzenia w gospodarce narodowej, a w przypadku trzyosobowego - 120 proc.

Program jest też dedykowany dla nowych inwestycji mieszkaniowych, możemy więc mówić o jego gospodarczym charakterze. Jest swego rodzaju zachętą do inwestowania w budownictwo czynszowe niezależnie od jego formy, czy w spółdzielniach mieszkaniowych, czy towarzystwach budownictwa społecznego, czy we współpracy z BGK Nieruchomości.

PAP: Jak zmieniła się ustawa podczas prac nad nią?

A.S. Uważam, że w ustawie zaszły dobre, prospołeczne zmiany. Po pierwsze wydłużono okres dopłatowy do 15 lat. Dzięki temu z Mieszkania na start skorzysta więcej osób. Ponadto dopłaty będą przyznawane najemcom zasiedlającym mieszkania w ciągu 20 lat od momentu ukończenia inwestycji. Wprowadziliśmy też przepis o tym, że mogą to być inwestycje, których budowa skończyła się w tym roku. Zrobiliśmy to m.in. ze względu na Białą Podlaską - chcieliśmy, aby już ci pierwsi uczestnicy programu Mieszkanie plus mogli korzystać ze wszystkich ułatwień, jakie przygotowaliśmy.

Stwierdziliśmy, że gminy powinny otrzymać dodatkowy instrument przy wyborze najemców. Zapisaliśmy w ustawie kryterium otwarte. Myślę, że to dobry pomysł, bo jednak każda gmina ma indywidualne potrzeby i będzie mogła je wyrazić określając takie kryterium.

Nie chcieliśmy też, aby program negatywnie wpływał na rozwój kariery zawodowej wśród rodzin. Co roku beneficjenci mają być weryfikowani, czy spełniają jeszcze warunki do otrzymywania dopłat m.in. warunki dochodowe. Jeżeli dochód rodziny się powiększy, dopłaty nie będą wstrzymywane. Zamiast tego pomniejszy się je na zasadzie "złotówka za złotówkę”.

Dzięki tym zmianom otrzymaliśmy dobre przepisy, które na długie lata dają wsparcie polityki mieszkaniowej. Myślę, że to będzie bardzo użyteczny instrument dla samorządów.

PAP: Jak będzie wyglądała procedura otrzymywania wniosku?

A.S. Pierwszym krokiem w kierunku uzyskania dopłaty będzie zawarcie przez inwestora umowy z gminą, w kolejnym kroku gmina wystąpi do Banku Gospodarstwa Krajowego z wnioskiem o zawarcie umowy zabezpieczającej środki na przyszłe dopłaty do najmu mieszkań objętych realizowaną inwestycją. Gmina ponadto przeprowadzi wstępny nabór mieszkańców, wykorzystując zapisany w proponowanej ustawie katalog kryteriów pierwszeństwa. Ostateczna decyzja o zawarciu umów najmu będzie jednak zależała od inwestora. To on bowiem dokona oceny zdolności czynszowej.

PAP: Ile pieniędzy zaplanowano na ten program?

A.S. W przyszłym roku na dopłaty chcemy przeznaczyć 200 mln zł. W latach 2020-2033, co roku kwota z poprzedniego roku będzie powiększana o kolejne 200 mln zł. Po 2034 roku planujemy przeznaczać na Mieszkanie na strat 3,2 mld zł rocznie.

PAP: Czy możliwe będzie powiększenie tych kwot?

A.S. Realizacja Mieszkania na start będzie monitorowana. Co roku będziemy w sprawozdaniach budżetowych obserwować wielkość potrzebnych na dopłaty kwot. Proszę pamiętać, że jako społeczeństwo się bogacimy – co roku z systemu dodatków mieszkaniowych „wypada” jakaś część beneficjentów. Ale oczywiście będziemy reagować odpowiednio do sytuacji na rynku mieszkaniowym.

PAP: Ile osób będzie mogło otrzymać dopłaty?

A.S.: Liczymy na to, że do programu rocznie będzie przystępowało ok. 30 tys. rodzin. Chcemy budować 100 tys. mieszkań rocznie, dostępnych dla osób o średnich dochodach. Nie wszyscy lokatorzy załapią się na dopłaty, ale my chcemy przede wszystkim wyrównywać szanse i myślę, że te przepisy zdecydowanie w tym pomogą.

Zebraliśmy dużo doświadczeń podczas pilotażu programu Mieszkanie plus. Wiemy, z jakimi największymi problemami przy powstawaniu inwestycji mieszkaniowych spotykają się zarówno gminy, jak i inwestorzy. Bardzo szybko wyciągamy z tego wnioski. Kończymy tworzyć ramy prawne, które rozwiążą większość problemów.

Czekające na podpis prezydenta ustawy są ze sobą komplementarne - dzięki specustawie mieszkaniowej będzie można budować szybciej, w określonych standardach i to właśnie w przypadku takich mieszkań będzie można starać się o dopłaty. Wprowadzając z kolei najem instytucjonalny przyczynimy się do stabilizacji cen na rynku mieszkaniowym.

Rozmawiała Katarzyna Fiuk