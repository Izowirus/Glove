Warszawa, 02.08.2018. Podsekretarz stanu w MIiR Adam Hamryszczak (L) oraz minister inwestycji i rozwoju Jerzy Kwieciński (P) podczas konferencji prasowej nt. ogłoszenia terminu naboru wniosków dla samorządów w programie Mosty dla regionów oraz wykorzystania funduszy unijnych, 2 bm. w Warszawie. (nlat)  PAP/Tomasz Gzell
                                        

            Mamy zabezpieczone środki na realizację pierwszego etapu programu Mosty dla Regionu - mówił w czwartek minister inwestycji i rozwoju Jerzy Kwieciński. Nabór wniosków od samorządów potrwa od 16 sierpnia br. do 29 marca 2019 roku.
      
            Minister Kwieciński zapowiedział w czwartek na konferencji uruchomienie programu Mostów dla Regionów, który ma poprawić komunikację między miejscowościami i regionami kraju. Dzięki jego realizacji w Polsce może powstać nawet kilkadziesiąt różnej wielkości przepraw mostowych.

Resort inwestycji i rozwoju przedstawił listę 21 rekomendowanych lokalizacji, ale Kwieciński podkreślił, że to nabór otwarty i samorządy mogą przedstawiać projekty innych przepraw. Mogą też zakładać partnerstwa, dzięki którym łatwiej im będzie zdobyć dofinansowanie i skończyć inwestycję. Na razie na realizację programu rząd przeznaczył 2,3 mld zł.

Program Mosty dla Regionu będzie realizowany w dwóch etapach. Pierwszy to przygotowanie dokumentacji, a drugi - ich budowa. Kwieciński powiedział, że cały proces potrawa ok. 5 lat. Wyraził też nadzieję, że kilka umów zostanie podpisanych jeszcze w tym roku.

W sumie samorządy mogą liczyć na dofinansowanie w wysokości do 80 proc. kosztów inwestycji. Warunkiem skorzystania z dotacji jest rozpoczęcie budowy w ciągu trzech lat od zakończenia procesu przygotowania inwestycji, czyli uzyskania wszystkich zezwoleń.

"Liczymy na to, że dzięki mostom zostanie uwypuklony potencjał społeczno-gospodarczy poszczególnych regionów, miasteczek, poprawi się jakość komunikacji między biznesem oraz jakość życia mieszkańców" - podkreślił Kwieciński.

Przed samorządami chcącymi uczestniczyć w programie postawiono kilka warunków. Dokumentacja, która powstanie dzięki dofinansowaniu z programu musi być gotowa do 31 grudnia 2022 r. Przygotowanie dokumentacji nie może być dofinansowane z funduszy unijnych, norweskich, szwajcarskich ani z budżetu państwa.

Ministerstwo podkreśliło, że wszystkie potrzebne dokumenty – ogłoszenie, wniosek, kryteria oceny - są dostępne od czwartku na jego stronie internetowej. Nabór jest otwarty dla wszystkich chętnych samorządów, z wyłączeniem miast na prawach powiatu. Potrwa do 29 marca 2019 r.

MIiR po analizach rekomendował do programu 21 priorytetowych, według rządu inwestycji. Lista zawiera pięć nowych mostów drogowych na Wiśle (cztery w Mazowieckiem i jeden w Lubelskiem), cztery na Odrze, pięć na Warcie, dwa na Bugu i po jednym na Sanie, Noteci, Pilicy, Narwi i na rzece Elbląg.