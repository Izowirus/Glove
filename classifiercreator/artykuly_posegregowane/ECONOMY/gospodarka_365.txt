Polski biznes rośnie w siłę - powiedział premier Mateusz Morawiecki podczas poniedziałkowej Gali V edycji Złotych Laurów Super Biznesu. Według niego firmy powinny się bogacić, a wypracowane zyski przeznaczać na działalność patriotyczną i wsparcie polskich producentów.
      
            "Polska gospodarka ma się dobrze, co ostatnio potwierdziły ratingi, i polski biznes rośnie w siłę. Nam zależy na tym, żeby polskie firmy eksportowały jak najwięcej i za jak największą marżę. I żeby się bogaciły, a potem te wypracowane zyski przeznaczały na działalność patriotyczną i na wspieranie polskich producentów. Tak, jak robi to PKN Orlen, nasz narodowy czempion" - powiedział Morawiecki wręczając Złoty Laur za "promowanie patriotyzmu gospodarczego" prezesowi koncernu Danielowi Obajtkowi.

W kategorii "Społeczna odpowiedzialność biznesu" główną nagrodę otrzymał narodowy przewoźnik kolejowy PKP SA. Laur za "Innowacyjność" trafił do spółki  Świdnik SA, która jest częścią Leonardo Helicopters. W kategorii "Technologia i biznes" złotym laureatem została uhonorowana KGHM Polska Miedź SA. Złotym laurem w kategorii "Sponsoring sportowy" uhonorowano firmę Westminster Group.

Nagroda w kategorii " Nauka i biznes" trafiła do producenta tytoniu: Philip Morris Polska Distribution Sp. z o.o. Złoty Laur w kategorii "Sektor rolno-spożywczy" trafił do firmy Cedrob z Ciechanowa. Złoty Laur w kategorii "Promocja start-upów" zdobyła spółki TAURON Polska Energia SA.

W kategorii „Kultura i biznes” zwyciężyła Grupa Maspex Sp. z o.o z Wadowic. Złoty Laur za najlepszą firmę w dziedzinie finansów i ubezpieczeń trafił do PKO Bank Polski SA. Za najlepszą inicjatywę społeczną uznano projekty firmy Provident Polska SA.

Laureatem nowej kategorii - Rewolucja 4.0, został Totalizator Sportowy Sp. z o.o.

Złotymi Laurami Super Biznesu nagradzane są osoby, przedsiębiorstwa oraz organizacje szczególnie zasłużone dla polskiego biznesu, a także działające na rzecz poprawy warunków życia społecznego. Nagroda została powołana w 2014 r. z okazji 25-lecia wolności gospodarczej Polski i 10-lecia członkostwa Polski w Unii Europejskiej. Przyznawana jest co roku przez kapitułę, w której skład wchodzą przedstawiciele redakcji magazynu dla przedsiębiorców „Super Biznesu”, wtorkowego dodatku „Super Expressu”.

Partnerem Strategicznym Gali V edycji Złotego Lauru Super Biznesu jest Bank Pekao. Partnerami Gali są: Poczta Polska, Agencja Rozwoju Przemysłu i Polskie Górnictwo Naftowe i Gazownictwo.

Patronat Honorowy nad wydarzeniem objęli: Ministerstwo Inwestycji i Rozwoju, Ministerstwo Sportu i Turystyki, Ministerstwo Rodziny Pracy i Polityki Społecznej, Ministerstwo Przedsiębiorczości i Technologii, Ministerstwo Rolnictwa i Rozwoju Wsi, Ministerstwo Nauki i Szkolnictwa Wyższego, Ministerstwo Nauki i Szkolnictwa Wyższego, Ministerstwo Kultury i Dziedzictwa Narodowego, Polskie Towarzystwo Gospodarcze, BCC, Krajowa Izba Gospodarcza, Pracodawcy RP, Związek Banków Polskich.

Patroni medialni to: TVP INFO, Polskie Radio, PAP, STRÖER.