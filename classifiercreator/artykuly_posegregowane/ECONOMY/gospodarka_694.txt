Warszawa 2009-08-21. Nz. lotnisko Ok«cie
PAP/Andrzej Wiktor/Archiwum Archiwum PAP © 2018 / Andrzej Wiktor
                                        

            Warszawskie Lotnisko Chopina w pierwszym półroczu tego roku obsłużyło ok. 8 mln pasażerów - poinformował we wtorek port. To o 14,8 proc. więcej w porównaniu z tym samym okresem ubiegłego roku, kiedy to od stycznia do czerwca 2017 r. ze stołecznego lotniska skorzystało prawie 7 mln osób.
      
            Jak poinformowało lotnisko, od początku roku stołeczny port obsłużył ponad 7 mln osób w ruchu międzynarodowym (wzrost o 20,3 proc. wobec analogicznego okresu ub.r.), a w ruchu krajowym 820 tys.

W samym czerwcu na Lotnisku Chopina obsłużono ok. 1,7 mln podróżnych.

"Nasz port konsekwentnie umacnia się na pozycji lidera w regionie. W okresie styczeń-czerwiec liczba obsługiwanych pasażerów wzrosła o blisko 15 procent w porównaniu z rokiem 2017, a udział pasażerów tranzytowych zbliża się do poziomu 30 procent. Potwierdza to dynamicznie rosnący potencjał przesiadkowy regionu Europy Środkowo-Wschodniej" - powiedział cytowany w komunikacie dyrektor biura marketingu i PR Lotniska Chopina Hubert Wojciechowski.

Port przypomniał, że w pierwszej połowie tego roku linie lotnicze uruchomiły siedem nowych kierunków. Z Warszawy podróżni mogą polecieć do Bordeaux, Dubrownika, Hanoweru, Norymbergi, Kowna, Skopje i Singapuru.

Obecnie rozkład lotów Lotniska Chopina to 123 regularne kierunki. Lotnisko Chopina w Warszawie to największy port lotniczy w Polsce. W 2017 r. odprawiło 15,8 mln pasażerów – to o 23 proc. więcej niż rok wcześniej. W sezonie lato 2018 port oferuje 123 połączenia regularne do 52 państw, obsługiwane przez 33 przewoźników. Uwzględniając loty czarterowe, w sumie ze stołecznego portu pasażerowie mają do dyspozycji 178 kierunków. Lotniskiem zarządza Przedsiębiorstwo Państwowe "Porty Lotnicze".