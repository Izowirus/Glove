Rozwój i wzmocnienie sektorów wykorzystujących biotechnologie, większe wykorzystanie biomasy i odpadów, zwłaszcza w Europie Środkowo-Wschodniej, a także ustanowienie platformy inwestycyjnej dla biogospodarki z budżetem 100 mln euro zapowiedziała w czwartek KE.
      
            Środki te znalazły się w planie działania na rzecz rozwoju zrównoważonej biogospodarki o obiegu zamkniętym, którego celem jest zwiększenie wykorzystania naturalnych zasobów odnawialnych.

"Stało się oczywiste, że musimy dokonać zmiany systemowej, jeśli chodzi o sposoby, w jakie wytwarzamy, konsumujemy i wyrzucamy produkty" - oświadczył w środę w Brukseli wiceprzewodniczący Komisji Europejskiej ds. miejsc pracy, wzrostu, inwestycji i konkurencyjności Jyrki Katainen.

Jak tłumaczył dzięki rozwijaniu biogospodarki można znaleźć nowe, innowacyjne sposoby zapewniania żywności, czystej wody i energii, które nie doprowadzą do wyczerpania zasobów biologicznych naszej planety. Na konferencji pokazywano przykłady bioproduktów, np. torebki mającej taką funkcję jak torebka plastikowa, ale wytworzonej z roślin.

KE podkreśla, że nowe podejście potrzebne jest w obliczu globalnych wyzwań takich jak zmiany klimatyczne, degradacja gleb i ekosystemów połączona z wysokim zapotrzebowaniem na żywność, czy energię.

Pierwszym z zestawów działań ma być uwodnienie potencjału biogospodarki przez rozwój i wzmocnienie sektorów wykorzystujących biotechnologie. Już teraz biogospodarka odpowiada za 8 proc. miejsc pracy w UE. Według szacunków KE przemysły z tego sektora mogą wytworzyć do miliona "zielonych" miejsc pracy do 2030 roku, zwłaszcza w obszarach wiejskich i przybrzeżnych. Przykładem może być  budowa lokalnej biorafinerii, czy instalacji do lepszego przetwarzania śmieci organicznych.

"UE chce przodować w dziedzinie przekształcania odpadów, pozostałości i odrzutów w produkty wysokiej wartości, przyjazne dla środowiska chemikalia, pasze i tekstylia. Badania naukowe i innowacje odgrywają kluczową rolę w przyspieszaniu przejścia na zieloną gospodarkę w Europie i osiąganiu celów zrównoważonego rozwoju ONZ" - zaznaczył komisarz ds. badań, nauki i innowacji Carlos Moedas.

KE zapowiedziała, że stworzy "tematyczną platformę inwestycyjną" dla biogospodarki o obiegu zamkniętym, dysponującą budżetem w wysokości 100 mln euro. Jej celem ma być lepsze wprowadzanie na rynek innowacji opartych na biotechnologii oraz zmniejszenie ryzyka inwestycji sektora prywatnego w zrównoważone rozwiązania.

Bruksela chce m.in. ułatwić rozwój nowych zrównoważonych biorafinerii w całej Europie. Urzędnicy ocenili, że w niektórych regionach i państwach członkowskich, zwłaszcza w Europie Środkowo-Wschodniej ogromny potencjał biomasy i odpadów nie jest w pełni wykorzystywany. KE chce opracować plan na rzecz zrównoważonych systemów żywnościowych i rolniczych, leśnictwa oraz bioproduktów, a także "ustanowić unijne narzędzie wspierania polityki dotyczącej biogospodarki".

KE chce ponadto zapoczątkować działania pilotażowe na rzecz rozwoju biogospodarki na obszarach wiejskich, przybrzeżnych i miejskich. Chodzi np. o odpowiednią gospodarkę odpadami i praktyki rolnicze sprzyjające pochłanianiu dwutlenku węgla przez glebę.

Biogospodarka obejmuje wszystkie sektory, w których wykorzystuje się zasoby biologiczne. Jest to jedna z największych gałęzi unijnej gospodarki, a w jej skład wchodzą sektory: rolnictwa, leśnictwa, rybołówstwa, żywności, bioenergii oraz bioproduktów. Według szacunków KE roczne obroty biogospodarki sięgają 2 bln euro. Zapewnia ona ok. 18 mln miejsc pracy.

Z Brukseli Krzysztof Strzępka