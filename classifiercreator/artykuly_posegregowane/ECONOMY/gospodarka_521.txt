Odolanów (woj. wielkopolskie), 07.10.2015. Węzeł przesyłowy gazociągu relacji Gustorzyn-Odolanów, 7 bm. w Odolanowie. Otwarty dziś gazociąg o średnicy 700 mm i długości 168 km zlokalizowany jest na obszarze województw wielkopolskiego i kujawsko-pomorskiego. 14 listopada 2013 r. podczas budowy tego gazociągu w Jankowie Przygodzkim doszło do eksplozji, w której zginęły 2 osoby, a spowodowany wybuchem pożar zniszczył kilkanaście budynków. (mgo) PAP/Tomasz Wojtasik PAP © 2018 / Tomasz Wojtasik
                                        

            Gaz-System podpisał umowy na opracowanie dokumentacji projektowej oraz pełnienie nadzoru autorskiego nad budową dwóch odcinków gazociągu Gustorzyn - Wronów - poinformowała w poniedziałek spółka. Inwestycja ma poprawić bezpieczeństwo dostaw gazu m.in do Warszawy i Łodzi.
      
            Spółka wyjaśniła, że umowy dotyczą dwóch odcinków gazociągu Gustorzyn - Wronów (Gustorzyn - Leśniewice oraz Leśniewice - Rawa Mazowiecka). Uzyskanie pozwolenia na realizację obu inwestycji planowane jest na koniec 2020 roku.

Firma wyjaśniła, że budowa nowych gazociągów zwiększy bezpieczeństwo dostaw gazu, w szczególności do aglomeracji warszawskiej, łódzkiej, Radomia oraz do południowo-wschodnich regionów kraju.
 
"Inwestycje wpisują się w długofalową strategię rozwoju spółki, której celem jest zapewnienie elastyczności pracy całego systemu przesyłowego oraz podłączanie nowych odbiorców – zarówno indywidualnych, jak i przemysłowych. Ponadto, gaz ziemny jest jednym z najbardziej ekologicznych rozwiązań, coraz częściej wykorzystywanym w walce z rosnącym zanieczyszczeniem powietrza w miastach" - podkreślił cytowany w komunikacie wiceprezes Gaz-Systemu Artur Zawartko.

Nowy gazociąg przebiegać będzie przez trzy województwa: kujawsko – pomorskie, łódzkie i mazowieckie. Wykonawcą dokumentacji dla pierwszej części gazociągu, o długości około 60 km, będzie firma OTS-IP. Natomiast dokumentację dla drugiego odcinka, o długości około 100 km, wykona konsorcjum ILF Consulting Engineers Polska oraz PGNiG Gazprojekt. Firmy, które zostały wybrane w przetargach będą musiały uzyskać decyzje administracyjne o środowiskowych uwarunkowaniach realizacji przedsięwzięcia, o ustaleniu lokalizacji inwestycji oraz pozwolenia na budowę. Obaj wykonawcy będą też pełnili nadzór autorski nad realizowanymi projektami.

Plan rozbudowy sieci gazowej przez Gaz-System na lata 2018-2020 zakłada inwestycje o wartości 7,7 mld zł.