Warszawa, 13.09.2016. Prezydent Andrzej Duda (P) powołał swojego doradcę dr. Marka Dietla (L) do kapituły Nagrody Gospodarczej w Pałacu Prezydenckim w Warszawie. Nagroda Gospodarcza jest przyznawana raz do roku przez prezydenta RP, jako szczególne wyróżnienie dla firm, instytucji i wynalazców, którzy wnoszą znaczący wkład w innowacyjność i rozwój gospodarki, odnoszą sukcesy na rynku globalnym, budują pozytywny wizerunek polskiej ekonomii w kraju i zagranicą.  Archiwum fot. PAP © 2017 / Jacek Turczyk
                                        

            Zwyczajne Walne Zgromadzenie Giełdy Papierów Wartościowych wybrało w poniedziałek Marka Dietla na prezesa spółki. Zgodę na objęcie funkcji prezesa GPW musi wydać jeszcze Komisja Nadzoru Finansowego.
      
            Minister rozwoju i finansów, działający w imieniu Skarbu Państwa, zgłosił kandydaturę Marka Dietla na stanowisko prezesa Giełdy w ubiegłą środę. Tego samego dnia także sam Dietl zgłosił swoją kandydaturę na tę funkcję.

W poniedziałek, w trakcie posiedzenia ZWZ GPW, a przed wyborem, Dietl mówił m.in., że jako prezes spółki chciałby budować "skalę Giełdy".

"Jednym ze sposobów budowania skali są alianse strategiczne. Wierzę, że w Europie Środkowo-Wschodniej w pewnych niszach rynkowych jest szansa na zbudowanie aliansów strategicznych. I chciałbym, żeby to było mocniej eksploatowane, jeśli miałbym okazję kierować pracami zarządu" - powiedział.

Marek Dietl jest doktorem, adiunktem w katedrze Ekonomii Biznesu Szkoły Głównej Handlowej w Warszawie (SGH). W latach 2012-13 był visiting fellow w Department of Economics University of Essex (UK). Absolwent SGH, tytuł doktora nauk ekonomicznych uzyskał w Instytucie Nauk Ekonomicznych PAN. Podczas studiów doktoranckich odbył staż w University of Glasgow.

Dietl obecnie jest społecznym doradcą ekonomicznym prezydenta RP, ekspertem i członkiem zarządu Instytutu Sobieskiego oraz ekspertem Business Centre Club. W latach 2007-10 był społecznym doradcą trzech kolejnych prezesów Urzędu Regulacji Energetyki. Ostatnio był członkiem rady nadzorczej GPW, przewodniczącym Komitetu Strategii.

W latach 2008-2012 zajmował się inwestowaniem w fundusze venture capital w Krajowym Funduszu Kapitałowym S.A. (KFK), najpierw jako menedżer inwestycyjny, a potem jako zastępca dyrektora inwestycyjnego. Przed dołączeniem do zespołu KFK pracował w międzynarodowej firmie doradczej, specjalizującej się w zarządzaniu cenami, Simon-Kucher & Partners w Bonn (Niemcy), a następnie w Warszawie. W tej firmie przeszedł wszystkie szczeble kariery od praktykanta (w roku 1999) do prokurenta i lidera warszawskiego biura przez trzy lata.