PLL LOT odwołały w piątek kolejne dwa rejsy - są to loty dalekiego zasięgu z Warszawy do Toronto i do Tokio - poinformował PAP Konrad Majszyk z biura prasowego LOT. W sumie tego dnia LOT odwołał 18 rejsów z i do Polski, z powodu problemów z załogą, która uczestniczy w strajku w spółce.

      
            LOT odwołał rejs z Warszawy do Toronto z godziny 14.20 oraz do Tokio - wylot o godz. 15.10.

Rano w piątek LOT przekazał, że tego dnia nie odbędzie się 16 rejsów przewoźnika z i do Polski. "Dzisiaj, ze względu na brak załóg, które uczestniczą w nielegalnym strajku w LOT, spółka odwołała trzy wyloty z Warszawy, 10 przylotów do Warszawy oraz trzy loty z portów regionalnych. W sumie jest to 16 rejsów" - mówił Majszyk.

Odwołane trzy rejsy z Warszawy to: Warszawa-Koszyce (wylot o 22.35), Warszawa-Lwów (wylot o 22.50) i Warszawa-Oslo (wylot o 8.00).

Do Warszawy odwołano 10 przylotów, część z nich to pochodne odwołań lotów w czwartek - zgodnie z rozkładem załogi zostają na noc i wracają następnego dnia.

Do Warszawy nie przylecą samoloty z pasażerami z: Kijowa-Żulian, Oslo, ze Szczecina, a także z Toronto, Moskwy-Domodiedowo, Paryża, Brukseli, Pragi, Mediolanu i Budapesztu.

Ponadto nie będą zrealizowane loty z portów regionalnych na trasie: Chicago-Kraków, Bydgoszcz - Kijów-Żuliany oraz Lwów - Olsztyn-Mazury.

Majszyk zapewnił, że spółka na bieżąco informuje swoich pasażerów o zmianach w ich rejsach, przebukowuje bilety na inne swoje rejsy lub innych przewoźników lotniczych, tak, aby pasażerowie mogli, jak najszybciej dostać się do swojego miejsca docelowego.

LOT w czwartek poinformował, że od początku trwającego w spółce strajku, wyleasingował od sześciu przewoźników lotniczych samoloty w formule ACMI. Formuła ta umożliwia wypożyczenie maszyny razem z załogą. Koszt wynajmu samolotów w ramach umów "wet lease" to dotychczas 3,5 mln zł. Przewoźnik zapewnia, że regularność rejsów przez siedem dni strajku wyniosła 95 proc.

Piątek to dziewiąty dzień strajku, podczas którego protestujący - stewardesy i piloci - powstrzymują się od pracy. Codziennie gromadzą się na terenie siedziby LOT w Warszawie, przy biurowcu. LOT twierdzi, że strajk jest nielegalny, a każdy odwołany rejs to dla przewoźnika olbrzymie koszty.

Spółka prosi, aby pasażerowie na bieżąco sprawdzali status swoich rejsów na stronie www.lot.com w zakładce www.lot.com/pl/pl/status-lotu.

Informacje dotyczące zaplanowanych rejsów można także pozyskać, dzwoniąc na LOT Contact Center pod nr. +48 22 577 77 55 oraz sprawdzając tablice przylotów i odlotów, które w przypadku lotniska w Warszawie są widoczne np. na stronie internetowej www.lotnisko-chopina.pl.