Produkcja okien w tym roku w Polsce ma szansę wzrosnąć o około 5 proc. i przekroczy 15 mln sztuk, co pozwoli nam utrzymać pozycję lidera w Europie zarówno pod względem produkcji, jak i wielkości eksportu - przewiduje Centrum Analiz Branżowych (CAB).
      
            Jak informuje CAB, dynamicznie rosnący w ostatnich latach eksport okien z Polski wywindował naszych producentów na czołowe pozycje w europejskim rankingu przedsiębiorstw tej branży.

Od czterech lat segment stolarki w Polsce utrzymuje pozycję największego eksportera w Europie. W ubiegłym roku zajął pierwsze miejsce pod względem liczby wyprodukowanych okien, spychając Niemców na drugie miejsce. Od roku 2017 żaden inny kraj na naszym kontynencie nie produkuje więcej okien niż Polacy.

Z zestawień CAB wynika, że w Europie wyprodukowano w ubiegłym roku ponad 95 mln okien, a polskie zakłady miały w tym 15-proc. udział. W 2017 roku produkcja w Polsce wzrosła do 14,4 mln sztuk.