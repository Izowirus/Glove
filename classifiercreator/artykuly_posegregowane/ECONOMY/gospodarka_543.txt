Jesteśmy zabezpieczeni na dziś i na jutro, ale również na ewentualne sytuacje kryzysowe - zapewnił w poniedziałek premier Mateusz Morawiecki odnosząc się do stanu polskiej gospodarki. Podkreślił, że tegoroczny deficyt budżetowy jest najniższy od wielu lat.
      
            "Jesteśmy zabezpieczeni na dziś i na jutro, ale również na ewentualne sytuacje kryzysowe. Jesteśmy tak dobrze zabezpieczeni ponieważ wiemy, w których miejscach w gospodarce znajdują się rezerwy, wiemy w jaki sposób zarządzać również gospodarką w czasie, gdyby naokoło nas, gdzieś na świecie były bardziej chude lata" - powiedział premier Mateusz Morawiecki, który w poniedziałek był gościem Polsat News.

Szef rządu był pytany m.in. o to, jak długo rząd może czerpać korzyści z uszczelniania podatku VAT. W odpowiedzi zaznaczył, że w przyjętym przez rząd wstępnym projekcie budżetu na 2019 rok deficyt budżetowy "jest przecież najniższy od wielu, wielu lat".

"Był tylko jeden rok w czasie, kiedy premierem był pan Jarosław Kaczyński, kiedy deficyt budżetowy był na niższym poziomie. Poza tym w czasach Platformy deficyt budżetowy na poziomie 7-8 proc., a u nas 1,8 proc." - podkreślił szef rządu.

Dodał, że w niektórych krajach Unii Europejskiej - zarówno w krajach wschodniej jak i zachodniej Europy - wzrost gospodarczy wynosi 1 proc. podczas gdy w Polsce 5 proc.