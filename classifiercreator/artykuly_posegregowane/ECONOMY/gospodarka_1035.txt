Biała Podlaska, 24.08.2017. Budowa mieszkań w programie Mieszkanie Plus, 24 bm. w Białej Podlaskiej. Planowane zakończenie budowy osiedla to I kwartał 2018. Pierwsi lokatorzy maja wprowadzić się w czerwcu 2018 roku. (wp/awol)  Archiwum PAP/Wojciech Pacewicz 
                                        

            Na potrzeby Mieszkania plus wytypowaliśmy kolejne 138 nieruchomości o łącznej powierzchni ponad 118 hektarów - powiedział PAP rzecznik prasowy PKP SA Michał Stilger. Kolejowa spółka już wcześniej przekazała do Krajowego Zasobu Nieruchomości dane o blisko 600 ha.
      
            Na podstawie ustawy o KZN powstał tzw. bank ziemi, który odpowiada za zagospodarowanie nieruchomości Skarbu Państwa. Grunty, które wchodzą do KZN, mogą zostać przeznaczone pod budowę mieszkań w ramach programu Mieszkanie plus.

"W związku z podpisanym 7 listopada listem intencyjnym pomiędzy PKP S.A., Krajowym Zasobem Nieruchomości (KZN) oraz ministrem infrastruktury i budownictwa przekazano do KZN oraz MIB dwa wykazy, obejmujące łącznie 238 nieruchomości o powierzchni blisko 600 ha i szacunkowej wartości ok. 1,3 mld zł" - poinformował Stilger.

"Nieruchomości te zostały wytypowane w wyniku analizy posiadanego przez PKP S.A. portfela nieruchomości w miastach liczących powyżej 20 tys. mieszkańców, także w dużych ośrodkach takich jak Kraków, Gdańsk, czy Szczecin" - dodał rzecznik.

Jak zaznaczył Stilger, "aktualnie trwa analiza nieruchomości PKP S.A., zlokalizowanych w pozostałych miastach, które mogą być wykorzystane pod budownictwo mieszkaniowe wielorodzinne". "Do 27 kwietnia z puli 711 miast liczących poniżej 20 tys. mieszkańców przeanalizowano 590 miast i wstępnie wytypowano 138 nieruchomości o powierzchni wynoszącej ponad 118 ha" - podał rzecznik.Dodał, że do 30 czerwca analiza zostanie zakończona i powstanie kolejny wykaz nieruchomości.

Ustawa o KZN weszła w życie 11 września ub. roku. Zgodnie z nią gromadzone są dane na temat gruntów Skarbu Państwa, które mogą zostać wykorzystane pod budownictwo mieszkaniowe. Przekazanie danych nie oznacza automatycznego przejęcia nieruchomości. Urzędnicy KZN po zebraniu danych będą wybierali grunty, nadające się do wykorzystania na potrzeby programu Mieszkanie plus.

Dane o nieruchomościach do KZN przekazały, obok PKP SA, także m.in. Lasy Państwowe, Agencja Mienia Wojskowego czy Krajowy Ośrodek Wsparcia Rolnictwa. Do Krajowego Zasobu Nieruchomości trafiły także wykazy z gmin.