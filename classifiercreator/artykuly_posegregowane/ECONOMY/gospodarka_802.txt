Warszawa, 29.05.2018. Minister finansów Teresa Czerwińska  uczestniczy w posiedzeniu inaugurującym prace nad programem GovTech Polska, 29 bm. w KPRM w Warszawie. (mr/sko) PAP/Tomasz Gzell PAP © 2018 / Tomasz Gzell
                                        

            Wyważenie interesów podatnika i fiskusa - to główne założenie nowej Ordynacji podatkowej, której elementy przedstawiła w środę minister finansów Teresa Czerwińska. Ordynacja ma być podstawą systemu podatkowego, zbudowanego w myśl "zasady 3p": przejrzystego, prostego i przyjaznego.
      
            Wśród nowych proponowanych rozwiązań są Rzecznik Praw Podatnika, Centrum Kompetencyjne Podatków Lokalnych czy zasada racjonalnego stosowania prawa.

Szefowa MF Teresa Czerwińska poinformowała na środowej konferencji prasowej, że jest już przygotowany projekt nowej Ordynacji podatkowej. Projekt, jak dodała, jest nieco zmodyfikowaną wersją dokumentu przygotowanego przez Komisję Kodyfikacyjną Ogólnego Prawa Podatkowego.

Potrzeba przygotowania nowej ordynacji, mówiła, wynikała z tego, że obecna ma już 20 lat, była zmieniana około 100 razy i nie nadąża za światowymi i unijnymi standardami w prawie podatkowym.

Nowa Ordynacja, jak dodała, ma być fundamentem nowego prawa podatkowego. Przygotowana została w myśl "zasady 3p" - prostego, przejrzystego i przyjaznego systemu podatkowego.

Nowa ordynacja ma także zapewnić większą ochronę podatnika - podkreślała szefowa MF. Jednocześnie ma służyć zwiększeniu skuteczności poboru podatków.

"Projekt bazuje na wyrażeniu interesów podatnika i fiskusa" - powiedziała Czerwińska. "To jest nowe otwarcie na podatnika i nowa jakość" - przekonywała.

"Nowa Ordynacja wyznacza nową kompromisową granicę między ważnym fiskalnym interesem państwa z jednej strony a z drugiej słusznym interesem podatnika" - mówił natomiast obecny na konferencji szef Krajowej Administracji Skarbowej Marian Banaś. Dodał, że nowy projekt uwzględnia dotychczasowe doświadczenia służb skarbowych.

Zawarte w projekcie rozwiązania mające wzmocnić podatnika, a dodane z inicjatywy MF, to: Rzecznik Praw Podatnika (ma chronić prawa podatnika, i monitorować tworzenie prawa, będzie powoływany przez premiera na wniosek ministra finansów), Centrum Kompetencyjne Podatków Lokalnych (powstanie przy Krajowej Informacji Skarbowej, ma współpracować z samorządowymi organami podatkowymi i służyć im pomocą), decyzje i postępowania cząstkowe oraz zasada racjonalnego stosowania prawa.

Ponadto w projekcie nowej Ordynacji jest 20 nowych rozwiązań, służących ochronie praw podatnika w jego relacjach z organami podatkowymi.

Są także tzw. niewładcze formy działania organów podatkowych, to np. mediacja podatkowa (procedura rozwiązywania sporów z udziałem osoby trzeciej), umowy między podatnikiem a organem podatkowym (które mają mieć potem wpływ na decyzje podatkowe organu), procedura konsultacyjna (kontrola podatkowa na zamówienie podatnika), umowa o współdziałanie (podatnik przekazuje informacje na temat swojej działalności, a organ udziela odpowiedzi na pytania).

Szef Komisji Kodyfikacyjnej Ogólnego Prawa Podatkowego prof. Leonard Etel przekonywał, że komisja wraz z MF dołożyły wszelkich starań, by przepisy były napisane możliwie prostym językiem.

Projekt Ordynacji ma też, jak mówił, służyć poprawie relacji między fiskusem a podatnikiem.

"W chwili obecnej jest mniej więcej tak: podatnik boi się cokolwiek ujawnić przez organem podatkowym. Dlaczego? Bo wie, że to go zaboli, bo urzędnik wykorzysta to przeciw podatnikowi" - mówił prof. Etel. "Urzędnik boi się cokolwiek powiedzieć podatnikowi. Dlaczego? Bo podatnik wrednie wykorzysta to przeciw niemu. Lepiej więc wysłać pisma i wszcząć postępowanie" - dodał. Przekonywał, że autorzy ordynacji chcą to zmienić i doprowadzić np. do sytuacji, by postepowań podatkowych było jak najmniej i dotyczyły najpoważniejszych spraw.

Czerwińska zaznaczyła, że do końca czerwca resort chce przekazać gotowy projekt nowej Ordynacji do konsultacji. Rząd, jak dodała, mógłby przyjąć projekt Ordynacji we wrześniu br. Ponieważ, jak przyznała, jest to skomplikowany dokument, dla niej realny termin jego wejścia w życie to 1 stycznia 2020 roku. "To jest termin ambitny, mając na uwadze kompleksowość prac" - mówiła szefowa MF.

"Końcowego gwizdka nie słyszymy, ale mamy już kompletną propozycję nowej Ordynacji podatkowej" - podsumowała.