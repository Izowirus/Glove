Poznańska firma H. Cegielski – Fabryka Pojazdów Szynowych podpisała umowę z PKP Intercity na wyprodukowanie 55 wagonów. Wartość kontraktu to prawie 500 mln zł; jest to największe zamówienie w portfelu spółki.
      
            O podpisanym kontrakcie poinformował goszczący we wtorek w Poznaniu premier Mateusz Morawiecki. Umowa na wyprodukowanie 55 wagonów dla PKP Intercity to największe zamówienie w portfelu spółki należącej do Agencji Rozwoju Przemysłu (ARP). Minister infrastruktury Andrzej Adamczyk podał podczas konferencji prasowej, że umowa na nowe wagony została podpisana w ubiegłym tygodniu.

Całkowita wartość zamówienia to 473,5 mln zł brutto przeznaczonych na 55 nowych wagonów. PKP Intercity może skorzystać również z prawa opcji na dodatkowe 26 wagonów. Wówczas wartość kontraktu wyniesie ponad 697 mln zł brutto.

"Powoli odradza się polski przemysł. Dzięki współpracy pomiędzy polskimi przedsiębiorstwami pojawiły się nowe zlecenia. Wierzę, że stąd, z tego zakładu wyjdzie kolejny impuls rozwoju, reindustrializacji, rozwoju przemysłowego" - powiedział Mateusz Morawiecki.



Wcześniej szef rządu spotkał się z załogą poznańskiej fabryki i zwiedził zakład.

"Miałem okazję zapoznać się z całkiem dobrym dorobkiem polskiej, nowoczesnej myśli technicznej, takiej, która może już konkurować z najlepszymi na świecie. Bardzo się z tego cieszę, bo nie możemy sobie pozwolić na to, że się spóźnimy na pociąg rozwoju ku przyszłości, nowoczesnego rozwoju. Chcemy być taką, nomen omen, lokomotywą rozwoju gospodarczego w Europie” – powiedział Morawiecki.

"Okazuje się, że przedsiębiorstwo, które jeszcze przed dwoma laty przeżywało bardzo trudne momenty, dzisiaj może sprostać zadaniu, jakie stawia zamawiający, w tym przypadku Intercity. Mam nadzieję, że z takimi partnerami zbudujemy nowoczesną kolej" - dodał minister Adamczyk.

Premier podkreślił, że liczy na to, że uda się powtórzyć sukces z 2017 r., kiedy w Polsce utworzono ponad połowę wszystkich miejsc pracy w przemyśle Unii Europejskiej. Wyjaśnił, że na te nowe miejsca pracy przełożyła się Strategia Odpowiedzialnego Rozwoju.

PKP Intercity zamówiło 5 wagonów przedziałowych pierwszej klasy, 18 wagonów bezprzedziałowych drugiej klasy, 18 wagonów przedziałowych drugiej klasy, 7 wagonów bezprzedziałowych drugiej klasy, z których każdy wyposażony będzie w osiem wieszaków na rowery oraz 7 wagonów przedziałowych drugiej klasy, z których każdy przystosowany będzie do przewozu osób niepełnosprawnych. Wyprodukowane w Poznaniu wagony mają mieć ergonomiczne fotele, klimatyzację, będą też wyposażone w bezprzewodowy internet.

ARP poinformowała we wtorek w komunikacie prasowym, że portfel zamówień poznańskiego zakładu wynosi obecnie ponad miliard zł brutto. W zeszłym roku spółka oddała do eksploatacji 20 zmodernizowanych Feniksów, które obecnie jeżdżą w barwach Polregio. Prezes Agencji Rozwoju Przemysłu Marcin Chludziński podkreślił, że nowe zamówienia są efektem optymalizacji kosztów w spółce i konsekwentnej realizacji planu restrukturyzacji rozwojowej.

"W ciągu dwóch lat, dzięki skutecznej restrukturyzacji rozwojowej, udało się nam wyprowadzić firmę na właściwe tory. Jeszcze trzy lata temu spółce groziła upadłość, a jej portfel zamówień wynosił niecałe 100 mln zł. Dzisiaj, dzięki konkurencyjnej ofercie, staje się ważnym graczem na rynku. Potwierdzeniem jest kolejny kontrakt realizowany dla PKP Intercity, który nie tylko przyczyni się do stabilizacji finansowej spółki, ale również pozwoli na zwiększenie zatrudnienia" – powiedział.

"Po zakończonej z sukcesem modernizacji 22 wagonów dla PKP Intercity, z pozytywną energią podpisujemy kolejny kontrakt z narodowym przewoźnikiem, tym razem na dostawę nowych wagonów. Jesteśmy gotowi dostarczać nowoczesne produkty wysokiej klasy spełniające najnowsze wymogi w zakresie bezpieczeństwa i komfortu" – dodał prezes H. Cegielski - Fabryki Pojazdów Szynowych Hubert Stępniewicz.

Z nowych wagonów podróżni będą mogli korzystać w pociągach Express InterCity na trasach: Warszawa – Kraków, Zakopane – Gdynia, Kołobrzeg/Gdynia – Bielsko-Biała, Kołobrzeg/Gdynia – Warszawa. Jak podano, umowa z FPS to kolejny etap realizacji zaktualizowanej strategii taborowej PKP Intercity na lata 2016 – 2020 z perspektywą do 2023 r. Modernizując i kupując nowe pociągi, przewoźnik zainwestuje 7 mld zł w komfort pasażerów. Jest to największy program inwestycyjny w historii spółki.

"Umowa z FPS to kolejny etap realizacji naszej strategii taborowej. Odpowiadamy na zróżnicowane potrzeby naszych pasażerów, którzy wybierają pociąg jadąc do rodziny, na wakacje, czy do pracy. Stąd tak różne typy zamówionych wagonów. W ten sposób zachęcamy do wybierania kolei, jako najwygodniejszego sposobu podróżowania” – powiedział cytowany w komunikacie prasowym ARP prezes PKP Intercity Marek Chraniuk.

W komunikacie ARP podkreślono, że przemysł kolejowy jest także priorytetem Ministerstwa Infrastruktury, które w ramach Krajowego Programu Kolejowego do 2023 roku na modernizację linii kolejowych planuje przeznaczyć środki w wysokości ponad 67 mld zł.

ARP S.A. podała we wtorek, że H. Cegielski - Fabryka Pojazdów Szynowych nie jest jedyną firmą, która dzięki jej zaangażowaniu stanęła na nogi.

"Przewozy Regionalne, działające obecnie pod marką Polregio, dzięki skutecznie prowadzonej restrukturyzacji, kolejny rok w swojej historii zakończyły dodatnim wynikiem finansowym. Spółka Wuzetem, która jeszcze kilka lat temu była na skraju upadłości, dzięki sprawnemu zarządzaniu obecnie może się pochwalić znakomitym bilansem i stabilną pozycją na rynku. Podobną drogę przeszedł również Ursus, który dzięki udzielonej przez ARP pożyczce stał się nie tylko liderem w segmencie ciągników i maszyn rolniczych, ale inwestuje także w innowacyjne branże, takie jak elektromobilność” – poinformowała spółka.

Agencja Rozwoju Przemysłu to spółka Skarbu Państwa, działająca w ramach Grupy Polskiego Funduszu Rozwoju. Portfel spółek ARP S.A. obejmuje m.in. przedsiębiorstwa produkcyjne działające w sektorach: budowlanym, energetycznym, elektromaszynowym, a także w obszarze wzornictwa przemysłowego czy innowacji. ARP zarządza dwiema specjalnymi strefami ekonomicznymi: SSE Euro-Park Mielec oraz TSSE Euro-Park Wisłosan. 