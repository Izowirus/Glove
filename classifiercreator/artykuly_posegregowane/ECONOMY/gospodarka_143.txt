Dariusz Sawicki, Piotr Malepszak i Michał Wrona zostali członkami zarządu spółki celowej ds. Centralnego Portu Komunikacyjnego - poinformował pełnomocnik rządu ds. CPK Mikołaj Wild. Dodał, że będą oni kierować realizacją komponentu lotniczego, infrastrukturą kolejowo–drogową oraz finansami.
      
            Prezesem zawiązanej 12 października spółki celowej ds. Centralnego Portu Komunikacyjnego jest Jacek Bartosiak. Spółka została zarejestrowana w Krajowym Rejestrze Sądowym 30 listopada 2018 r.

"Udało się nam zgromadzić najlepszych ekspertów na polskim rynku" - powiedział we wtorek na konferencji prasowej Wild. Jak dodał, jednym z priorytetów, jakie stawia przed spółką jest dialog ze społecznością lokalną. "Ufam, że wkrótce zostanie powołana Rada Społeczna ds. Centralnego Portu Komunikacyjnego. Jesteśmy tutaj w stałym dialogu z jednostkami samorządu terytorialnego, na terenie których ma powstać inwestycja" - powiedział Wild.

Do kluczowych zadań spółki celowej należy realizacja i koordynacji programu inwestycyjnego największego projektu infrastrukturalnego w historii Polski. "Dzisiaj jesteśmy na etapie takiego przygotowywani tego procesu, aby zrobić to jak najbardziej efektywnie" - powiedział Wild.

Wiceminister podkreślił, że Port Solidarność ma być lotniskiem, które będzie na siebie zarabiać. "Naszym celem jest, aby Port Solidarność był portem, w którym będą procentować pieniądze zainwestowane przez naszych podatników. I będą przynosić nie tylko ogólne korzyści dla całej gospodarki - gospodarka rozwija się dzięki sektorowi lotniczemu. Jako właściciele tych środków, które zostaną zainwestowane w Port Solidarność, oczekujemy, że te pieniądze przyniosą również wymierną korzyść w postaci finansowej stopy zwrotu, że będzie to inwestycja opłacalna, rentowna" - tłumaczył Wild.

Wiceminister przekazał, że ostateczne decyzje w kwestii modelu finansowego CPK, w którym będzie funkcjonował Port Solidarność, zostaną podjęte po przygotowaniu studium wykonalności.

Wild nie wykluczył również ewentualnej nowelizacji ustawy o CPK. "Nie uważam, żeby trwałość ustawy była wartością samą w sobie. Jeśli znajdziemy takie pola, w których ustawa jest niedoskonała - jesteśmy gotowi ją zmienić" - powiedział. Jak dodał, niewykluczone, że będą też potrzebne zmiany w innych ustawach, np. dotyczących organizacji przestrzeni powietrznej Polski.

Prezes CPK Jacek Bartosiak przekazał, że z nowym zarządem spółka "musi zmobilizować własne siły, powołać strukturę i prawidłowo zaplanować rok 2019 oraz dalsze działania". "Przy tego typu inwestycjach, gdzie jest mnóstwo zagadnień - to jest intermodalny węzeł - planowanie jest kluczem. Interesów i kwestii do zaplanowania jest multum" - dodał. Poinformował, że obecnie w spółce pracuje kilkanaście osób, a w ciągu dwóch, trzech miesięcy będzie ich kilkadziesiąt.

Jak przekazała spółka, Dariusz Sawicki w CPK będzie odpowiadał za zaplanowanie, zaprojektowanie i realizację portu lotniczego. Ma 18-letnie doświadczenia w zakresie m.in. planowania i zarządzania projektami infrastrukturalnymi lotnisk na całym świecie. W swojej karierze był związany m.in. ze Star Alliance i PLL LOT. Prowadził też własną firmę konsultingową, zajmującą się doradztwem w zakresie planowania i zarządzania lotniskami. Jest ponadto wykładowcą na kierunkach lotniczych. Oprócz rozbudowy London Heathrow, Dariusz Sawicki był odpowiedzialny za prace planistyczne i koordynacyjne na rzecz lotniska Tokio Narita oraz portów w Los Angeles, Hongkongu, Sao Paulo czy Newark. Ściśle współpracował także z IATA m.in. przy projektach dla Heathrow, Paris CDG i Lotniska Chopina w Warszawie.

Piotr Malepszak został wiceprezesem ds. komponentu kolejowego CPK. Bezpośrednio przed dołączeniem do CPK był członkiem zarządu Kolei Dolnośląskich odpowiedzialnym za sprawy techniczne i eksploatacyjne w obszarze utrzymania taboru i organizacji przewozów. W latach 2008–2016 zatrudniony był w PKP PLK na rożnych stanowiskach, w tym jako dyrektor biura i pełnomocnik zarządu. Odgrywał kluczową rolę w przygotowaniu połączeń kolejowych na Euro 2012, pakietu zadań rewitalizacyjnych dla wykorzystania środków unijnych w latach 2011-2015, czy przygotowaniu infrastruktury potrzebnej do uruchomienia przewozów pociągami Pendolino.

Odpowiedzialny za finanse ds. CPK Michał Wrona przez blisko 12 lat związany był z bankowością inwestycyjną i prowadził strategiczne projekty przy przygotowaniu spółek do wejścia na Giełdę Papierów Wartościowych w Warszawie, a także transakcji fuzji i przejęć oraz finansowaniu projektów inwestycyjnych firm z różnych sektorów. Realizował transakcje dla polskich przedsiębiorców, wiodących funduszy private equity oraz Skarbu Państwa przy transakcjach prywatyzacyjnych. Odpowiadał za pozyskanie finansowania o łącznej wartości ponad 25 mld złotych dla krajowych i międzynarodowych przedsiębiorstw. Pracował w domu maklerskim UniCredit CAIB Poland, a następnie w Pekao Investment Banking na stanowisku Dyrektora Departamentu Finansowania i Nowych Emisji.

Spółka Centralny Port Komunikacyjny jest w 100 proc. własnością Skarbu Państwa. Zalicza się także do grona spółek strategicznych z punktu widzenia interesów państwa i została wpisana na listę podmiotów, których akcje Skarbu Państwa nie mogą być zbyte. Na tej liście są m.in. PKP Polskie Linie Kolejowe SA, PKP Cargo SA czy KGHM Polska Miedź SA.

Centralny Port Komunikacyjny - według rządu - to najważniejsza polska inwestycja infrastrukturalna. W ramach projektu zostanie wybudowane nowoczesne lotnisko, którego lokalizacja planowana jest 37 km na zachód od Warszawy. CPK zakłada ponadto intensywny rozwój sieci połączeń kolejowych oraz drogowych na terenie całego kraju. Umożliwią one przejazd pomiędzy Warszawą, a największymi polskimi miastami w czasie poniżej trzech godzin.

Nowe lotnisko ma być jednym z największych przesiadkowych portów lotniczych w Europie. Po pierwszym etapie budowy ma obsługiwać do 45 mln pasażerów rocznie. Docelowo lotnisko będzie mogło być rozbudowane do ok. 100 mln. Lotnisko ma powstać na ok. 3 tys. ha gruntów. Obiekt wraz z towarzyszącą infrastrukturą drogową i kolejową ma kosztować ok. 30-35 mld zł. Do końca 2019 r. mają się zakończyć prace przygotowawcze, a sam port powinien być zbudowany do końca 2027 r.

Budowa nowego portu jest konieczna, w związku z tym, że warszawskie Lotnisko Chopina nie może pełnić funkcji dużego portu przesiadkowego. Przepustowość lotniska w Warszawie jest na wyczerpaniu i w związku z dynamicznie rosnącym ruchem lotniczym w regionie, w następnych latach nie będzie w stanie go obsłużyć. W 2017 r. port obsłużył 15,72 mln pasażerów, o 22 proc. więcej niż w 2016 r. W pierwszym półroczu tego roku port obsłużył ok. 8 mln pasażerów.