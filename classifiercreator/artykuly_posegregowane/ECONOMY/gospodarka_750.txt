Mielec, 03.07.2018. Prezydent RP Andrzej Duda (2L) i prezes firmy Dorota Tyszkiewicz (L) zwiedza fabrykę pojazdów elektrycznych Melex Sp. z o.o., 3 bm. w Mielcu. (nlat) PAP/Piotr Polak PAP © 2018 / Piotr Polak
                                        

            Prezydent Andrzej Duda zwiedził we wtorek fabrykę producenta pojazdów elektrycznych firmy Melex w Mielcu (woj. podkarpackie). W zakładzie powstaje ponad 1 tysiąc pojazdów rocznie.
      
            Prezydent we wtorek przebywa z wizytą na Podkarpaciu. Rano wziął udział w otwarciu Forum Regionów Trójmorza, które odbywa się w podrzeszowskiej Jasionce. Następnie pojechał do Mielca, gdzie zwiedził fabrykę Melexa.

Jak powiedział PAP członek zarządu i dyrektor finansowy Melexa Dariusz Gujda, prezydent zobaczył cały proces powstawania pojazdów. "Prezydent zobaczył również stare modele, które produkowane były w latach 70-tych, jak i te najnowsze, które są obecnie produkowane" - dodał.

Duda również przejechał się jednym z pojazdów po terenie zakładu.

Gujda podkreślił, że 70 proc. sprzedaży firmy stanowi eksport. "Oferujemy ok. 100 różnych rodzajów pojazdów, które sprzedajemy od Australii po Argentynę. Istniejemy w ponad 50 krajach i mamy ponad 20 dilerów" - zaznaczył.

W fabryce, którą we wtorek zwiedził prezydent pracuje ponad 170 osób. Produkowanych jest w niej rocznie ponad 1 tys. pojazdów.

Gujda powiedział, że firma co 3-4 lata wprowadza do produkcji nowy model. "W tej chwili chcemy wprowadzić nowy model N.City przystosowany jako pojazd miejski. Pracujemy również nad modelem N.Truck, który będzie pojazdem o masie do 3,5 tony" - zapowiedział.

Melex to jeden z najdłużej działających na świecie producentów pojazdów elektrycznych. Historia firmy rozpoczęła się w 1971 r., kiedy w fabryce samolotów WSK Mielec zaczęły powstawać elektryczne wózki golfowe na potrzeby rynku amerykańskiego.

Obecnie Melex jest prywatną, w pełni polską firmą oferującą ponad 100 różnych modeli pojazdów wykorzystywanych przez firmy z bardzo wielu branż. Są to pojazdy użytkowe służące do transportu osób i towarów, mogące przewozić do 8 osób lub do 1 250 kg ładunku. Jako jedne z nielicznych pojazdów tego typu posiadają homologację umożliwiającą poruszanie się po drogach publicznych Unii Europejskiej.