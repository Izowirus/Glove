Świnoujście, 29.09.2016. Terminal LNG im. Prezydenta Lecha Kaczyńskiego w Świnoujściu, 29 bm. Na terenie gazoportu odbyła się 29.09.2016r. konferencja prasowa dotycząca podatku od nieruchomości dla Terminalu w Świnoujściu. W konferencji wzięli udział: Wicemarszałek Sejmu RP Joachim Brudziński, Prezydent Miasta Świnoujście Janusz Żmurkiewicz, Pełnomocnik Rządu ds. Strategicznej Infrastruktury Energetycznej Piotr Naimski, Prezes Zarządu GAZ-SYSTEM S.A. Tomasz Stępień. (mb/mgut) PAP/Marcin Bielecki Archiwum PAP © 2017 / Marcin Bielecki
                                        

            Polska w ramach zabiegów o zróżnicowanie źródeł energii zawarła w środę kontrakt na jednorazową dostawę amerykańskiego skroplonego gazu ziemnego LNG. O podpisaniu umowy poinformował w Waszyngtonie Krzysztof Szczerski, szef Gabinetu Prezydenta RP.
      
            Podczas spotkania z dziennikarzami w ambasadzie RP w Waszyngtonie prezydencki minister powiedział, że to pierwszy taki kontrakt na dostawę LNG (skrót – od angielskiego Liquified Natural Gas) do Polski i w ogóle Polska jest pierwszym krajem regionu, który otrzyma amerykański gaz.

"Jest to wielkie osiągnięcie, które miało także wsparcie Pana Prezydenta" - podkreślił minister Szczerski.

Podczas wizyty w Waszyngtonie minister Szczerski i szef Biura Bezpieczeństwa Narodowego Paweł Soloch przeprowadzili także rozmowy w Pentagonie i spotkali się z doradcą prezydenta USA ds. bezpieczeństwa narodowego Herbertem Raymondem McMasterem.

Prezes zarządu PGNiG Piotr Woźniak podpisał umowę o jednorazowej dostawie LNG z amerykańską firmą Cheniere Energy. 

Cheniere Energy z siedzibą w Houston w stanie Teksas z terminalami LNG i zakładami skraplania gazu naturalnego w stanie Luizjana jest liderem na amerykańskim rynku paliwowym w dziedzinie LNG.

Szef PGNiG spodziewa się że tankowiec z amerykańskim LNG dotrze do Polski w "pierwszej dekadzie czerwca".

W rozmowie z dziennikarzami Woźniak odmówił, do czasu otrzymania dostawy amerykańskiego LNG, ujawnienia ilości i ceny zakupionego skroplonego amerykańskiego gazu ziemnego.



Z Waszyngtonu Tadeusz Zachurski