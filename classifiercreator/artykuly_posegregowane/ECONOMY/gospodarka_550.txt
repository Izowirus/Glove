PKP Cargo planuje do końca tego roku sprzedać 2.246 wagonów, które nie są używane w przewozach, gdyż ich właściwości nie odpowiadają potrzebom rynku - poinformował PAP Krzysztof Losz, rzecznik prasowy spółki.
      
            "PKP Cargo planuje sprzedaż ponad 2 tys. wagonów, gdyż okazało się, że nie są one już przydatne dla naszej działalności operacyjnej. W żaden sposób nie osłabia to zdolności przewozowych PKP Cargo" - poinformował Losz.

Dodał, że sprzedażą objęto wybrane typy wagonów rodzaju G (pokryte dachem), T (z przesuwanym dachem) i U (niezakwalifikowane do innych grup), których właściwości konstrukcyjne i parametry ładunkowe nie odpowiadają obecnym potrzebom rynku przewozów towarowych, dlatego też klienci nie zgłaszają na nie zapotrzebowania.

"Z tego też powodu wagony te już od wielu lat nie są przez nas używane w przewozach" - informuje Losz.