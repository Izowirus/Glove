Decyzje agencji ratingowych to bardzo pozytywny i czytelny sygnał dla inwestorów. Polska to dla nich bezpieczna i atrakcyjna przystań - powiedział PAP minister inwestycji i rozwoju Jerzy Kwieciński. Dodał, że S&P oraz Fitch wskazują na wysoką wiarygodność polskiej gospodarki.
      
            W piątek wieczorem agencja S&P Global Ratings podwyższyła długoterminowy rating Polski w walucie obcej do "A-" z BBB+". Według S&P perspektywa ratingu jest stabilna. Również w piątek agencja Fitch potwierdziła długoterminowy rating Polski w walucie obcej na poziomie "A-" i podała, że perspektywa ratingu pozostała stabilna.

Jak stwierdził minister, "dynamiczny i zrównoważony wzrost gospodarczy, historycznie niski poziom bezrobocia, a przede wszystkim zadowolenie Polaków, wysoko oceniających swoją sytuację ekonomiczną dowodzą, że rządowa Strategia na rzecz Odpowiedzialnego Rozwoju przynosi oczekiwane efekty. Dostrzegają to również agencje ratingowe i wskazują na wysoką wiarygodność polskiej gospodarki".

"Dla mnie, jako ministra odpowiedzialnego za rozwój, decyzje S&P i Fitch Ratings to duża satysfakcja, i potwierdzenie, że utrzymujemy właściwy kurs rozwoju naszego kraju. Podwyższenie ratingu przez S&P z BBB+ do A- i utrzymanie na podobnym poziomie przez Fitch, potwierdza stabilne podstawy naszej gospodarki i dobre perspektywy dalszego jej rozwoju" - powiedział Kwieciński. I dodał, że "to kolejny po niedawnym wdrożeniu decyzji FTSE Russell, włączającej nasz rynek kapitałowy do grupy najwyżej rozwiniętych, bardzo pozytywny i czytelny sygnał dla inwestorów. Polska to dla was bezpieczna i atrakcyjna przystań. Jestem przekonany, że zmiany prawnego otoczenia i poprawa warunków inwestowania w naszym kraju, w połączeniu z tymi rekomendacjami, przełożą się na wzmożony napływ kapitału, zwłaszcza w sektorach proinnowacyjnych i wymagających wysokich technologii oraz wpłyną na zwiększenie inwestycji".

Kwieciński podkreślił, że "z uznaniem analityków agencji spotkały się nasze wysiłki na rzecz zwiększenia konkurencyjności polskiej gospodarki i jej zróżnicowania. Szczególnie coraz większej otwartości, której przejawem jest wysoki udział sektora eksportowego w polskim PKB, sięgający 55 proc."

Szef resortu inwestycji i rozwoju powiedział też, że "eksperci zwracają uwagę na bardzo dobrą sytuację finansów naszego państwa i konsekwentnie prowadzoną przez rząd politykę fiskalną. To efekt dobrego zarządzania państwem, a szczególnie jego finansami. Skuteczne uszczelnianie systemu podatkowego i walka z mafiami VAT-owskimi przekłada się na wzrost przychodów budżetu państwa. Pozwala to nie tylko bezpiecznie realizować duże przedsięwzięcia społeczne, ale też uruchamiać rządowe programy inwestycyjne i wydatnie uzupełniać wkładem krajowym inwestycje dofinansowane z UE".

Kwieciński zwrócił uwagę na to, że "jeszcze pięć lat temu środki europejskie stanowiły ponad 52 proc. inwestycji publicznych. Obecnie ten poziom obniżyliśmy do ok. 30 proc., bo skutecznie mobilizujemy inne, dodatkowe środki na rozwój kraju".