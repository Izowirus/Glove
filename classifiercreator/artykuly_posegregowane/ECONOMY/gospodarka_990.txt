Poniedziałkowa sesja na nowojorskich giełdach przyniosła lekkie wzrosty głównych indeksów. Dla Dow Jones była to ósma z rzędu zwyżkowa sesja.
      
            Na zamknięciu Dow Jones Industrial wzrósł o 0,27 proc. do 24 899,41 pkt. Nasdaq Composite zwyżkował o 0,11 proc. do 7411,31 pkt. S&P 500 wzrósł o 0,09 proc. do 2730,13 pkt.

Wśród trzydziestu spółek z DJI najmocniej rosły UnitedHealth oraz Walmart. W ujęciu sektorowym w S&P 500 najlepiej radziły sobie paliwa, opieka zdrowotna oraz surowce.

Na szerokim rynku silnymi zwyżkami wyróżniały się spółki technologiczne. O blisko 10 proc. wzrósł kurs Symantec. Spółka odrabia część z piątkowych strat (sięgających 33 proc. kapitalizacji), które miały miejsce po informacji o prowadzeniu wewnętrznego śledztwa względem jednego z pracowników.

Akcje producenta chipów NPX Semiconductors poszły w górę o 12 proc. po informacji, że chiński regulator ponownie rozpatrzy proponowane przejęcie spółki przez Qualcomm (kurs +3 proc.).

Rentowność amerykańskich obligacji 10-letnich zwyżkuje o 3 pb , do 3,00 proc.

Prezydent USA Donald Trump poinformował, że współpracuje z prezydentem Xi w kwestii ratowania chińskiego giganta ZTE, który został odcięty od dostaw z USA w wyniku wcześniejszych działań administracji USA. Spółka ZTE została objęta sankcjami za współpracę z Koreą Północną i Iranem. Uczestnicy rynku odebrali informację podaną na Twitterze przez Trumpa jako sygnał o słabnącym napięciu w kwestiach handlowych na linii Waszyngton-Pekin.

Postawa Trumpa nie przypadła jednak do gustu członkom jego macierzystej GOP.

"Problem z ZTE to nie kwestia miejsc pracy i handlu, to kwestia bezpieczeństwa narodowego oraz szpiegostwa. Zezwolenie im na działanie w USA to obłęd" - powiedział senator Marco Rubio z Partii Republikańskiej. 