Żnin, 28.04.2018. Premier Mateusz Morawiecki (C) podczas spotkania z mieszkańcami Żnina, 28 bm. Szef polskiego rządu przebywa z wizytą w województwie kujawsko-pomorskim oraz pomorskim.

                                        

            Na fundusz dróg lokalnych rząd przeznaczy w tym roku 5 mld zł, a w kolejnym roku dołożymy do niego co najmniej ok. 2 mld zł - mówił premier Mateusz Morawiecki w sobotę podczas spotkania z mieszkańcami Żnina (woj. kujawsko-pomorskie).
      
            Premier podkreślił, że wcześniej na drogi lokalne przeznaczane było ok. 800 mln zł rocznie, a w roku 2018 rząd przeznaczył na nie 1 mld 300 mln zł.

Jak dodał, środki te mogą trafić do gmin i powiatów, które do tej pory nie mogły wnioskować o nie m.in. ze względu na brak własnego wkładu finansowego.

"Dla mnie jest rzeczą fundamentalną nie tylko połączenie Polski wielkimi arteriami, drogami ekspresowymi, autostradami. Dla mnie jest rzeczą niezwykle ważną, żeby od tych dróg w gwiaździsty sposób dochodziły drogi gminne, powiatowe w dobrym stanie" - powiedział Morawiecki.

Premier zaznaczył, że w tym roku rząd zabezpieczy na fundusz dróg lokalnych 5 mld zł.

"Będzie to fundusz dostępny w kolejnych latach, przy czym nie jest tak, że te 5 mld zł będzie na 3 lata - nie, w kolejnym roku dołożymy co najmniej około 2 mld zł do tego funduszu" - poinformował szef rządu.