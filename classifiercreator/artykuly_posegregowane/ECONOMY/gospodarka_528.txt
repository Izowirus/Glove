Stołpie, 31.08.2018. Dyrektor lubelskiego oddziału GDDKiA Mirosław Czech (L), rzecznik PiS Beata Mazurek (C), minister infrastruktury Andrzej Adamczyk (P) podczas konferencji prasowej po podpisaniu umowy na wykonanie dokumentacji projektowej obwodnicy Chełma w ciągu drogi ekspresowej S12, 31 bm.  (sko) PAP/Wojciech Pacewicz PAP © 2018 / Wojciech Pacewicz
                                        

            Lubelszczyzna staje się kolejnym ważnym węzłem komunikacyjnym w ciągu dróg krajowych - powiedział minister infrastruktury Andrzej Adamczyk w piątek podczas uroczystości podpisania umowy na wykonanie dokumentacji projektowej dla obwodnicy Chełma.
      
            "Dzisiaj jesteśmy na Lubelszczyźnie, w miejscu gdzie wiele obiecywano, nie realizowano zaś tych obietnic. Rząd Prawa i Sprawiedliwości zdecydował o poszerzeniu limitu wydatków w ramach Krajowego Funduszu Drogowego do 135 mld zł. To bardzo zdecydowana, radykalna i odważna decyzja ówczesnego ministra finansów, dzisiaj premiera, Mateusza Morawieckiego. Dzięki temu, możemy realizować obwodnicę Chełma. Dzięki temu możemy realizować Via Carpatię. Dzięki temu, Lubelszczyzna staje się kolejnym ważnym węzłem komunikacyjnym w ciągu dróg krajowych" - powiedział Adamczyk.

"Politycy PSL i Platformy Obywatelskiej w wielu miejscach obiecywali inwestycje. Poza obietnicami, kiedy odbyły się już wybory, pozostawało tylko i wyłącznie wspomnienie. Dzisiaj mamy zapewnione środki finansowe w kwocie bez mała 700 mln zł na tę inwestycję, dla której przygotowujemy program inwestycyjny, który pozwoli przygotować przetarg, rozstrzygnąć, podpisać umowę i zrealizować inwestycję" – dodał minister.

Minister podkreślał, że dzięki budowie obwodnicy Chełma powstanie bezpieczna, nowoczesna dwujezdniowa droga.

Wicemarszałek Sejmu i posłanka z Chełma Beata Mazurek (PiS) dodała, że to inwestycja bardzo ważna dla mieszkańców. "O obwodnicę Chełma zabiegaliśmy kilkanaście lat, dopiero rząd Prawa i Sprawiedliwości podjął decyzję, by ta obwodnica znalazła się w programie budowy dróg krajowych i autostrad. Nie na liście rezerwowej, ale na takiej, która znajdzie swoje finansowanie" - powiedziała.

Zwracała uwagę, że w Chełmie, położonym w pobliżu przejścia drogowego z Ukrainą w Dorohusku, jest bardzo duży ruch tranzytowy. "Setki, jeśli nie tysiące ciężarówek utrudniają życie mieszkańcom i utrudniają ruch lokalny. To naprawdę bardzo dobra wiadomość, że ta obwodnica wreszcie będzie" – powiedziała Mazurek.

Projektanci na opracowanie koncepcji programowej obwodnicy Chełma mają 23 miesiące
 
Obwodnica Chełma ma mieć długość 17 km i omijać miasto po północnej stronie. Jej przebieg jest już ustalony decyzją środowiskową. W środę w miejscowości Stołpie, gdzie nowa droga ma się zaczynać, podpisana została umowa z firmą Mosty Katowice, która wygrała przetarg na opracowanie koncepcji programowej obwodnicy.

Zadaniem projektantów będzie m.in. opracowanie analiz i prognozy ruchu, dokumentacji geodezyjnej i kartograficznej, a także dokumentacji geologiczno–inżynierskiej oraz hydrogeologicznej. To pozwoli zaprojektować ostateczny techniczny wariant realizacji inwestycji. Wartość umowy to 3,1 mln zł.

Zgodnie z planem obwodnica Chełma ma być dwujezdniową drogą ekspresową z dwoma pasami ruchu. Jeśli z analiz i prognoz ruchu będzie wynikała potrzeba zachowania rezerwy pod trzeci pas ruchu, projektanci mają przedstawią także rozwiązania wariantowe. Koncepcja programowa posłuży następnie do opracowania dokumentacji przetargowej na wyłonienie wykonawcy inwestycji w trybie "projektuj i buduj".

Projektanci na opracowanie koncepcji programowej obwodnicy Chełma mają 23 miesiące. Wykonawca ma był wyłoniony w 2021 r., a obwodnica może być gotowa w 2024 r. Według danych Generalnej Dyrekcji Dróg Krajowych i Autostrad, drogą nr 12 wjeżdża do Chełma 8,6 tys. pojazdów na dobę.

Obwodnica Chełma to pierwsza część budowy blisko 75-kilometrowego fragmentu S12 w Lubelskiem - od węzła Piaski Wschód pod Lublinem do granicy z Ukrainą. Pozostałe dwa odcinki, między węzłem Piaski Wschód, a Chełmem i między Chełmem, a Dorohuskiem na granicy z Ukrainą nie mają jeszcze zagwarantowanego finansowania, mają być budowane z uzyskanych oszczędności.