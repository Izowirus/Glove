Koszalin, 21.05.2018. Minister przedsiebiorczości i technologii Jadwiga Emilewicz podczas spotkania pt. 'Prawo do przedsiębiorczości, małe firmy wielkie zmiany' na Politechnice Koszalińskiej, 21 bm. Spotkanie, organizowane przez PARP i Ministerstwo Przedsiębiorczości i Technologii, poświęcone jest Konstytucji Biznesu i innym zmianom prawnym ułatwiającym zakładanie i prowadzenie firm. (sko)  PAP/Marcin Bielecki 
                                        

            Ponad 70 przedstawicieli polskich firm weźmie udział w Polsko- Izraelskim Forum Biznesowym organizowanym w Tel Awiwie - mówi w rozmowie z PAP minister przedsiębiorczości i technologii Jadwiga Emilewicz. Wśród nich będą firmy m.in. z branży kosmetycznej, żywnościowej, IT/ICT, chemicznej.
      
            Dwudniowe Polsko-Izraelskie Forum Gospodarcze rozpocznie się we wtorek 19 czerwca w Tel Awiwie. Honorowy patronat nad nim objęło MPiT oraz izraelskie Ministerstwo Gospodarki i Przemysłu. Minister Emilewicz udaje się do Izraela wraz z przedstawicielami polskich firm oraz z organizatorami forum – PAIH, BGK, PARP, ARP, Polsko-Izraelską Izbą Gospodarczą, Federacją Izraelskich Izb Gospodarczych.

PAP: W jakim celu udaje się pani do Tel Awiwu?

J.E.: Na rozmowy o współpracy polskich i izraelskich firm. 19 czerwca, czyli we wtorek, odbędzie się drugie Polsko-Izraelskie Forum Biznesowe. Zabieramy do Izraela przedstawicieli ponad 70 polskich firm, które wybraliśmy według klucza branżowego. O uczestnictwo w nim pytaliśmy również przedsiębiorców zainteresowanych wejściem na ten rynek, jak i tych którzy już tam są i chcą porozmawiać i pogłębić współpracę ze swoimi partnerami z Bliskiego Wschodu. Bardzo duże zainteresowanie jest także ze strony Izraela – ok. 180 firm. To pokazuje, że stosunki polsko-izraelskie mają się dobrze.

Muszę zaznaczyć, że jest to bardzo dobrze przygotowane forum. Zależało nam przede wszystkim na realnym kontakcie, dlatego zdecydowaną część wydarzenia stanowi tzw. networking. Co ważne, każdy z polskich przedsiębiorców będzie miał partnera po stronie izraelskiej z branży, w której działa. Na forum przyjadą więc wszyscy ci, którzy chcą nawiązywać relacje biznesowe.

PAP: Czy rynek izraelski jest atrakcyjny dla Polski?

J.E.: Izrael jest bardzo ciekawym rynkiem. Choć niewielki, to jednak bardzo wymagający, bo jest takim oknem na szerokie wody. Produkty, które wychodzą z Izraela, zdolności eksportowe rynku izraelskiego, mogą być inspiracją, a także swego rodzaju poligonem dla wielu firm.

Jest to też rynek, który zna polskie produkty. Dzisiaj przede wszystkim w dwóch kategoriach: produkty żywnościowe oraz kosmetyki. Polskie kosmetyki, które znamy i lubimy w Polsce, są dobrze rozpoznawalne na rynku izraelskim. To również zaawansowany przemysł chemiczny. Pamiętajmy o obostrzeniach, jakie nakłada Izrael w zakresie wprowadzania tych produktów na swój rynek. Te wysokie oczekiwania Polska już dziś spełnia.

A zatem, chemia, produkty kosmetyczne, żywnościowe, rozwiązania IT/ICT, inteligentny transport - to te branże, które jadą z nami do Izraela. Jeśli chodzi o IT/ICT, to szczególny nacisk kładziemy na cyberbezpieczeństwo. W tym samym czasie co forum, w Tel Awiwie odbywa się Cyber Week, konferencja poświęcona cyberbezpieczeństwu. Tym firmom, które będą z nami także oferujemy możliwość udziału w tym wydarzeniu.

PAP: Czy podczas tego forum zostaną podpisane jakieś umowy?

J.E.: Umowę podpiszą Polskie Linie Lotnicze LOT. Zostaną też zawarte bardzo ważne porozumienia. Jedno między Polską Agencją Inwestycji i Handlu i Federacją Izraelskich Izb Gospodarczych. Stroną trzeciej umowy jest Bank Gospodarstwa Krajowego, Agencja Rozwoju Przemysłu, Start-up Nation Central, czyli izraelski hub start-upowy oraz CREATORS IDEAtion. To właśnie Start-up Nation Central znalazło patent na rozwój start-upów i skutecznie go wdraża. Dzięki temu młode izraelskie spółki technologiczne dostarczają rozwiązania na cały świat m.in. dla pojazdów autonomicznych. Nasza współpraca zaowocuje wspólnym sześciomiesięcznym programem akceleracyjnym, w wyniku którego – mamy nadzieję – powstanie wiele nowych polsko-izraelskich spółek technologicznych.

PAP: W trakcie forum ma zostać oficjalnie otwarte zagraniczne biuro handlowe Polskiej Agencji Inwestycji i Handlu.

J.E.: Biuro działa już od kilku miesięcy i bardzo pomogło zorganizować to wydarzenie, szukając partnerów izraelskich do spotkań z naszymi przedsiębiorcami. W poniedziałek, 18 czerwca, oficjalnie je otworzymy.

PAP: Czy polskie firmy będą mogły liczyć na jakieś zachęty ze strony izraelskiego rządu, decydując się na inwestycje, czy współpracą na tamtym rynku?

J.E.: Izraelski rząd nie adresuje wprost zachęt do konkretnych firm. Natomiast działa innymi sposobami. Przykładowo Ministerstwo Turystyki dofinansowuje bardzo mocno linie lotnicze, które zwiększają częstotliwość połączeń, co dla biznesu też ma duże znaczenie. Dla zaawansowanych spółek technologicznych istnieją rozwiązania oferowane, chociażby w zbudowanym na pustyni mieście Beer Szewa, gdzie jest jeden z najważniejszych uniwersytetów izraelskich, coraz bardziej znany na świecie. Ale także miasteczko technologiczne, w którym już dzisiaj jest Google, Microsoft. Tam też swoją siedzibę ma wiele małych firm. A zatem pole do współpracy dla polskich firm jest duże.
PAP: Czy celem otwarcia biura handlowego w Izraelu jest też przyciągnięcie izraelskich firm do Polski?

J.E.: Nasze biura działają w obie strony. Pomagają, przez szeroki wachlarz działań, eksportować polskim przedsiębiorcom, ale są też pierwszym oknem do wstępu na nasz rodzimy rynek. Ułatwiają kontakt firmom, pomagają nawiązywać współpracę. Taką rolę pełni też biuro w Tel Awiwie.

PAP: Czy obok forum, będzie pani miała spotkania bilateralne? Jeśli tak, to z kim?

J.E.: Spotkam się m.in. z moim odpowiednikiem - ministrem gospodarki. Będziemy mieli okazję rozmawiać o tym, jak możemy pogłębiać polsko-izraelską współpracę. Będzie to też okazja do rozmów o rozwiązaniach z zakresu cyberbezpieczeństwa. Budujemy infrastrukturę cyberbezpieczeństwa w Polsce, a ta w Izraelu uznawana jest za jedną z najlepszych na świecie. Mam nadzieję, że nasza wizyta będzie też okazją do zacieśniania współpracy w tym obszarze, wymiany doświadczeń.

PAP: A jak Polska może zachęcić firmy izraelskie do inwestowania w Polsce?

J.E.: Za chwilę w życie wejdzie nowa ustawa o Specjalnych Strefach Ekonomicznych, na mocy której prawie cały obszar kraju będzie jedną Specjalną Strefą Ekonomiczną. Podczas naszej wizyty będziemy pokazywać, jakiego rodzaju ułatwienia podatkowe oferujemy inwestorom zagranicznym zainteresowanym polskim rynkiem.

Zależy mi też na zwrócenie uwagi na budujący się w Polsce rynek venture capital. Cieszymy się z tego, że największy fundusz izraelski założył spółkę w Polsce i zadeklarował portfel ponad 200 mln zł inwestycji w młode spółki technologiczne. Będziemy zachęcać fundusze inwestycyjne do tego, aby skorzystały z oferty Polskiego Funduszu Rozwoju. Szczególnie, że w procesie budowy rynku venture capital inspirowaliśmy się bardzo mocno m.in. rozwiązaniami izraelskimi , przede wszystkim założonym w 1993 r. programem Yozma. Jest to więc rozwiązanie znane rynkowi izraelskiemu. Mam nadzieję, że fundusze izraelskie będą się w Polsce częściej pojawić.
PAP: Czy dzięki wspomnianym działaniom możemy przebić się z marką Polska na rynku izraelskim?

J.E.: Teraz generalnie jest dobry czas na pokazywanie Polski w nieco innym kontekście. Staramy się to robić na wielu światowych rynkach. Pokazywać polskie technologie, rozwiązania, to co nas wyróżnia. Taki jest też cel mojej wizyty w Izraelu. Z drugiej strony w naszych firmach chcemy wzbudzić modę na eksport.

Chciałabym też podziękować ambasadzie Izraela w Polsce za ogromną pomoc, jaką otrzymaliśmy przy organizacji Forum. Między innymi dzięki temu jest ono tak bardzo mocno nagłośnione w Izraelu. Forum będzie opowieścią o Polsce z tej gospodarczej strony.