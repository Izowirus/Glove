Warszawa, 29.06.2017. Korea Expo w Pałacu Kultury i Nauki w Warszawie, 29 bm organizowane przez Koreańską Agencję Promocji Handlu i Inwestycji. (zuz/nlat) PAP/Marcin Kmieciński PAP © 2017 / Marcin Kmieciński
                                        

            Korea jest naszym strategicznym partnerem, nie tylko największym inwestorem azjatyckim w Polsce, ale jednym z największych spośród wszystkich krajów - powiedział w czwartek wiceminister rozwoju Tadeusz Kościński po zakończeniu Polsko-Koreańskiego Forum Współpracy Biznesowej w Warszawie.
      
            "Korea jest obecnie naszym strategicznym partnerem. Jest największym w Polsce inwestorem z Azji i jednym z największych z całego świata. Cieszymy się, że nie są to jedynie inwestycje, ale inwestycje bardzo dobrej jakości w najnowsze technologie. Jesteśmy też ich największym partnerem w Europie Centralnej. Postrzegają nas jako okno na całą Europę. To dla nas bardzo ciekawy i dobry partner" - podkreślił wiceszef resortu rozwoju.

Podczas forum zostało podpisane memorandum o współpracy między Polską Agencją Inwestycji i Handlu (PAIH) a Koreańską Agencją Promocji Handlu i Inwestycji (KOTRA). "Dzisiaj podpisaliśmy MoU (memorandum of understanding - PAP), żeby pomóc naszym małym i średnim firmom w wejściu na koreański rynek. Mamy już prawie 2 mld zł eksportu na rynek koreański" - wskazał Kościński.

Dodał, że jest to bardzo dobry sposób, żeby dotrzeć do potencjalnych partnerów dla naszych firm w Korei i rozwijać współpracę w różnych sektorach. "Poszerzyć gamę naszych bardzo dobrych produktów i usług, na które znajdziemy tam partnerów" - powiedział wiceminister Kościński. Jak wyjaśnił, chodzi nie tylko o eksport polskiej zdrowej żywności. "Koreańczycy cenią sobie dobre, organiczne jedzenie. A Polska ma żywność dobrej jakości. Ale też ważne jest rozwijanie współpracy w sektorach maszynowym, ceramicznym, petrochemicznym, ICT (technologie informacyjno-komunikacyjne). Duży potencjał ma właśnie rynek ICT. Mamy bardzo dobre talenty w Polsce w tej dziedzinie. Możemy bardzo dobrze współpracować z naszymi partnerami w Korei przy rozwijaniu nowych technologii niezbędnych dla budowania przemysłu 4.0 - powiedział i ocenił, że nasi przedsiębiorcy mają duże szanse na zaistnieniu na tamtejszym rynku.

Forum towarzyszy wystawie Korea EXPO 2017. To dwudniowa impreza w Pałacu Kultury i Nauki w Warszawie, podczas której 29 i 30 czerwca będą prezentowane produkty ok. 70 czołowych firm koreańskich z różnych branż m.in. elektronicznej, kosmetycznej, maszyn przemysłowych, sprzętu medycznego.

Według wiceszefa resortu rozwoju to ważna impreza. "Pozwoli ona małym i średnim firmom, którym trudno jest znaleźć pieniądze na wyjazd do Korei, by spotkać się z potencjalnymi partnerami. Ponad 70 największych firm przyjeżdża do nas. To też wskazuje, jak postrzegają nasz rynek, są chętni do współpracy. Mam nadzieję, że zachęci to również polskich przedsiębiorców do współpracy z firmami koreańskimi. Tym bardziej, że mamy bezpośrednie połączenie lotnicze z Koreą. PLL Lot uruchomiły pięć takich połączeń tygodniowo. To ułatwia nie tylko prowadzenie biznesu, ale też wymianę turystyczną. Zachęcamy, by Polacy podróżowali do Korei, a Koreańczycy przyjeżdżali do nas i zwiedzali nasz kraj" - podkreślił wiceminister Kościński.

Według Ministerstwa Rozwoju polsko-koreańskie obroty handlowe wyniosły w 2016 r. ponad 3,5 mld euro. W tym czasie nastąpił znaczący wzrost polskiego eksportu do Korei – ponad 19 proc. w porównaniu z 2015 r.