Krogulcza Sucha (woj. mazowieckie), 22.08.2018. Minister infrastruktury Andrzej Adamczyk podczas konferencji prasowej w ramach wizytacji budowy obwodnicy Radomia w ciągu drogi ekspresowej S7, 22 bm. w miejscowości Krogulcza Sucha. (pp/pkus) PAP/Piotr Polak Archiwum fot. PAP © 2018 / Piotr Polak
                                        

            Rozpoczęła się budowa odcinka S17 i obwodnicy Kołbieli, oczekiwana od wielu lat - powiedział w czwartek minister infrastruktury Andrzej Adamczyk w Kołbieli. Dodał, że na tym odcinku od lat tworzą się kilkudziesięciominutowe zatory.
      
            Obwodnicę Kołbieli, podobnie jak odcinek od węzła Lubelska do początku obwodnicy Kołbieli, realizuje w systemie "projektuj i buduj" firma Strabag. W sumie to blisko 24 km trasy, kosztujące ok. 600 mln zł.

Szef resortu infrastruktury powiedział, że na te "24 km drogi wraz z obwodnicą ludzie oczekiwali od lat". Przypomniał, że tu tworzyły się zatory wymagające bardzo długiego postoju.

"Ta droga połączy Podkarpacie, Lubelszczyznę z centrum Polski" - powiedział Adamczyk. Dodał, że mieszkańcy wschodnich regionów mają prawo, aby bezpieczniej niż dotąd się przemieszczać.

Obwodnica Kołbieli jest jednym z dziewięciu odcinków S17 między węzłami Kurów Zachód i Zakręt. W sumie w budowie jest ponad 100 km trasy łączącej stolicę z Lublinem.

Wojewoda mazowiecki w maju wydał zezwolenie na budowę obwodnicy Kołbieli. Jak informowało Ministerstwo Infrastruktury, "za sprawą zmiany przekroju nowych odcinków przyszłej DK50, z jednej do dwóch jezdni, zaszła konieczność przeprojektowania węzła Kołbiel". "Zamiast jednojezdniowego wiaduktu nad S17 zaprojektowano dwujezdniowy i zmieniono także kształt łącznic węzła. To przełożyło się na wydłużenie prac projektowych i późniejsze niż planowano złożenie wniosku o wydanie zezwolenia na realizację inwestycji drogowej" - poinformowano.

"Na realizację odcinka od węzła Lubelska do węzła Zakręt Komisja Europejska właśnie wydała decyzję potwierdzającą dofinasowanie ze środków unijnych w ramach Programu Operacyjnego Infrastruktura i Środowisko 2014-2020" - powiedział w czwartek PAP dyrektor w departamencie programów infrastrukturalnych Ministerstwa Inwestycji i Rozwoju Jarosław Orliński.

Jak dodał, "koszt tego odcinka to ok. 730 mln zł, a dofinansowanie unijne wyniesie ok. 270 mln zł".

Na realizację innych budowanych odcinków w ciągu drogi S17 podpisano wcześniej trzy umowy o dofinansowanie ze środków unijnych w ramach Programu Operacyjnego Infrastruktura i Środowisko 2014-2020.

Łączny koszt budowy S17 od węzła Zakręt do węzła Kurów Zachód to blisko 4,3 mld zł, z czego dofinansowanie z UE to ok. 2,1 mld zł.