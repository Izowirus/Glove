Szacunki wskazują, że deficyt budżetowy w 2018 r. nie powinien przekroczyć 15 mld zł - poinformowała PAP minister finansów Teresa Czerwińska. Zastrzegła, że obecnie resort finansów liczy, w jakiej będzie on dokładnie wysokości.
      
            "Rok 2018 r. jeszcze się nie zakończył, więc jest zbyt wcześnie, aby w precyzyjny sposób określić tegoroczny wynik budżetowy. Specyfika cyklu budżetowego sprawia, że największe wydatki realizowane są w grudniu i wszystko wskazuje na to, że cały 2018 rok zakończymy deficytem" - poinformowała szefowa resortu finansów.

"Obecnie liczymy, w jakiej on będzie dokładnie wysokości. Szacunki wskazują, że deficyt budżetowy nie powinien przekroczyć 15 mld zł" - dodała.

Ustawa budżetowa na 2018 r. dopuszcza deficyt na poziomie 41,5 mld zł. Jednak w uzasadnieniu do projektu budżetu na przyszły rok resort finansów podał, że przewiduje, iż deficyt na koniec tego roku wyniesie 23,76 mld zł.

W czwartkowym komunikacie w sprawie szacunkowego wykonania budżetu państwa w okresie styczeń - listopad 2018 r. Ministerstwo Finansów podało, że w tym czasie dochody budżetu wyniosły 343,4 mld zł, tj. 96,5 proc. zaplanowanej w tym roku kwoty 355,7 mld zł, a wydatki wyniosły 332,3 mld zł, tj. 83,7 proc. planu w wysokości 397,2 mld zł. Oznacza to, że listopad zamknął się nadwyżką w wysokości 11,1 mld zł.

MF wyjaśniło, że w okresie tym dochody budżetu państwa były wyższe o 20,1 mld zł w porównaniu z tym samym okresem roku ubiegłego. Dochody podatkowe wzrosły o 8 proc., tj. ok. 25,6 mld zł.

W stosunku do analogicznego okresu roku ubiegłego dochody z podatku VAT były wyższe o 7,6 proc. rdr, dochody z podatku akcyzowego i podatku od gier były wyższe o 5,2 proc. rdr, dochody z podatku PIT wzrosły o 13,9 proc. rdr. Wyższe także były dochody z podatku CIT - o 16,4 proc. rdr, natomiast dochody z tytułu podatku od niektórych instytucji finansowych wzrosły o 3,8 proc. rdr.

"Wysokie dochody z podatku PIT i CIT wynikają z dobrej sytuacji na rynku pracy oraz wysokich wpłat podatku od osób prowadzących działalność gospodarczą w związku z dobrą koniunkturą gospodarczą. Ponadto wysokie dochody z podatku CIT związane są również z działaniami podejmowanymi w celu uszczelnienia systemu podatków dochodowych" - tłumaczyło MF.

Zgodnie z komunikatem wydana do końca listopada br. kwota 332,3 mld zł jest o 6,7 mld zł wyższa w stosunku do analogicznego okresu 2017 r. (325,7 mld zł). Zastrzeżono, że analizując zaangażowanie wydatków w stosunku do planu jest ono na zbliżonym poziomie jak po listopadzie 2017 roku (tj. 84,6 proc. planu).