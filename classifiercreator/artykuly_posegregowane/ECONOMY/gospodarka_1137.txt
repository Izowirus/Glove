Rada Nadzorcza KGHM Polska Miedź dokonała w sobotę zmian w zarządzie spółki, odwołała prezesa Radosława Domagalskiego-Łabędzkiego oraz wiceprezesa Michała Jezioro - poinformowała spółka w komunikacie. Obowiązki prezesa pełnić będzie wiceprezes zarządu Rafał Pawełczak.
      
            Domagalski został powołany na prezesa największej polskiej spółki miedziowej 28 października 2016 roku. Z kolei Jezioro sprawował stanowisko wiceprezesa zarządu ds. aktywów zagranicznych.

W komunikacie poinformowano, że Rada Nadzorcza powierzyła obowiązki prezesa zarządu Rafałowi Pawełczakowi, wiceprezesowi spółki ds. rozwoju. Dodano, że prezes zarządu zostanie wyłoniony w postępowaniu kwalifikacyjnym.

Jak czytamy na stronach KGHM, nowy p.o. prezesa jest absolwentem Wydziału Chemii Uniwersytetu Opolskiego oraz studiów podyplomowych Politechniki Wrocławskiej.

W latach 2008-2016 kierował działem zarządzania kluczowymi projektami Politechniki Wrocławskiej (pozyskiwanie i rozliczanie projektów inwestycyjnych, infrastrukturalnych, badawczo-rozwojowych). "Od 2009 roku pełni funkcje eksperckie w organach wspierających ministerstwa w procesie koordynacji wykorzystania środków z Unii Europejskiej" - dodano. Od maja 2016 r. pełnił funkcję dyrektora naczelnego ds. badań i innowacji w KGHM.

W sobotę Rada Nadzorcza zdecydowała ponadto, że obowiązki wiceprezesa zarządu ds. aktywów zagranicznych pełnić będzie Stefan Świątkowski, wiceprezes ds. finansowych.

Rafał Pawełczak oraz Stefan Świątkowski będą nadal pełnić obowiązki przypisane do ich dotychczasowych stanowisk.

Na 15 marca zaplanowane jest Nadzwyczajne Walne Zgromadzenie KGHM Polska Miedź. W porządku obrad jest punkt dotyczący zmian w składzie rady nadzorczej spółki, wprowadzony na żądanie Skarbu Państwa.

KGHM Polska Miedź jest jednym z wiodących koncernów wydobywających rudę miedzi i metali nieżelaznych i produkujących miedź. Eksploatuje największe w Europie złoże rudy miedzi, posiada także uprawnienia do eksploatacji złóż na terenie USA, Kanady i Chile. KGHM to szósty producent miedzi elektrolitycznej i drugi srebra na świecie. Grupa produkuje również m.in. złoto, ołów, kwas siarkowy i sól kamienną. KGHM jest jednym z czołowych polskich eksporterów.

Skarb Państwa posiada 31,79 proc. akcji spółki.