Puszcza Białowieska, okolice wsi Janowo, 21.04.2017 Wycięte drzewa w Puszczy Białowieskiej, na terenie Nadleśnictwa Browsk, 21 bm.

                                        

            Od początku roku w trzech puszczańskich nadleśnictwach Browsk, Hajnówka i Białowieża pozyskano 111 tys. 993 m sześć. drewna - poinformowały Lasy Państwowe. Jeżeli przyjąć, że jedno drzewo to 1,1-1,2 m sześc. drewna, to z Puszczy Białowieskiej usunięto ponad 93 tys. drzew.
      
            Według danych przedstawionych przez Lasy Państwowe, najmniej drzew, bo o kubaturze 17 tys. 742 m sześc. usunięto z Nadleśnictwa Białowieża. Najwięcej drzew wycięto z kolei w Nadleśnictwie Hajnówka, bo o masie 49 tys. 099 m. sześc. W Nadleśnictwie Browsk od początku roku usunięto 45 tys. 152 m sześc. drewna.

Jak tłumaczy PAP Krzysztof Trębski z zespołu prasowego Lasów Państwowych, zdecydowana większość usuniętych w tym roku drzew została wycięta ze względów bezpieczeństwa. Były to m.in. martwe pokornikowe świerki.

Z danych udostępnionych przez Lasy wynika też, że pozyskanie drewna w trzech nadleśnictwach puszczańskich w 2016 r. było prawie dwukrotnie niższe. Przez cały rok wycięto drzewa o kubaturze 65 tys. 736 m sześc. (Białowieża - 5 tys. 258 m sześc; Browsk - 31 tys. 363 m sześc; Hajnówka - 29 tys. 115 m sześc.)

W 2015 r. pozyskano w Puszczy Białowieskiej 83 tys. 615 m sześć. drewna; 2014 - ponad 65 tys. m sześc; 2013 - ponad 58 tys.; 2012 - ponad 50 tys.; 2011 - ponad 51 tys.; 2010 - ponad 113 tys. m sześc. drewna).

Puszcza po polskiej stronie pokrywa ponad 60 tys. ha, z czego 10 tys. ha to Białowieski Park Narodowy. Ministerstwo Środowiska i leśnicy zapewniają, że cięcia nie są prowadzone w parku narodowym.