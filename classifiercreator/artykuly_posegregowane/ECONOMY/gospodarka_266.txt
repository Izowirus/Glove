Chcemy, żeby Katowice były organizatorem XI edycji Światowego Forum Miejskiego w 2022 roku - powiedział we wtorek minister inwestycji i rozwoju Jerzy Kwieciński. Dodał, że taką decyzję podjęła Rada Ministrów.
      
            "Rząd zdecydował, że miastem, które przedstawimy, jako polską kandydaturę do organizacji tej prestiżowej międzynarodowej konferencji będą Katowice" - oznajmił minister. Dodał, że aglomeracja ta dysponuje największym w Polsce centrum kongresowo-wystawienniczym, dzięki czemu wszystkie wydarzenia forum będą mogły się odbywać w jednym miejscu. Miasto to - jak zaznaczył - ma też ciekawe rozwiązania rewitalizacyjne doskonale pokazujące, jak przestrzeń industrialna może być zaadaptowana na cele kulturalne i biznesowe. Argumentem za wyborem Katowic było też jego położenie i dobra komunikacja - wyjaśnił minister.

Resort inwestycji i rozwoju szacuje, że na forum przyjadą przedstawiciele ponad 100 krajów, a liczba uczestników może wynieść 20-30 tys. Termin zgłaszania miast - kandydatur upływa 15 stycznia 2019 roku, a w 2019 roku ONZ ogłosi, kto zostanie organizatorem. "Uważamy, że jesteśmy, jako kraj dobrze przygotowani i mamy szansę wygrać - powiedział Kwieciński, zaznaczając, że impreza będzie doskonałą okazją do pokazania osiągnięć gospodarczych Polski i efektów działania Strategii na rzecz Odpowiedzialnego Rozwoju.

Zapytany o koszty tego przedsięwzięcia, stwierdził, że dopiero "będziemy musieli usiąść razem z przedstawicielami Katowic, wszystko zaplanować i policzyć" - powiedział. Minister poinformował również, że część kosztów, Polska, jako organizator, będzie musiała ponieść sama. Dotyczy to np. kosztów transportu uczestników czy "różnych imprez". Zaznaczył, że korzyści, jakie organizator odnosi, znacząco przekraczają koszty.