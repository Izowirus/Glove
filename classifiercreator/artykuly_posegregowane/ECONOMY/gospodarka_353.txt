PAP/Darek Delmanowicz
                                        

            Marszałek Sejmu Marek Kuchciński powiedział w środę w Kolbuszowej (Podkarpackie), że prace nad ustawą o Funduszu Dróg Samorządowych zostaną zakończone "w pierwszych dniach listopada". "W 2019 r. do samorządów trafi ponad 6 mld zł z budżetu państwa" - dodał.
      
            "Finalizujemy prace nad ustawą tworzącą Fundusz Dróg Samorządowych. To oznacza, że od 1 stycznia 2019 roku z budżetu państwa do samorządów trafi ponad 6 mld zł każdego roku. Te pieniądze będą przeznaczone dla samorządów lokalnych, powiatów i gmin" - mówił podczas konferencji prasowej Kuchciński.

Przypomniał, że według danych za 2017 r. w Polsce, poza miastami, jest 60 proc. dróg nieutwardzonych, "żwirowych i innych". "Jest wielkie wyzwania i z tego powodu między innymi uznaliśmy, że trzeba taki budżet wprowadzić" - zauważył marszałek Sejmu.

Zwrócił uwagę na ułatwienia, które gminom i powiatom niesie ustawa o Funduszu Dróg Samorządowych. "Do tej pory było tak, że samorząd musiał zapewnić wkład własny w wysokości 50 proc. Wiele gmin, szczególnie biednych, wiele niemajętnych powiatów nie miało pieniędzy na wkład własny. Musieli rezygnować. Nie zwracali się po te pieniądze do budżetu państwa" - zaznaczył.

Ustawa wprowadza zasadę, że z budżetu państwa na inwestycje związane z remontem czy modernizacją dróg samorząd może otrzymać 80 proc. środków. Kolejnym ułatwieniem jest termin rozliczania inwestycji. Rozliczenie nastąpi nie, jak dotąd, do końca roku kalendarzowego, ale zakończenia inwestycji. "To powinno dać szanse szczególnie samorządom, które nie mają na wkład własny zbyt wielu pieniędzy" - podkreślił Kuchciński.

W środę marszałek Sejmu spotkał się także z uczniami i nauczycielami Zespołu Szkół Technicznych w Kolbuszowej. Natomiast po południu odwiedzi Radomyśl nad Sanem, Bojanów i Ulanów w powiatach niżańskim i stalowowolskim. Spotka się tam z samorządowcami.