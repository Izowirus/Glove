W piątek w Sokołowie Małopolskim podpisana została umowa na zaprojektowanie i budowę kolejnego odcinka drogi ekspresowej S19 na Podkarpaciu. Odcinek od węzła Kamień do węzła Sokołów Małopolski Północ będzie miał ok. 8 km długości. Jego budowa będzie kosztować ponad 286,4 mln zł.
      
            Podpisanie umowy oznacza, że szlak Via Carpatia od Lublina do Sokołowa Młp., liczący ponad 131 km jest w realizacji. Natomiast trasa od Sokołowa Młp. do Rzeszowa jest już gotowa i korzystają z niej kierowcy.

Obecny podczas na uroczystości minister infrastruktury Andrzej Adamczyk podkreślił, że podpisanie umowy to dowód, że rząd PiS dotrzymuje obietnic.

„Pokazujemy, że Via Carpatia jest dla nas priorytetem infrastrukturalnym, a dzięki determinacji wielu osób, dla których jest to przedsięwzięcie strategiczne, udaje nam się realizować ten jakże ważny szlak komunikacyjny” – dodał minister.

Odcinek od węzła Kamień (z węzłem) do węzła Sokołów Małopolski Północ (z węzłem) wybuduje firma Budimex za kwotę ponad 286,4 mln zł w terminie 34 miesięcy.

Zadaniem wykonawcy prowadzącego inwestycję w systemie „projektuj i buduj” będzie zaprojektowanie tego odcinka drogi ekspresowej S19, uzyskanie decyzji o zezwoleniu na realizację inwestycji drogowej, wybudowanie drogi wraz z obiektami inżynierskimi i towarzyszącą infrastrukturą, opracowanie dokumentacji powykonawczej oraz uzyskanie decyzji o pozwoleniu na użytkowanie.

Okresy zimowe (tj. od 15 grudnia do 15 marca) będą wliczane tylko do czasu objętego projektowaniem. Do czasu realizacji robót przerwy zimowe nie będą wliczane.