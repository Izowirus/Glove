Program Elektro ScaleUp ma zwiększyć podaż projektów w obszarze elektromobilności poprzez pomoc mikrofirmom i małym przedsiębiorstwom w zdobyciu pierwszych zleceń od klientów biznesowych. Jego nowa edycja ruszy w styczniu 2019 r.
      
            "Elektro ScaleUp ma dwa główne cele. Po pierwsze chcemy, aby start-upy znalazły podmioty, dla których będą mogły rozwiązywać problemy. Po drugie zaś - rozruszać duże podmioty i spółki w kierunku innowacyjności" - tłumaczyła w rozmowie z PAP minister przedsiębiorczości i technologii Jadwiga Emilewicz.

Jak zaznaczyła minister, pilotażowa edycja konkursu pokazała, że odnosi on sukcesy i jest bardzo potrzebny. Z kolei założycielka i prezes techBrainers Magdalena Jackowska-Rejman wskazała na 26 zrealizowanych wdrożeń świadczących o skuteczności programu.

Obecna edycja Electro ScaleUp różni się od poprzedniej. Organizatorzy zdecydowali bowiem o sprofilowaniu akceleratora i skupieniu się wyłącznie na rozwiązaniach z zakresu elektromobilności.

"To branża przyszłościowa, która w ciągu najbliższych kilku lat zrewolucjonizuje przemysł motoryzacyjny. Dlatego wspieramy ją także funduszami Programu Inteligentny Rozwój" - podkreślił minister inwestycji i rozwoju Jerzy Kwieciński. Dodał również, że resort jest gotowy przesunąć część funduszy, aby zapewnić rozwój uczestniczących w programie projektów.

Zastępca prezesa Polskiej Agencji Rozwoju Przedsiębiorczości Mikołaj Różycki zauważył, że Elektro ScaleUp ma przynieść "konkretny efekt dla rozwoju branży i być realnym bodźcem do współpracy w obszarze elektromobilności dla wszystkich uczestniczących w nim stron". Do programu przystąpiły już Tauron, PKN Orlen, Carrefour Polska, Siemens, Synerise oraz Lerq. Udział w Elektro ScaleUp przyniesie im korzyści, takie jak definiowanie wyzwań, testowanie modeli biznesowych czy wdrażanie rozwiązań.

Start-upy zakwalifikowane do konkursu mogą zyskać dostęp do infrastruktury dużych podmiotów oraz ich klientów, a także od 100 tys. do 550 tys. zł dofinansowania. Start-upy mogą wysyłać swoje zgłoszenia za pomocą strony internetowej electro.pilotmaker.pl do 31 grudnia 2018 r. Pierwsza runda rozpocznie się w styczniu.
Minister Emilewicz podkreślała, że udział dużych spółek z różnych branż, doświadczenie akceleracyjne techBrainers i powodzenie programu pilotażowego sprawią, że organizatorzy mają wobec konkursu duże oczekiwania. "Mamy nadzieję, że to dopiero początek" - powiedziała.