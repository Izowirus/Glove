PKO BP ocenia, że zysk netto w II kwartale 2018 r. będzie wyższy niż w analogicznym okresie 2017 roku oraz w I kwartale 2018 roku, a w całym 2018 roku bank osiągnie zakładane przez rynek ok. 3,5 mld zł zysku netto - poinformował PAP Biznes Zbigniew Jagiełło, prezes banku.
      
            W II kwartale 2017 roku zysku netto grupy PKO BP wyniósł 857 mln zł, a w I kwartale 2018 roku zysk wyniósł 757 mln zł.

"Wynik finansowy drugiego kwartału 2018 roku będzie z pewnością lepszy niż wynik finansowy I kwartału i będzie lepszy od analogicznego kwartału rok wcześniej. Wyniki banku zaprezentujemy pod koniec sierpnia, teraz będą one podlegały przeglądowi audytowemu" – powiedział PAP Biznes Jagiełło.

"Wpływ na dobry wynik II kwartału będzie miała kumulacja wielu pozytywnych czynników - kontynuacji dobrego klimatu biznesowego, dobrego wyniku wszystkich linii biznesowych, w tym również spółek z grupy i kontynuacji działań zwiększających efektywność w różnych obszarach operacyjnych naszego banku oraz dobrego zarządzania kosztami i ryzykiem kredytowym" – dodał.

Skonsolidowany zysk netto PKO BP uzyskany w 2017 roku wyniósł 3,1 mld zł i był 8 proc. wyższy niż w 2016 roku.

Bank informował wcześniej, że utworzył rezerwy w wysokości 63 mln zł, które obciążą wyniki drugiego kwartału 2018 roku. Rezerwa związana jest z uregulowaniem w systemach banku tzw. trwałego nośnika, czyli sposobu przechowywania informacji przesyłanych elektronicznie klientom.

Jagiełło poinformował, że liczy, iż w całym 2018 roku bank osiągnie zakładany przez rynek ok. 3,5 mld zł zysku netto i rezerwa ta nie wpłynie na planu banku.

„Sprawa nie była dla nas nowa, nasze plany finansowe na 2018 roku uwzględniały tę kwestię. Chcemy, by nasze wyniki były zgodne z oczekiwaniami analityków. Na 2018 rok analitycy oczekują zysku w okolicach 3,5 mld zł. Wyniki I kwartału i nasza bieżąca działalność przekonuje mnie, że powinniśmy sprostać oczekiwaniom rynku w zakresie naszego zysku netto" – powiedział Jagiełło.

"Jeżeli nie zajdą żadne zdarzenia jednorazowe to przyszła sytuacja gospodarcza i nasze obecne funkcjonowanie dają podstawy do tego, żeby potwierdzić, że PKO Bank Polski zrobi wszystko, by te oczekiwania wypełnić" – dodał.

Sebastian Karbarczyk