Gdańsk 2009-10-11. Nowe Volkswageny Polo w kolorze czerwonym jadą gęsiego na ulicy Słowackiego w Gdańsku Wrzeszczu 11bm.
wroa
PAP/Roman Jocher PAP © 2018 / Roman Jocher
                                        

            Tablice rejestracyjne pojazdów o zwężonej czcionce i zmniejszonych wymiarach będzie można zamawiać od 1 lipca tego roku - poinformował PAP minister infrastruktury Andrzej Adamczyk. Jak dodał, resort pracuje nad takimi zmianami, aby kierowcy mogli jeździć bez dowodów rejestracyjnych oraz nad możliwością rejestracji auta w miejscu zakupu.


      
            "Od 1 lipca będzie można zamawiać tablice z czcionką zwężoną i tablice o innych wymiarach niż standardowe, czyli tak zwane tablice amerykańskie" - powiedział minister.

Mniejsze tablice będą pasowały do samochodów sprowadzanych z USA i krajów azjatyckich.

Obecnie właściciele samochodów importowanych z rynku amerykańskiego i rynków azjatyckich zmuszeni są często do wyginania tablic, gdyż te produkowane teraz nie mieszczą się w fabrycznie przygotowanych do tego celu miejscach.

Minister poinformował też, że resort pracuje nad rozwiązaniami prawnymi, dzięki którym kierowcy nie będą musieli okazywać dowodów rejestracyjnych w czasie kontroli na drodze.

"Przygotowujemy podstawy prawne aby kierowca nie musiał mieć przy sobie dowodu rejestracyjnego podczas kontroli drogowej. Platforma Cepik 2.0 powinna zapewnić już dostęp do tych informacji" - powiedział minister.

Adamczyk dodał, że dokumentów pojazdu nie trzeba będzie wozić ze sobą właśnie od momentu uruchomienia w całości systemu Cepik 2.0, którego funkcje wdrażane są obecnie etapowo i ostateczny harmonogram do czasu pełnego uruchomienia nie jest znany.

Minister powiedział też, że resort pracuje też nad zmianą prawnych regulacji tak, aby można było rejestrować pojazdy w miejscu jego kupna, a nie w miejscu, gdzie zameldowany jest kupujący.

"Przygotowujemy też projekt zmian w przepisach, które pozwolą na pozostawienie tablic rejestracyjnych na wniosek kupującego. Tablic, które były na samochodzie przed jego zakupem. Nie trzeba więc będzie kupować nowych tablic, co przyniesie kierowcom pewne oszczędności" - dodał szef resortu infrastruktury.