PAP/Rafał Guz
                                        

            Krajowy Ośrodek Wsparcia Rolnictwa (KOWR) oraz Narodowe Centrum Badań i Rozwoju (NCBR) podpisały w środę porozumienia o współpracy w zakresie wspierania działań innowacyjnych i rozwojowych w rolnictwie i na obszarach wiejskich.
      
            Porozumienie podpisał szef KOWR Piotr Serafin oraz dyrektor NCBR prof. Maciej Chorowski w obecności ministra rolnictwa Jana Krzysztofa Ardanowskiego oraz doradcy ministra nauki Marcina Sekścińskiego.

Podczas uroczystości podpisania tego dokumentu o współpracy, Ardanowski wskazał, że KOWR jest najważniejszą instytucją dla rozwoju rolnictwa musi wykorzystać swój potencjał i szanse. "Instytucja ta po to powstała, by wspierać rolnictwo w przekształceniach. KOWR ma szukać nowych pomysłów na rolnictwo, organizowanie i integrowanie rynków, na rozwój eksportu żywności, tworzyć nowe produkty" - podkreślił.

Minister wyjaśnił, że chodzi o wdrażanie takich rozwiązań technicznych, technologicznych czy organizacyjnych, które mają w nowatorski sposób rozwiązywać problemy. "Jestem przekonany, że polskie rolnictwo (...) pomimo problemów, może być szansą dla całej gospodarki" - powiedział szef resortu rolnictwa.

Zdaniem prof. Chorowskiego, podpisanie porozumienie jest potwierdzeniem tezy, że  "NCBR jest dla wszystkich, którzy prowadzą jakąkolwiek działalność gospodarczą, a rolnictwo jest najistotniejszym elementem gospodarki, bo odpowiada za bezpieczeństwo żywnościowe kraju i za transfer nowych technologii do najbardziej rozproszonego środowiska".  

Szef NCBR zauważył, że rolnictwo polskie jest bardzo zróżnicowane, dlatego oferta nowych technologii też musi być zróżnicowana. Jego zdaniem, Polska ma szanse na przeskoczenie w nowe technologie z pominięciem niektórych wcześniej wdrażanych rozwiązań. Np. takim ciekawym rozwiązaniem jest rolnictwo precyzyjne, w którym są wykorzystywane dane satelitarne. Za pomocą tych danych wprowadzanych do nowoczesnych maszyn rolniczych można np. nawozić nie całą uprawę, ale tylko te miejsca, gdzie jest taka potrzeba.   

"KOWR został stworzony by wspierać rolników i podpisane porozumienie jest pierwszym krokiem, że realizujemy misję" - powiedział Serafin. Zapowiedział, że w kolejnym miesiącu zostanie podpisane kolejne porozumienie, tym razem dotyczące platformy żywnościowej, która będzie pomagać rolnikom w sprzedaży ich produktów rolnych.   

Współpraca KOWR i NCBR ma polegać na doskonaleniu zarządzania poprzez realizację programów regionalnych i krajowych oraz wspólnych inicjatyw bezpośrednio przekładających się na podniesienie innowacyjności gospodarki w sektorze rolno-spożywczym.

Ponadto obie instytucje będą promowały idee innowacyjności, transfer nowoczesnych technologii do gospodarki oraz podniesienia świadomości kadry badawczo-rozwojowej w zakresie znaczenia ochrony własności intelektualnej dla  zastosowania nowoczesnych rozwiązań w branży rolno-spożywczej.

"Kluczowymi wyzwaniami stojącymi przed polskim rolnictwem są zapewnienie wzrostu produktywności przy niższych nakładach, a tym samym zwiększenie jego konkurencyjności poprzez poprawę dochodowości gospodarstw rolnych, integrację i skracanie łańcucha żywnościowego oraz bardziej sprawiedliwy podział wartości w tym łańcuchu. Wymaga to efektywnego wdrażania rozwiązań innowacyjnych (w tym technologicznych, produktowych, procesowych, organizacyjnych, marketingowych oraz w usługach), poprzez współpracę pomiędzy sektorem naukowo-badawczym, administracją i przedsiębiorstwami sektora rolno-spożywczego oraz wdrażanie praktycznych rozwiązań naukowych w rolnictwie i sektorze rolno-spożywczym" - napisano w informacji prasowej.