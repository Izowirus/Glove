Piątkowa sesja na nowojorskich giełdach przyniosła kontynuację wzrostów, a S&amp;P 500 po raz pierwszy w historii przekroczył poziom 2500 punktów. Uwagę zwracają niższe od oczekiwań dane makro, na które wpływ miał m.in. huragan Harvey.
      
            Dow Jones Industrial wzrósł na zamknięciu o 0,29 proc. do 22 268,34 pkt. To był najlepszy tydzień dla tego indeksu od grudnia. S&P 500 zyskał 0,18 proc. do 2500,23 pkt. Nasdaq Comp. zwyżkował o 0,30 proc. i wyniósł 6448,47 pkt.

Negatywnie zaskoczyły odczyty sprzedaży detalicznej i produkcji przemysłowej w USA. Na ostatni wskaźnik istotny wpływ miał jednak huragan Harvey.

Sprzedaż detaliczna spadła o 0,2 proc. mdm. Analitycy spodziewali się wzrostu o 0,1 proc. mdm. Mocny spadek zanotowano także w tzw. grupie kontrolnej sprzedaży detalicznej, służącej do wyliczenia PKB USA. W kwartale zakończonym w sierpniu sprzedaż ta (SAAR) wzrosła o 1,1 proc., podczas gdy w okresie maj-lipiec odnotowano +3,3 proc.

Departament Handlu w osobnym komunikacie poinformował, że nie jest w stanie wyizolować z danych efektów huraganu Harvey, z uwagi na ograniczenia metodologiczne.

Produkcja przemysłowa w USA w sierpniu spadła o 0,9 proc. mdm - podała Rezerwa Federalna (Fed). Oczekiwano wzrostu o 0,1 proc. mdm. W lipcu wskaźnik wyniósł 0,4 proc. mdm., po korekcie z 0,2 proc.

Fed poinformował, że huragan Harvey wpłynął na spadek wskaźnika o ok. 0,75 pkt. proc.

Powyżej oczekiwań uplasował się za to indeks aktywności wytwórczej w stanie Nowy Jork, który we wrześniu do 24,4 pkt. z 25,2 pkt. w poprzednim miesiącu. Oczekiwano zniżki do 18,0 pkt.

Nie zaskoczył odczyt indeksu optymizmu wśród konsumentów amerykańskich Uniwersytetu Michigan, który wyniósł we wrześniu 95,3 pkt. - podano we wstępnym wyliczeniu. Oczekiwano spadku wskaźnika do 95,0 pkt. z 96,8 pkt. w sierpniu.

Czwartkowa publikacja danych o CPI (wskaźnik cen towarów i usług konsumpcyjnych) za sierpień, które po raz pierwszy od 5 miesięcy przebiły oczekiwania rynku, na nowo rozbudziła spekulacje o ścieżce podwyżek stóp procentowych w USA.

Po raz pierwszy od dłuższego czasu szanse na grudniową, trzecią w tym roku podwyżkę fed funds wzrosły powyżej 50 proc.

W najbliższą środę Rezerwa Federalna zakończy wrześniowe posiedzenie. Fed przedstawi nowe projekcje makro oraz ścieżki stóp procentowych. Aktualne prognozy zakładają po 3 podwyżki w 2017 r. i 2018 r.

Notowania Brent i WTI zmierzają do zakończenia tygodnia na ponad trzy- i czteroprocentowych plusach, co byłoby najlepszym osiągnięciem od lipca.

Baryłka ropy WTI w dostawach na X w Nowym Jorku jest wyceniana po ok. 50 USD, a Brent po 55,6 USD za baryłkę.

Rynek pozytywnie przyjmuje płynące z wielu stron informacje o wzrośnie popytu na ropę i spadku globalnego poziomu zapasów.

Międzynarodowa Agencja Energii (IEA) podwyższyła w środę swoje prognozy wzrostu popytu na ropę na świecie do 1,6 mln baryłek dziennie (b/d) - to największa dynamika od 2015 r. IEA oceniła, że równoważenie rynku ropy postępuje, a światowe zapasy surowca "niedługo" mogą spaść poniżej 5-letniej średniej.

Popyt na surowiec rośnie również w USA, gdzie rafinerie uruchamiają kolejne moce produkcyjne po przejściu przez południe Stanów Zjednoczonych huraganów.