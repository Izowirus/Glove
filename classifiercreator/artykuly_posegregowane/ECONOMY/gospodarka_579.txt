Poznań, 18.12.2013. Terminal intermodalny PKP Cargo został uroczyście oddany do użytku na towarowej stacji kolejowej Poznań Franowo, 18 bm. Warty ponad 25 mln zł nowoczesny terminal kontenerowy to największa w ostatnich latach inwestycja PKP CARGO na rynku intermodalnym. (obm) PAP/Marek Zakrzewski Archiwum PAP © 2018 / Marek Zakrzewski
                                        

            Średni czas opóźnień pociągów towarowych w drugim kwartale tego roku wzrósł do niemal 10,5 godz. - poinformował w czwartek Urząd Transportu Kolejowego. Kwartał wcześniej średnie opóźnienie wynosiło 9 godzin.
      
            Jak informuje UTK, w drugim kwartale 2018 roku punktualność kolejowych przewozów towarowych spadła do 36 proc. z 38 proc. w pierwszym kwartale tego roku.

"Wzrost opóźnień liczony w minutach wyniósł 84 minuty (w porównaniu do kwartału poprzedniego) oraz 132 minuty – rok do roku" - poinformował UTK.

Jak informuje urząd, w drugim kwartale 2018 r. największy odsetek stanowiły pociągi opóźnione powyżej 120 minut, łącznie 77 proc. W drugim kwartale 2017 r. było to 73,1 proc.

UTK poinformował też, że licencjonowani przewoźnicy kolejowi uruchomili w drugim kwartale br. ponad 120,3 tys. tras co stanowiło wzrost w stosunku do drugiego kwartału 2017 r. o ok. 4,5 tys., kiedy to uruchomiono nieco ponad 115,8 tys. tras.

Według UTK w okresie od kwietnia do końca czerwca przewoźnicy kolejowi odwołali 10 704 pociągi.