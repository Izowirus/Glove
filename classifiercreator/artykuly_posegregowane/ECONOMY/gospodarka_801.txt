List intencyjny dotyczący testowania prototypów autonomicznych pojazdów transportu publicznego podpisze w czwartek z Ministerstwem Infrastruktury oraz Narodowym Centrum Badań i Rozwoju samorząd Jaworzna.
      
            Jak poinformowało w środę NCBR, w ramach przygotowywanego porozumienia w Jaworznie powstać ma specjalna strefa do testów jazdy prototypów autonomicznych pojazdów transportu publicznego. Innowacyjne autobusy zostaną opracowane w ramach programu NCBR Bezemisyjny Transport Publiczny.

O czwartkowym wydarzeniu mówił też w środę w Gliwicach koordynator ds. innowacji i rozwoju nowych technologii w jaworznickim magistracie Marcin Koziarz. Okazją było wyjazdowe posiedzenie sejmowej podkomisji stałej ds. polityki rozwoju inteligentnych miast i elektromobilności Komisji Cyfryzacji, Innowacyjności i Nowoczesnych Technologii – zorganizowane na Politechnice Śląskiej.

„Mam nadzieję, że we wrześniu 2019 r. będziemy mogli już takie pojazdy (prototypy powstałe w programie Bezemisyjny Transport Publiczny - PAP) wpuścić do nas, do miasta, testować, analizować wyniki – i pokazywać światu, jak to się robi w Polsce” - mówił posłom podkomisji przedstawiciel samorządu Jaworzna.

Koziarz zaznaczył, że miasto to chce być liderem innowacyjnych rozwiązań w dziedzinie transportu - inwestuje w autobusy elektryczne, chce udostępnić odcinek dawnej linii kolejowej między centrum a jedną z dzielnic pod tor testowy hyperloopa; a działania na rzecz ustanowienia strefy testowania pojazdów autonomicznych prowadzi od wielu miesięcy.

Przypomniał m.in., że w sierpniu ub. roku władze miasta podpisały list intencyjny z Instytutem Transportu Samochodowego w Warszawie (ITS) oraz firmą Comtegra SA ws. opracowania wytycznych pozwalających na eksploatację pojazdów autonomicznych.

„Wykonaliśmy już m.in. trójwymiarową mapę pewnych obszarów dróg, również dróg dojazdowych do trasy S1, która ma być takim korytarzem międzynarodowym dla transportu autonomicznego. Kolejnym krokiem, o którym myślimy, jest pilotażowe wdrożenie sieci 5G – chcemy się wpisać w strategię +5G dla Polski+, o której mówi Ministerstwo Cyfryzacji” - mówił w środę Koziarz.

Uczestniczący w środowym posiedzeniu podkomisji poseł PiS Dariusz Starzycki z Jaworzna wyraził satysfakcję z tego, że nazwa Jaworzna tak często padała podczas obrad – „w kontekście pozytywnych rozwiązań; tego, że jest liderem w kwestii elektromobilności w woj. śląskim”.

„Na 27 autobusów elektrycznych jeżdżących dzisiaj w województwie, 24 jeżdżą właśnie w Jaworznie; Jaworzno znajduje się też w pierwszej trójce miast w Polsce pod względem liczby autobusów elektrycznych – przed nami tylko Warszawa i Kraków” - wskazał Starzycki.

Jak zaznaczył, w woj. śląskim nie było dotąd wielu zamówień tego typu pojazdów – w odniesieniu np. do woj. mazowieckiego. „Dlatego też te spotkania (podkomisji – PAP) służą także temu, aby wzmocnić i przyspieszyć rozwój nowoczesnych technologii w tym zakresie. Świetnie wpisuje się w te działania Politechnika Śląska” - ocenił poseł PiS.

Przedstawiciele jaworznickich władz przekonują, że w najbliższych latach najważniejszym kierunkiem rozwoju transportu drogowego - zarówno osobowego jak i towarowego - będzie tworzenie pojazdów samosterujących oraz wzrost liczby pojazdów zasilanych energią elektryczną. Wcześniej jednak konieczne jest m.in. opracowanie wytycznych prawnych, organizacyjnych oraz technicznych, umożliwiających eksploatację tych samochodów w sposób bezpieczny, spełniający oczekiwania użytkowników, przedsiębiorców i producentów.

W woj. śląskim partnerem NCBR w programie Bezemisyjny Transport Publiczny jest już zrzeszająca 41 miast i gmin centralnej części woj. śląskiego (bez Jaworzna) Górnośląsko-Zagłębiowska Metropolia (GZM). Metropolia zadeklarowała wolę zakupu w programie do 300 autobusów elektrycznych.

Pod koniec maja br. odpowiedzialny m.in. za transport członek zarządu GZM Grzegorz Kwitek przypominał, że nie ma jeszcze pewności, ile innowacyjnych autobusów kupi w programie NCBR Metropolia. „To zależy od testów. Najpierw kupimy jeden produkt, który będzie testowany. Od tych testów będzie zależał rozwój projektu. Jeżeli efekty będą zadowalające, kupimy ok. 60 autobusów, natomiast jeżeli będzie dalsze wsparcie finansowe rządu, nie wykluczamy zakupu do 300 autobusów” - wyjaśnił przedstawiciel GZM.