Biała Podlaska, 22.12.2016. Wicepremier, minister rozwoju i finansów Mateusz Morawiecki (2L), prezes BGK Nieruchomości Mirosław Barszcz (L), prezes PIS Jarosław Kaczyński (4L), prezydent miasta Biała Podlaska Dariusz Stefaniuk (3P) oraz minister infrastruktury i budownictwa Andrzej Adamczyk (2P) podczas konferencji prasowej na temat wykonawstwa robót budowlanych w ramach rządowego programu Mieszkanie Plus, 22 bm. na placu budowy przy ulicy Jana Kazimierza 2 w Białej Podlaskiej. Biała Podlaska jest pierwszym miastem, gdzie ruszy inwestycja, związana z programem Mieszkanie Plus. W mieście ma powstać ok. 180 mieszkań. (cat) PAP/Wojciech Pacewicz ***Zdjęcie do depeszy PAP pt. Kaczyński: mieszkanie jest fundamentem wolności*** PAP © 2016 / Wojciech Pacewicz
                                        

            Mieszkanie jest warunkiem wolności, ktoś kto nie ma mieszkania własnego lub wynajętego za niewielkie pieniądze nie jest człowiekiem wolnym - mówił prezes PiS Jarosław Kaczyński w czwartek w Białej Podlaskiej.
      
            Prezes PiS, obok m.in. wicepremiera Mateusza Morawieckiego oraz ministra infrastruktury i budownictwa Andrzeja Adamczyka wziął w czwartek udział w inauguracji programu "Mieszkanie Plus" w Białej Podlaskiej.

Jarosław Kaczyński jako pierwszy wbił łopatę pod nową inwestycję mieszkaniową.

"Mieszkanie własne, albo mieszkanie wynajęte, ale w sposób pewny i za niewielką cenę, to jest warunek normalnego życia, to jest coś co trzeba określić jako podstawowe prawo człowieka, to jest warunek założenia i dobrego funkcjonowania rodziny, przychodzenia na świat dzieci, to jest można powiedzieć warunek wolności" - powiedział podczas uroczystości Kaczyński.

"Ktoś kto nie ma mieszkania i nie ma szans na mieszkanie nie jest człowiekiem wolnym" - dodał.

Według niego ci, którzy mają ogromne kredyty mieszkaniowe, są "ograniczeni w swojej wolności, bo są zadłużeni".

Podkreślił też, że rozpoczyna się właśnie "wielkie przedsięwzięcie, które planowano już ćwierć wieku temu". Przypomniał, że minister gospodarki przestrzennej i budownictwa w rządzie Jana Krzysztofa Bieleckiego Adam Glapiński, reprezentujący w tym rządzie Porozumienie Centrum (kierowane wtedy przez Kaczyńskiego) przygotował w 1991 roku pierwszy program mieszkaniowy dla mniej zarabiających.

Wtedy, jak powiedział prezes PiS, "natrafiliśmy na trudności", a wyłączono nawet transmisje telewizyjną z debaty sejmowej na ten temat. "Komuś wyraźnie zależało na tym, by Polacy do takich mieszkań nie mieli dostępu, by można było robić ogromne interesy na niezwykle drogich mieszkaniach, by Polacy musieli zaciągać ogromne kredyty" - mówił.

Dodał, że założenia obecnego programu przygotowane zostały też w 2007 roku, gdy Jarosław Kaczyński był premierem, a ministrem budownictwa krótko Mirosław Barszcz. "Pan minister w bardzo krótkim czasie wymyślił program i podjęliśmy pierwsze działania, ale wtedy utraciliśmy władzę" - przypominał.

Obecnie Barszcz jest prezesem BGK Nieruchomości. Również wziął udział w uroczystości w Białej Podlaskiej.

"Dzisiaj, kiedy tę władze odzyskaliśmy, pan minister już w innej roli ma spełniać zasadnicze zadania, związane z realizacją tego programu" - dodał Kaczyński.

Biała Podlaska jest pierwszym miastem, gdzie ruszy inwestycja, związana z programem Mieszkanie Plus.