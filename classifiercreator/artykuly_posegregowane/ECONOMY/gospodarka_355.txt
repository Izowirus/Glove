Ogłoszony przez premiera Mateusza Morawieckiego Pakiet 100 Zmian dla Firm jest już niemal w całości zrealizowany; weszło w życie lub niebawem zacznie obowiązywać siedem aktów prawnych z tego pakietu, m.in. nowelizacja KPA, której efekty już widzimy – mówi PAP wiceszef MPiT Mariusz Haładyj.
      
            

Premier Mateusz Morawiecki, wówczas minister rozwoju, ogłosił Pakiet 100 Zmian dla Firm (faktycznie jest ich więcej niż 100) w czerwcu 2016 roku. Intencją zmian było zniesienie najbardziej uciążliwych i zbędnych barier utrudniających prowadzenie biznesu oraz ułatwienie przedsiębiorcom relacji z administracją. 

Na Pakiet – jak przypomniał wiceminister przedsiębiorczości i technologii - oprócz noweli KPA,  składa się ustawa o sukcesji firm rodzinnych, która zacznie obowiązywać 25 listopada. A także, wchodząca w życie 1 stycznia przyszłego roku, ustawa dot. tzw. e-akt, która zakłada m.in. elektronizację i skrócenie okresu przechowywania akt pracowniczych. Kolejne ustawy z tego pakietu to m.in., już obowiązujące, pakiet wierzycielski i tzw. ustawa deregulacyjna. 

Jak dodał Haładyj, jedyną nieuchwaloną jeszcze ustawą z Pakietu 100 Zmian dla Firm są przepisy dotyczące prostej spółki akcyjnej. Projekt ten – według niego - „jest w tej chwili na końcowym etapie prac rządowych”. 

Wiceszef MPiT wyraził nadzieję, że ustawa zacznie obowiązywać na początku 2020 r. Przypomniał, że prosta spółka akcyjna ma być nowoczesnym narzędziem dla innowacyjnej gospodarki. Będą z niej mogli skorzystać zwłaszcza założyciele start-upów, którzy będą potrzebowali finansowania zewnętrznego. 

Jak podkreślił, obecnie dostępne formy prowadzenia działalności gospodarczej, takie jak spółka z o.o. czy spółka akcyjna „nie są uszyte na miarę tego typu przedsięwzięć”. 

Ministerstwo Przedsiębiorczości i Technologii wskazuje, że główne cechy prostej spółki akcyjnej to duża swoboda i elastyczność w określaniu rodzajów akcji i zasad działania spółki, szybka rejestracja, brak barier wejścia (1 zł kapitału na start), maksymalnie wykorzystany pomysł (w tym akcje za prace i usługi) oraz uproszczenia i elektronizacja procedur w spółce. 

Prosta spółka akcyjna ma łączyć cechy spółki z o.o. (stosunkowo proste i mało kosztowne założenie, funkcjonowanie i likwidacja spółki) z zaletami spółki akcyjnej. Umożliwi to m.in. szybka rejestracja elektroniczna (w 24 h za pomocą formularza, obok możliwości rejestracji metodą "tradycyjną"), łatwiejsze dysponowanie środkami spółki – brak "zamrożonego" kapitału zakładowego  czy uproszczona likwidacja. 

Propozycja prostej spółki akcyjnej to, jak przypomina MPiT, efekt "wielomiesięcznych rozmów i konsultacji ze środowiskiem praktyków i ekspertów". Potrzebę nowej formuły prawnej dla innowacyjnych firm – nowej spółki kapitałowej dostrzegło 73 proc. ankietowanych przez Polską Agencję Rozwoju Przedsiębiorczości.