Warszawa, 24.03.2014. Logo banku PKO BP na jednym z warszawskich oddziałów. Urząd Ochrony Konkurencji i Konsumentów nałożył na bank ponad 29 mln zł kary za praktyki antykonsumenckie. (obm) PAP/Rafał Guz Archiwum PAP © 2018 / Rafał Guz
                                        

            Presja płacowa w firmach przestała narastać, a dynamika płac utrzymuje się na poziomach bliskich tym z końca ubiegłego roku, co wskazuje na stabilizowanie się dynamiki wynagrodzeń na poziomie ok. 7 proc. rok do roku - uważa kierownik zespołu analiz makroekonomicznych PKO BP Marta Petka-Zagajewska.
      
            "Na rynku pracy nie realizuje się ryzyko, które (...) było dużym zagrożeniem dla polskiej gospodarki. (...) Presja płacowa nie narasta i ustabilizowała się na poziomie bliskim tego z końca ubiegłego roku, co oznacza, że firmy nie oczekują, aby dynamika płac w ich segmentach przyspieszała. Znaczy to, że płace będą się stabilizowały na poziomie 7 proc. rok do roku" - powiedziała Petka-Zagajewska.

Dodała, że bardzo dużo firm, bo aż 40 proc. z nich, mówi, że ma wakaty. "Bardzo dużo z nich mówi, że nie jest w stanie tych wakatów zapełniać, a firmy jednocześnie mówią o tym, że próbują sobie radzić z brakami za pomocą wzrostu usług outsourcingowych, czyli korzystania z podwykonawców. (...) Drugim sposobem, w jaki firmy próbują sobie radzić to plany zwiększenia zatrudnienia imigrantów" - powiedziała.

Zdaniem analityków z PKO BP w krótkim horyzoncie kluczowe dla kształtowania się płac będą: polityka płacowa w sektorze publicznym i siła napływów migracyjnych, których potencjał – ich zdaniem – słabnie. W dłuższym horyzoncie nierównowagę na rynku pracy może złagodzić wzrost aktywności zawodowej, która w pierwszym kwartale tego roku była najniższa od trzech lat.

W maju GUS podał, że przeciętne miesięczne wynagrodzenie brutto w kwietniu było wyższe o 7,8 proc. rok do roku.