Płock, 27.06.2013. Walne  zgromadzenie akcjonariuszy PKN Orlen, 27 bm. w Płocku. (soa) PAP/Marcin Bednarski Archiwum PAP © 2018 / Marcin Bednarski
                                        

            PKN Orlen planuje w najbliższych latach, być może już do końca 2019 r., uruchomienie na swych stacjach paliwowych w całej Polsce docelowo 150 punktów ładowania samochodów elektrycznych. Punkt taki działa już w Płocku, przy siedzibie spółki.
      
            Informując w czwartek o planach PKN Orlen dotyczących punktów ładowania aut elektrycznych, członek zarządu płockiego koncernu ds. sprzedaży Zbigniew Leszczyński podkreślił m.in.: „Absolutnie obserwujemy ten rynek i włączamy się w elektromobilność”.

Przypomniał, że PKN Orlen rozpoczął już pilotażowy projekt instalowania szybkich ładowarek do samochodów elektrycznych na swych stacjach paliw, ogłaszając w styczniu postępowanie zakupowe na 23 ładowarki o mocy 50 i 100 kW - oferty złożyło 12 podmiotów.

„Będziemy tę inwestycję realizować w latach 2018-19” – zapowiedział Leszczyński w trakcie konferencji prasowej na warszawskiej Giełdzie Papierów Wartościowych. Dodał, że punkty ładowania aut elektrycznych będą uruchamiane na stacjach paliwowych Orlen przy trasach tranzytowych, autostradach i drogach ekspresowych.

„Naszym takim planem strategicznym jest, żeby w najbliższych latach - nawet staramy się to zrobić do końca 2019 r. - docelowo w naszej sieci stacji paliw było 150 punktów ładowania samochodów elektrycznych” – zapowiedział członek zarządu PKN Orlen.

Leszczyński przyznał, że pierwsza z takich ładowarek działa już w Płocku w pobliżu siedziby spółki i tam też odbywają się próby tego urządzenia. Dodał, że ładowarka ta jest dostępna na razie w ramach testów dla pracowników spółki, ale będzie również służyła mieszkańcom Płocka.

Na pytanie, czy PKN Orlen ma już w swej flocie auta elektryczne, Leszczyński odparł, nawiązując jednocześnie do uruchomionego już punktu ładowania takich pojazdów w Płocku: „Jeszcze nie mamy samochodów elektrycznych, ale mogę powiedzieć, że kolejnym moim autem, prywatnym, będzie samochód elektryczny w związku z tym mam nadzieję, że będę mógł z tej ładowarki skorzystać”.

Informując w styczniu o rozpoczęciu pilotażowego projektu instalowania szybkich ładowarek do samochodów elektrycznych na swych stacjach paliw, PKN Orlen zapowiadał, że „jeszcze w 2018 r. kierowcy będą mieli możliwość naładowania aut elektrycznych na wybranych stacjach zlokalizowanych przy trasach tranzytowych w Polsce”. Spółka informowała wtedy, że „planowane punkty ładowania będą obsługiwać wszystkie typy pojazdów elektrycznych oferowane na rynku europejskim”.

PKN Orlen anonsował wcześniej, że chce, „by w 2019 r. kierowcy, korzystający z aut elektrycznych, mogli przejechać przez całą Polskę głównymi szlakami komunikacyjnymi, korzystając z naszych punktów ładowania”. Według płockiego koncernu inwestycja, związana z uruchomieniem punktów ładowania dla pojazdów elektrycznych, wpisuje się w strategię rozwoju tej spółki, „przewidującą konsekwentne przygotowywanie sieci do sprzedaży paliw alternatywnych”.