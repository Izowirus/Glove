W związku z wprowadzeniem ulgi podatkowej, program antysmogowy Czyste powietrze będzie zmodyfikowany - zapowiedział minister środowiska Henryk Kowalczyk. Dodał, że od początku trwania programu 12,5 tys. osób złożyło wniosek o pomoc finansową na termomodernizację domu.
      
            Program Czyste powietrze, w ramach, którego można aplikować o dotacje i pożyczki na termomodernizację domu i wymianę pieca grzewczego ruszył 19 września. Rząd zaplanował przeznaczyć na niego 103 mld zł.

Kowalczyk na środowej konferencji prasowej poinformował, że od startu programu 12,5 tys. osób złożyło kompletny wniosek o pomoc finansową do wojewódzkich funduszy ochrony środowiska. Dodał, że na portalu beneficjenta zarejestrowało się już 70 tyś. osób.

Minister poinformował ponadto, że w związku z wprowadzeniem ulgi podatkowej, program będzie zmodyfikowany. Chodzi o procedowaną obecnie przez Senat nowelę ustawy o podatku dochodowym od osób fizycznych oraz ustawy o zryczałtowanym podatku dochodowym od niektórych przychodów osiąganych przez osoby fizyczne. Pozwoli ona na odliczenie od dochodu (przychodu) wydatków poniesionych na termomodernizację jednorodzinnego budynku mieszkalnego. Ulga ma zacząć obowiązywać od 1 stycznia 2019 roku.

Zgodnie z ustawą z nowej ulgi będą mogli skorzystać płatnicy podatku PIT opłacający podatek według skali podatkowej, płacący 19 proc. liniową stawkę podatku oraz opłacający ryczałt od przychodów ewidencjonowanych, którzy są właścicielami lub współwłaścicielami jednorodzinnych budynków mieszkalnych i ponoszą wydatki na termodernizację.

Ulga termomodernizacyjna ma polegać na odliczeniu od dochodu (przychodu) wydatków poniesionych m.in na docieplenie budynku czy wymianę okien i źródeł ciepła. Odliczeniu od dochodu (przychodu) mają podlegać wszystkie wydatki na termomodernizację, przy czym ogólna kwota odliczeń nie będzie mogła przekroczyć 53 tys. zł, bez względu na liczbę realizowanych przedsięwzięć termomodernizacyjnych w poszczególnych latach.

Minister podkreślił, że procedowana przez Senat ustawa przewiduje też zwolnienie podatkowe od otrzymanych dotacji na termomodernizację budynków. Przyznał, że obecna ustawa nie przewiduje takich zwolnień, co powoduje, że od otrzymanej dotacji beneficjent musiałby zapłacić podatek.

"Modyfikacja (programu Czyste powietrze - PAP) będzie polegała na zmniejszeniu dotacji, a w to miejsce zastąpienie dotacji ulgą podatkową. Pragnę zagwarantować, że na pewno beneficjenci na tym nie stracą, wręcz mogą zyskać 1 czy 2 proc, (...) Na przykład 60-proc. dotacja będzie zamieniona na dotację trochę mniejszą plus ulga podatkowa. Dla osób, które nie płacą PIT dotacja będzie zachowana zgodnie z tym, co jest. Ta korekta będzie dotyczyć tylko tych, którzy będą mogli skorzystać z ulgi podatkowej" - powiedział na konferencji Kowalczyk.

Minister poinformował ponadto, że prawdopodobnie w przyszłym tygodniu Narodowy Fundusz Ochrony Środowiska i Gospodarki Wodnej podpisze porozumienie o udostępnieniu środków na realizację programu Czyste powietrze z wojewódzkimi funduszami ochrony środowiska, które są operatorami tego programu.

Szef resortu środowiska dodał, że przed startem jak i w trakcie trwania programu odbyło się ponad 2,5 tys. spotkań, na których informowano o nim. Poinformował, że wzięło w nich udział 170 tys. osób.

Minister podkreślił, że akcje edukacyjne nt. szkodliwości smogu i jego zapobieganiu są niezbędne do budowy świadomości ekologicznej, byśmy wiedzieli, że "paląc w przestarzałych piecach złej jakości paliwem trujemy siebie i sąsiadów".

Rzecznik ministerstwa Aleksander Brzózka wyjaśnił, że resort prowadzi kampanię edukacyjną pod hasłem "Zadbaj o swój kawałek nieba", która tłumaczy m.in. przyczyny powstawania smogu, ma zachęcać do podejmowania działań, które służą zmniejszeniu emisji szkodliwych zanieczyszczeń.

"To, w jakim środowisku żyjemy i jakim powietrzem oddychamy, w dużym stopniu zależy od nas samych. Chcemy pokazać, że zmiana naszych indywidualnych zachowań i nawyków może przyczynić się do poprawy jakości powietrza, którym wszyscy oddychamy" - zaznaczył rzecznik.

W ramach kampanii powstała strona internetowa www.KampaniaCzystePowietrze.pl, a także spoty, które od 16 listopada można oglądać w trzech ogólnopolskich stacjach telewizyjnych. Spoty emitowane są również w radio.

Brzózka dodał, że resort akcją edukacyjną chce dotrzeć do 20 mln Polaków.

Kampania kosztowała ponad 2,4 mln zł, a środki pochodziły z NFOŚiGW.