Po godz. 8.30 rozpoczęły się w poniedziałek w siedzibie związkowców rozmowy przedstawicieli zarządu PLL LOT z reprezentantami protestujących związkowców.
      
            Zarząd LOT w rozmowach reprezentuje Bartosz Piechota - czasowo oddelegowany z rady nadzorczej do zarządu. Odpowiada on właśnie za dialog społeczny oraz negocjacje z protestującymi związkami zawodowymi. Wraz z nim w spotkaniu uczestniczą trzy inne osoby ze spółki.

Strajkujących z kolei reprezentuje Międzyzwiązkowy Komitet Strajkowy w LOT w osobach: szefa Związku Zawodowego Pilotów Komunikacyjnych PLL LOT Adama Rzeszota, przewodniczącej i wiceprzewodniczącej Związku Zawodowego Personelu Pokładowego i Lotniczego (ZZPPiL) - Moniki Żelazik, (której powrotu do pracy domagają się protestujący) i Agnieszki Szelągowskiej, a także Karola Sadowskiego (prawnik związkowców) oraz negocjatora Piotra Wujca.

Rozmowy odbywają się bez udziału prezesa PLL LOT Rafała Milczarskiego.

Zgodnie z sobotnim oświadczeniem związkowców i zarządu, strajk został zawieszony do godziny 14 w poniedziałek.