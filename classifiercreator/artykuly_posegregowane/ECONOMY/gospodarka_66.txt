Minister Przedsiębiorczości i Technologii Jadwiga Emilewicz powołała na stanowisko prezesa Urzędu Zamówień Publicznych Huberta Nowaka, dotychczasowego p.o. prezesa Urzędu - poinformował we wtorek UZP.
      
            "Z dniem 18 grudnia 2018 r. minister Przedsiębiorczości i Technologii pani Jadwiga Emilewicz powołała na stanowisko prezesa Urzędu Zamówień Publicznych pana Huberta Nowaka" - poinformował w komunikacie Urząd Zamówień publicznych.

Nowak od 14 września pełnił obowiązki prezesa Urzędu, który wcześniej był jego wiceprezesem. Został p.o. prezesa Urzędu po tym, jak Małgorzata Stręciwilk została odwołana ze stanowiska prezesa UZP z dniem 13 września br. Przyczyn odwołania nie podano.

Według informacji podanej na stronie internetowej UZP, Hubert Nowak jest radcą prawnym, absolwentem Uniwersytetu Łódzkiego, specjalizującym się w prawie cywilnym, prawie zamówień publicznych, środkach unijnych, prawie gospodarczym i handlowym.
 
Od 15 grudnia 2016 r. powołany na stanowisko wiceprezesa UZP. Od 14 września 2018 r. pełniący obowiązki prezesa Urzędu.

Wcześniej od 2009 r. był równolegle właścicielem Kancelarii Prawnej, członkiem organów spółek kapitałowych, prezesem firmy konsultingowej w zakresie przygotowania inwestycji infrastrukturalnych oraz współwłaścicielem firmy z branży projektowania i nadzorów budowlanych. W latach 2003-2008 pracował w NFOŚiGW, w tym jako dyrektor Departamentu Kontroli Zamówień Publicznych odpowiedzialny za kontrolę zamówień publicznych w sektorze środowiska finansowanych ze środków UE. We wcześniejszych latach swojej kariery zawodowej prowadził postępowania o zamówienia publiczne w UKE oraz był kontrolerem zamówień publicznych w UZP. 

Jak napisano, w swojej ścieżce zawodowej kontrolował, przygotowywał i prowadził postępowania o zamówienia publiczne, dokonywał ich audytów, reprezentował w sprawach odwołań, skarg przed SO oraz prowadził sprawy sądowe w zakresie sporów związanych z realizacją umów o zamówienia publiczne. Reprezentował także beneficjentów środków UE w sprawach korekt przed WSA. Wykładowca akademicki oraz autor zamkniętych szkoleń z zakresu zamówień publicznych. W latach 2005-2007 atestator z listy Prezesa UZP. Współautor publikacji z zakresu zamówień publicznych.

Dodatkowo uczestnik studiów podyplomowych prowadzonych przez SGH w Warszawie, studiów MBA na Uniwersytecie Warszawskim oraz studiów menadżerskich MPA prowadzonych przez IESE Business School - University of Navarra i KSAP.

Zna hiszpański, angielski oraz podstawy włoskiego.