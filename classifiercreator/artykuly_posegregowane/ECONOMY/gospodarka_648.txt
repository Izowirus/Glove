Warszawa, 28.08.2013. Ścianka z logo UOKIK przed śniadaniem prasowym nt. "UOKiK dla kibiców - zmowa cenowa 12 przedsiębiorców" 28 bm., w Warszawie. UOKiK poinformował o nałożeniu kar na 12 firm biorących udział w zmowie cenowej dotyczącej transmisji meczów piłkarskich reprezentacji Polski w systemie pay-per-view. Zostało ukaranych 11 operatorów telewizyjnych w tym m.in. Cyfrowy Polsat i UPC. (obm) PAP/Rafał Guz Archiwum PAP © 2018 / Rafał Guz
                                        

            Alior Bank, Bank Millennium, BZ WBK, Deutsche Bank, Idea Bank, Pekao SA, i Plus Bank nieprawidłowo informowały o zmianach opłat - poinformował w czwartek UOKiK. Dodano, że po decyzjach urzędu, banki rozliczą się z konsumentami z podwyżek lub udostępnią czasowo niektóre usługi za darmo.
      
            Urząd Ochrony Konkurencji i Konsumentów poinformował w czwartek, że sprawdza, jak banki zmieniają warunki umów z konsumentami, np. wysokość opłat. Najnowsze decyzje UOKiK dotyczą: Alior Banku, Banku Millennium, BZ WBK, Deutsche Banku, Idea Banku, Pekao SA i Plus Banku.

Według UOKiK, banki mogą zmieniać warunki umów z konsumentami, ale musi się to odbywać pod pewnymi zasadami. "Po pierwsze, umowa musi określać kiedy i w jakich sytuacjach może do tego dojść, np. zmiana wskaźnika inflacji. Po drugie, bank musi wskazać konsumentowi podstawę prawną, czyli konkretny punkt w umowie i przywołać sytuacje, na podstawie których wprowadza podwyżkę. Po trzecie – informacje od banku, nowe regulaminy, tabele opłat, muszą zostać udostępnione na trwałym nośniku. Jest nim np. list w formie tradycyjnej lub elektronicznej, informacja zapisana na nośniku USB, CD, a także e-mail, o ile zawiera w sobie wszystkie niezbędne dane" - tłumaczy UOKiK.

Urząd kwestionuje to, że banki wysyłały wiadomości konsumentom tylko w wewnętrznym systemie e-bankowości. Według UOKiK, bank może dowolnie zmieniać swoją wiadomość, a nawet ją usunąć. To nie spełnia cech trwałego nośnika. "Ponadto konsument musiałby na bieżąco śledzić komunikaty, które dostaje w ramach tego serwisu. Często się zdarza, że nie zaglądamy przez dłuższy czas na nasze konta, dlatego moglibyśmy być zaskoczeni wyższymi opłatami za wypłatę gotówki w bankomatach, czy prowadzenie konta i nie wypowiedzieć umowy" - czytamy.

UOKiK podkreśla, że sposób, w jaki instytucje finansowe przekazują informacje na trwałym nośniku musi uwzględniać potrzeby i możliwości techniczne konsumentów, np. seniorów, wielu z nich nie ma komputerów. Ponadto urząd kwestionuje to, że banki nie informowały klientów na podstawie jakich przepisów podwyższyły opłaty i z czego to wynika.

"Cieszę się, że kolejne banki dostosują swoje systemy do trwałego nośnika. Przedsiębiorcy sami rozpoczęli prace nad odpowiednią technologią. Zaproponowali także rekompensatę swoim klientom, ponieważ wprowadzili opłaty bez wymaganej prawem formy. Pozytywnie oceniam prace tych banków nad wdrożeniem zasad trwałego nośnika. Liczę, że w te ślady pójdą kolejne banki, przeciwko którym prowadzimy postępowania" - powiedział cytowany w komunikacie prezes UOKiK Marek Niechciał.

Urząd przekazał, że banki zaproponują klientom aneksy zawierające odpowiednie postanowienia, które potwierdzą aktualną wysokość opłat i prowizji. Rozliczą się też z konsumentami, którym wprowadzili podwyżki. Oddadzą nadpłaty, a także zaoferują przez określony czas niektóre usługi za darmo, np. wypłaty z bankomatów. Klienci zostaną o tym poinformowani przez banki w osobnej korespondencji.

UOKiK przekazał, że w toku pozostaje siedem postępowań. Wcześniej urząd wydał decyzje dotyczące Euro Banku, Banku Handlowego, Banku Ochrony Środowiska, Credit Agricole.

Urząd poinformował, że Alior Bank (w tym klienci T-Mobile Usługi Bankowe i przejętego przez Alior Bank – Banku BPH) rozliczy się z opłat i prowizji za lata 2014-2016, a także nie będzie pobierał opłat za wznowienie naklejki zbliżeniowej przez 36 miesięcy. Niektórzy klienci będą mogli wybrać brak opłat przez miesiąc za: kartę debetową lub za wypłatę z bankomatów z konta Freemium, lub za kartę kredytową, lub obniżenie oprocentowania salda limitu odnawialnego.

Jak podał urząd, Bank Millennium w ciągu roku wdroży zmiany, dzięki którym zastosuje się to wymogów trwałego nośnika. To pierwszy bank, który zaproponował, że zastosuje konkretne rozwiązanie. Millennium rozliczy się z nadpłat za kartę i zaproponuje darmowe przelewy natychmiastowe przez miesiąc.

Klienci BZ WBK otrzymają od kilkudziesięciu do kilkuset złotych rekompensaty za podwyższenie opłat lub wprowadzenia prowizji, bez konieczności zawierania aneksu. W przypadku Deutsche Bank tutaj bank rozliczy się z opłat i prowizji. Niektórzy klienci będą mogli za darmo przez miesiąc wypłacać gotówkę z bankomatów. Jeśli chodzi o Idea Bank w tym przypadku bank odda klientom nadpłaty oraz zaoferuje miesięczną lokatę z oprocentowaniem 3 proc. Ponadto przez rok nie będzie podwyższał opłat za prowadzenie rachunków oraz kartę debetową.

Według UOKiK, Pekao SA rozliczy się z konsumentami oraz przez 3 miesiące bank zaoferuje za darmo: polecenia zapłaty, zlecenia stałe, przelewy w oddziałach. A w przypadku Plus Bank, tutaj bank rozliczy się z opłat i prowizji, a klienci przez dwa miesiące będą mogli za darmo wypłacać gotówkę ze wszystkich bankomatów w kraju i za granicą i korzystać z usługi Cash Back.