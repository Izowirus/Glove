Jednym z największych projektów, nad którymi będzie pracował resort przedsiębiorczości i technologii w tym roku będzie Prawo zamówień publicznych - zapowiedziała w piątek szefowa MPiT Jadwiga Emilewicz. Dodała, że dzięki temu ma się zwiększyć liczba małych i średnich firm dopuszczona do udziału w przetargach publicznych.
      
            "To jest duży nowy akt prawny, którego w Polsce nie było tak naprawdę od 1989 r." - wskazała Emilewicz, która uczestniczyła w piątek w prezentacji Indeksu Wolności Gospodarczej.

Jak dodała, "jest to rzecz z tzw. zieloną księgą" (w terminologii UE zielona księga to dokument prezentujący stan obecny jakiegoś zagadnienia, służący procedurze konsultacyjnej pomiędzy instytucjami - PAP). "Będziemy chcieli wyjść do państwa na przełomie lutego i marca" - zapowiedziała.

Jak podkreśliła Emilewicz, największa pula środków w Polsce jest w sektorze zamówień publicznych. "Chcielibyśmy, aby te 35 tys. podmiotów realizujących zamówienia publiczne stało się bardziej otwarte na małych i średnich przedsiębiorców" - wskazała szefowa resortu przedsiębiorczości i technologii.

"Chcielibyśmy sprawić, a to jest trend myślę również oczywisty i globalny, aby to mali i średni przedsiębiorcy, których jest tak dużo, a w tak niewielkim stopniu są obecnie dopuszczeni do zamówień publicznych, aby rzeczywiście takie warunki dla nich stworzyć" - powiedziała.

Jak zaznaczyła Emilewicz z przygotowaniem tego dokumentu wiąże się "ogromna praca". "Nie będziemy go pisać w cieniu urzędów, będziemy chcieli rozmawiać z przedsiębiorcami, z ekspertami po to, aby ten nowy, duży akt prawny przez wiele lat służył jasnym relacjom wykonywania zamówień publicznych w Polsce" - zapowiedziała.

Minister zaznaczyła, że, jak wynika z analiz, ok. 30 proc. zamówień publicznych jest realizowanych w trybie bezprzetargowym. "Mamy nadzieję, że za sprawą nowego prawa zamówień publicznych to się zmieni" - wskazała Emilewicz.

"Mamy nadzieję, że większa pula małych i średnich przedsiębiorców będzie dopuszczona do tego, aby móc uczestniczyć w przetargach" - zaznaczyła minister przedsiębiorczości i technologii.

Wyjaśniła, że "teraz w przetargach startuje ok. 20 proc. przedsiębiorców z sektora MŚP".