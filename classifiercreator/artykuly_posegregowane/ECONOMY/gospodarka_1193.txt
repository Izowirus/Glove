Warszawa, 07.11.2017. Prezes PKP Krzysztof Mamiński podczas uroczystości podpisania listów o współpracy w ramach programu "Mieszkanie Plus", 7 bm. w Warszawie. (awa) Archiwum fot. PAP/Radek Pietruszka
                                        

            Polskie Koleje Państwowe SA chcą w przyszłym roku zbudować strukturę holdingową, co ma usprawnić zarządzanie spółek wchodzących w skład grupy - poinformował PAP prezes PKP SA Krzysztof Mamiński.
      
            "Takie są nasze zamiary, żeby rok 2018 był tym, w którym zbudujemy strukturę holdingową. Od następnych lat będziemy mówili już o holdingu PKP. To jest jedno z naszych zamierzeń organizacyjnych, które usprawni zarządzanie całą grupą spółek kolejowych" - powiedział PAP Mamiński.

Dodał, że struktura holdingowa ma zostać zbudowana w oparciu o istniejące przepisy.

"Nie ma prawa holdingowego w Polsce, ale istnieją możliwości, bo przecież istnieją takie spółki jak KGHM, czy PKN Orlen, a to są holdingi. Chcemy zbudować podobną strukturę" - stwierdził Mamiński.

"Również zamierzamy dokonać pewnych zmian ustawowych, ale będzie to na pewno proces dłuższy" - dodał.

Wyjaśnił, że docelowo PKP SA ma być spółką-matką dla pozostałych firm z grupy, które wejdą w skład holdingu. "Dla wielu spółek już jesteśmy spółką-matką, ale jest jeszcze sprawa PKP PLK, a w przyszłości może również Przewozów Regionalnych" - powiedział Mamiński. Dodał, że trzeba jakoś rozwiązać sprawę PKP Cargo, bo to jest spółka giełdowa.

"Na razie chcemy zawrzeć dużą umowę korporacyjną, która już będzie regulować zależności prawne i wspólne działania. Jest wiele obszarów, na których możemy działać wspólnie" - dodał.