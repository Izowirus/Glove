Jasionka, 12.03.2018. Międzynarodowy Port Lotniczy w Jasionce k. Rzeszowa, 12 bm. (soa) PAP/Darek Delmanowicz PAP DAREK DELMANOWICZ / Darek Delmanowicz
                                        

            Ogólnopolskie Porozumienie Związków Zawodowych (OPZZ) wyraża swój sprzeciw wobec decyzji Sądu Okręgowego w Warszawie, który zakazał przeprowadzenia strajku w Polskich Liniach Lotniczych LOT - poinformowało OPZZ w komunikacie.
      
            "Ogólnopolskie Porozumienie Związków Zawodowych z oburzeniem przyjęło decyzję sądu, który zakazał podjęcia działań strajkowych pracownikom PLL LOT. Prawo do strajku stanowi jedno z podstawowych uprawnień związków zawodowych, a w aktach międzynarodowych jest ono uznawane za prawo człowieka" - napisano w komunikacie OPZZ.

Według OPZZ, decyzja sądu jest sprzeczna z artykułem 59 Konstytucji RP, zgodnie z którym "związkom zawodowym przysługuje prawo do organizowania strajków pracowniczych".

"Prawo do strajku jest też wpisane w Europejską Kartę Społeczną i konwencje Międzynarodowej Organizacji Pracy. Wyrażamy nasz zdecydowany sprzeciw wobec tej haniebnej decyzji. Sąd nie powinien służyć władzy i pracodawcom, lecz bronić Konstytucji RP, w tym podstawowych swobód związkowych" - czytamy w komunikacie OPZZ.

Związkowcy z OPZZ zadeklarowali ponadto gotowość do czynnego wsparcia działań związków z LOT.

W piątek wieczorem prezes LOT Rafał Milczarski poinformował, że Sąd Okręgowy w Warszawie zdecydował, iż zapowiadany przez związki zawodowe strajk nie może się odbyć. Spółka w czwartek skierowała wniosek do sądu, by ten udzielił zabezpieczenia poprzez zakazanie pozwanym związkom zawodowym ogłoszenia oraz przeprowadzenia strajku.

W piątek w nocy związki zawodowe w LOT potwierdziły, że mimo decyzji sądu, strajk w PLL LOT i tak się odbędzie; akcja strajkowa ma zostać przeprowadzona 1 maja. Związkowcy uważają, że decyzja sądu o zakazie strajku to ograniczanie swobód obywatelskich.