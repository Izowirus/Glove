Koszalin, 21.05.2018. Minister przedsiebiorczości i technologii Jadwiga Emilewicz podczas spotkania pt. 'Prawo do przedsiębiorczości, małe firmy wielkie zmiany' na Politechnice Koszalińskiej, 21 bm. Spotkanie, organizowane przez PARP i Ministerstwo Przedsiębiorczości i Technologii, poświęcone jest Konstytucji Biznesu i innym zmianom prawnym ułatwiającym zakładanie i prowadzenie firm. (sko) PAP/Marcin Bielecki PAP © 2018 / Marcin Bielecki
                                        

            Pięć lat temu mieliśmy niespełna 30 podmiotów gospodarczych, które identyfikowały siebie jako branża kosmiczna, dziś jest ich ponad 300, z których większość to małe i średnie firmy - powiedziała PAP minister przedsiębiorczości i technologii Jadwiga Emilewicz.
      
            Szefowa ministerstwa przedsiębiorczości i technologii bierze w czwartek udział w Forum Sektora Kosmicznego 2018, wydarzenia skierowanego do przedstawicieli firm i instytucji biorących aktywny udział w rozwoju tej gałęzi polskiego biznesu.

"Pięć lat temu mieliśmy niespełna 30 podmiotów gospodarczych, które identyfikowały siebie jako branża kosmiczna, dziś jest ich ponad 300, z których większość to małe i średnie firmy" - powiedziała minister Emilewicz.

Jak dodała, w ubiegłym roku polskie przedsiębiorstwa złożyły skutecznie ponad 171 aplikacji do Europejskiej Agencji Kosmicznej. "Sukces kolejnej polskiej firmy, która wzięła udział w niedawnej misji NASA InSight, świadczy o potencjale polskiego przemysłu kosmicznego i popycie na jego rozwiązania" - podkreśliła.

Według prezesa Związku Pracodawców Sektora Kosmicznego Pawła Wojtkiewicza druga edycja Forum jest "okazją do dyskusji na temat obecnego potencjału polskiego sektora kosmicznego oraz wykorzystania już istniejących możliwości dla rozwoju małych i średnich przedsiębiorstw w tym obszarze gospodarczym".

"Pierwsza edycja wydarzenia w roku 2016 zgromadziła 400 uczestników, 34 wystawców oraz liczne media. Została bardzo wysoko oceniona przez przedstawicieli sektora, którzy docenili wysoki poziom merytoryczny konferencji i możliwość dyskusji przedstawicieli najważniejszych instytucji oraz firm zaangażowanych w rozwój sektora kosmicznego" – wskazał Wojtkiewicz.

Patronat nad Konferencją objęło Ministerstwo Nauki i Szkolnictwa Wyższego, Ministerstwo Przedsiębiorczości i Technologii, Ministerstwo Obrony Narodowej, Krajowy Punkt Kontaktowy Projektów Badawczych Unii Europejskiej i Polska Agencja Kosmiczna. Forum Sektora Kosmicznego 2018 odbywa się pod patronatem Komisji Europejskiej, w ramach cyklu wydarzeń Industry Day 2018.

Organizatorami forum są Związek Pracodawców Sektora Kosmicznego (organizacja zrzeszająca firmy i podmioty polskiego sektora kosmicznego), Ministerstwo Nauki Szkolnictwa Wyższego oraz Agencja Rozwoju Przemysłu.