Środowa sesja na giełdach w USA zakończyła się spadkami. Obawy inwestorów budzą zapowiedzi Donalda Trumpa, który zagroził, że jest gotów czasowo wyłączyć funkcjonowania rządu jeśli w budżecie na 2018 r. nie zostanie zapewnione finansowanie budowy muru na granicy z Meksykiem.
      
            Dow Jones Industrial spadł na zamknięciu o 0,40 proc. do 21.812,09 pkt. S&P 500 zniżkował o 0,35 proc. do 2.444,04 pkt. Nasdaq Composite stracił 0,30 proc. i wyniósł 6.278,41 pkt.

Do spadków na DJI najmocniej przyczyniają się notowania Boeinga i Johnson & Johnson. Wśród spółek z S&P 500 najgorzej radziły sobie sektor dóbr konsumenckich wyższego rzędu.

Nie ustają spekulacje wokół Fiat Chrysler. Po doniesieniach o możliwym przejęciu przez Great Wall Motors, Bloomberg poinformował, że spółka rozważa podział (spin off Maserati/Alfa Romeo i produkcji części) w celu "zwiększenia trakcyjności dla potencjalnej fuzji z konkurentem". Kurs Fiata w Nowym Yorku wzrósł o ponad 7 proc.

Rynki po raz kolejny niepokoi bojowa retoryka prezydenta USA. Donald Trump zagroził w środę nad ranem, że jeżeli Demokraci nie poprą pomysłu sfinansowania muru na granicy z Meksykiem, to może dojść do czasowego wyłączenia funkcjonowania rządu federalnego. Trump nie wykluczył również wyjścia USA z NAFTA (umowa jest w trakcie renegocjacji, 1 września rusza II runda rozmów).

Do końca września Kongres musi przegłosować ustawę o tymczasowym finansowaniu działalności rządu, zanim nie uchwali budżetu na rok fiskalny 2018, rozpoczynający się w październiku. Jednocześnie, na jesieni Republikanie (GOP) muszą podnieść limit zadłużenia państwa, by uniknąć niewypłacalności kraju.

Do tej pory liderzy GOP zamierzali przegłosować obie kwestie (finansowanie i limit) w jednej ustawie. Postawa Trumpa może dodatkowo skomplikować zadanie Republikanom.

Komentarze Trumpa przyćmiły doniesienia, że administracja Białego Domu oraz GOP poczynili postępy w pracach nad reformą podatkową, która we wrześniu ma trafić pod obrady Kongresu i być gotowa w listopadzie.

W obozie GOP panuje coraz większa zgoda na cięcie podatków, nawet jeżeli nie uda się zrównoważyć spadku wpływów do budżetu z tego tytułu od strony dochodowej - podał Bloomberg.

Portal Politico informuje z kolei, że Biały Dom i GOP doszły do wstępnego porozumienia ws. częściowego finansowania reformy podatkowej - w planach jest ograniczenie określonych kategorii ulg podatkowych. Do ustalenia wciąż pozostają najważniejsze kwestie - czy reforma zwiększy deficyt oraz czy ma mieć charakter permanentny, czy tylko czasowy.

Sprzedaż nowych domów w USA (ok. 10 proc. rynku) w lipcu spadła o 9,7 proc. mdm do 571 tys. w ujęciu rocznym. To najniższy odczyt w tym roku. Dane są obarczone sporą niepewnością i z 90-proc. prawdopodobieństwem mieszczą się w przedziale -22,3 proc. do +3,5 proc. Oczekiwano wskaźnika na poziomie 610 tys. Dane za czerwiec skorygowano o 20 tys. w górę do 630 tys. Rewizja za II kw. wyniosła w sumie + 46 tys.