Nawiązaliśmy już współpracę z ok. 50 firmami, które będą reprezentować Polskę na wystawie Expo 2020 w Dubaju; czekamy na kolejnych chętnych - powiedział PAP szef Polskiej Agencji Inwestycji i Handlu Tomasz Pisula. Są to przedstawiciele wielu branż, od odzieżowej i technologicznej, po spożywczą.
      
            

Jak tłumaczył PAP, w partnerstwie z PAIH m.in. wyposażą one pawilon polski oraz zadbają o oprawę widowiska promującego nasz kraj.

"Mamy już zaawansowane rozmowy z firmą architektoniczną, która wygrała konkurs na polski pawilon, jednocześnie w drugim planie ogłaszamy kolejne konkursy dla firm, które chciałyby pokazać swoje produkty podczas wystawy światowej w naszym pawilonie" - zaznaczył Komisarz Generalny Sekcji Polskiej Światowej Wystawy Expo 2020 i szef Polskiej Agencji Inwestycji i Handlu, która odpowiada za udział Polski w Expo.

Szef PAIH zaznaczył, że wprawdzie aktualny nabór firm do programu partnerskiego światowej wystawy w Dubaju już się skończył, ale w 2019 r. będą ogłaszane kolejne.

"Jeżeli spotykamy przedsiębiorstwo, które naszym zdaniem ma potencjał, robi produkty określonej jakości, z fajnym designem, na pewno zaproponujemy jej udział w światowej wystawie w Dubaju" - powiedział. I dodał: "organizatorzy wystawy nie narzucają nam twardych limitów co do liczby firm czy instytucji, które mogłyby zostać wyeksponowane w pawilonie".

Jak powiedział Pisula, Agencja nawiązała już współpracę z ok. 50 firmami, których produkty i usługi będą promować nasz kraj w Dubaju. "Są to przedsiębiorstwa reprezentujące wiele marek od odzieżowych przez żywnościowe, technologiczne, IT po biżuterię" - wyjaśnił. Tłumaczył, że PAIH nie ujawnia jeszcze nazw partnerów ze względu na toczące się konsultacje nad szczegółowym charakterem współpracy.

Dodał, że na wystawie zaprezentujemy się jako państwo, które bardzo rozwinęło się technologicznie i gospodarczo.



W pierwszym kwartale 2019 roku, jak zapowiedział Pisula, PAIH ogłosi przetarg na generalnego wykonawcę pawilonu, który nie tylko go wybuduje, ale i rozbierze.

"Będziemy się starali ten pawilon zaprojektować tak, żeby po wystawie nie uległ zniszczeniu. Tylko żeby mógł zostać rozmontowany i służyć Polakom jeszcze wiele lat. Jego design jest na tyle atrakcyjny, że będzie wart zachowania. Już teraz zgłaszają się regiony, instytucje, które chciałyby go wykorzystać po zamknięciu wystawy w ZEA" - wskazał.

Polskie firmy, jak podkreślił, są zainteresowane ZEA zarówno jako rynkiem docelowym, który uchodzi za bardzo zasobny, jak również jako potencjalnym kanałem dystrybucji w regionie MEASA, który obejmuje obszar Bliskiego Wschodu, Afryki i Azji Południowej. "Dubaj jest brokerem, hurtownią rozliczającą i obsługującą transakcje handlowe związane z Afryką i Indiami" - zaznaczył.

Przypomniał, że w ramach naszej obecności na wystawie w Dubaju istotny jest nie tylko pawilon oraz ekspozycja, która będzie w nim prezentowana, ale też cały program imprez towarzyszących: od targów książki przez spożywcze po imprezy związane z przemysłem budowlanym.

"Staramy się koordynować ten proces w Ministerstwie Przedsiębiorczości i Technologii. Ważne jest, aby w ramach poszczególnych imprez targowych, polskie firmy, organizatorzy poszczególnych wystąpień targowych prezentowali się w sposób spójny - żeby ten przekaz ujednolicić, wzmocnić" - podkreślił.

Expo 2020 w Dubaju potrwa od 20 października 2020 r. do 10 kwietnia 2021 r. Będzie pierwszą wystawą światową organizowaną w kraju arabskim. Hasło przewodnie imprezy - „Łącząc umysły, tworzymy przyszłość” ("Connecting minds, creating the future") - doprecyzowane zostało w trzech podtematach: Możliwości (Opportunity), Mobilność (Mobility) i Zrównoważony Rozwój (Sustainability). Udział w wydarzeniu zgłosiło 190 państw. Z przewidywanych 18 mln gości, znacząca większość spędzi na wystawie jeden dzień. Koszt organizacji Expo 2020 szacuje się na ok. 6 mld dol.