Londyńskie lotnisko Heathrow poinformowało we wtorek, że w pierwszym półroczu 2018 roku odnotowało rekordową liczbę ponad 38,1 mln pasażerów. W porównaniu z analogicznym okresem roku ubiegłego jest to wzrost o nieco ponad 2,5 procent.
      
            Jednocześnie zwiększyły się także przychody tego portu lotniczego z handlu. Jak podkreślono, w obliczu wyjątkowo ciepłej wiosny i lata szczególnym powodzeniem cieszą się okulary przeciwsłoneczne, których w analizowanym okresie sprzedawano ponad 700 par dziennie.

Władze Heathrow od lat argumentowały, że lotnisko zbliża się do całkowitego wykorzystania swoich możliwości operacyjnych i lobbowały na rzecz dalszej rozbudowy, w tym budowy trzeciego pasa startowego.

Ostatecznie decyzja w tej sprawie zapadła w czerwcu, gdy parlament - zgodnie z rekomendacją rządu - dał zielone światło dla wartej około 14 mld funtów i finansowanych z prywatnych środków inwestycji, dzięki której od 2026 roku port lotniczy będzie mógł obsługiwać dziennie nawet o 700 lotów więcej, co podniesie jego przepustowość do 130 mln pasażerów rocznie (obecnie ok. 85 mln).

Decyzji o rozbudowie Heathrow sprzeciwiają się burmistrz Londynu Sadiq Khan oraz władze gmin sąsiadujących z lotniskiem, które obawiają się znacznego wzrostu zanieczyszczenia i poziomu hałasu. Obecnie trwają przygotowania do próby prawnego zablokowania inwestycji.

Położone w zachodnim Londynie Heathrow jest najpopularniejszym portem lotniczym w Europie, z którego według szacunków w 2017 roku skorzystało 78,1 mln pasażerów, wyprzedzając lotnisko Charlesa de Gaulle'a w Paryżu (69,5 mln) i Schiphol w Amsterdamie (68,5 mln). Warszawskie lotnisko Chopina jest na 36. miejscu z 15,7 mln pasażerów.

Z Londynu Jakub Krupa