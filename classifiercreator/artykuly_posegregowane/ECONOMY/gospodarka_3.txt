Do końca 2019 roku zostanie oddanych kierowcom blisko 490 km nowych dróg - poinformował rzecznik Generalnej Dyrekcji Dróg Krajowych i Autostrad Jan Krynicki.
      
            Jak przypomniał Krynicki, "obecnie kierowcy mają do dyspozycji 3730,7 km dróg szybkiego ruchu, w tym 1638,5 km autostrad i 2092,2 km dróg ekspresowych".

"W 2019 roku planujemy umożliwić kierowcom skorzystanie z nowych, autostradowych kilometrów w ciągu A1 w województwie śląskim, kierowcy pojadą autostradą z Katowic do Częstochowy".

"Do końca roku chcemy udostępnić możliwość podróży z Lublina do Warszawy, z wyjątkiem krótkiego odcinka obwodnicy Kołbieli w ciągu drogi ekspresowej S17" - poinformował Krynicki.

"W województwie zachodniopomorskim, w 2019 roku planujemy otworzyć kolejne fragmenty trasy S6 od drogi ekspresowej S3 (w okolicach Szczecina) do Koszalina. W ciągu najbliższych 12 miesięcy chcemy domknąć również ekspresowe połączenie w ciągu S5 Poznania z Wrocławiem" - podał Krynicki.

Jak zaznaczył Krynicki, plan oddania blisko 490 km dróg opracowano "przy założeniu, że zima skończy się 15 marca 2019 r. oraz nie wystąpią nowe okoliczności wydłużające proces inwestycyjny".