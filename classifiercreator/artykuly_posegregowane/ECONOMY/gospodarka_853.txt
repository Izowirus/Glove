Korekta rozkładu jazdy pociągów wchodzi w życie w najbliższą niedzielę, 10 czerwca. Letni rozkład jazdy będzie obowiązywać do 1 września 2018 r. - przypomina Urząd Transportu Kolejowego (UTK).
      
            Jak informuje UTK, w okresie obowiązywania rozkładu jazdy pociągów 2017/2018 zarządca infrastruktury, czyli PKP Polskie Linie Kolejowe przewidziały pięć korekt związanych m.in. z pracami remontowymi na liniach kolejowych. Najbliższa zmiana nastąpi w najbliższą niedzielę, 10 czerwca 2018 r. Kolejne zaplanowane są na 2 września i 21 października.

PKP PLK podały, że zmiany są związane z realizowanymi przez zarządcę infrastruktury inwestycjami na trasach dalekobieżnych i regionalnych.

PKP Intercity od 10 czerwca uruchamia sezonowe połączenia na wakacje, zapewniając możliwość podróży do najpopularniejszych ośrodków turystycznych takich jak Kołobrzeg, Hel, Trójmiasto czy Zakopane z różnych regionów kraju.

Między innymi od 22 czerwca do 1 września połączenie południa Polski z północną częścią kraju zapewni skład TLK Wydmy relacji Bohumin – Łeba/Hel – Bohumin. PKP Intercity zaplanowało także codzienne połączenie z Białegostoku na Hel – TLK Rybak pojedzie m.in. przez Ełk, Giżycko, Olsztyn, Elbląg, Trójmiasto. Kraków zyska jedno, a Warszawa dwa nowe połączenia do Kołobrzegu obsługiwane przez Pendolino.

Podróżni zyskają także codzienne połączenia do i z Zakopanego w tym nocne połączenie relacji Szczecin – Zakopane.

Na czas letnich miesięcy PLK wstrzymają prace torowe na linii Słupsk – Ustka, by podróżni mogli dotrzeć nad morze. PLK przygotowały też dla podróżnych trasę z Lęborka do Łeby.

PKP PLK zmieniają ponadto regionalną trasę z Poznania do Piły, dzięki czemu pociągi pojadą bezpieczniej, szybciej i wygodniej.

W centrum kraju, w związku z pracami PLK na liniach Łódź – Zduńska Wola oraz Łowicz – Skierniewice, część pociągów dalekobieżnych pojedzie drogą okrężną, a część pociągów regionalnych zastąpią autobusy.

Z kolei w województwie opolskim PLK rozpoczęły prace na linii Opole – Nysa, co będzie się wiązało z czasowym wprowadzeniem komunikacji zastępczej na wybranych odcinkach.

Jak informują PKP PLK, 10 i 11 czerwca na największych dworcach: w Krakowie (Główny), Katowicach, Zakopanem, Poznaniu, Wrocławiu, Gdańsku, Gdyni, Warszawie (Centralny, Wschodni i Zachodni) oraz Szczecinie do dyspozycji podróżnych będą mobilni informatorzy, którzy będą udzielać informacji na temat rozkładu jazdy pociągów PKP Intercity.