PAP/Jan Graczyński
                                        

            Nie można powiedzieć dziś, jaki będzie ostateczny termin zakończenia szczytu ONZ w Katowicach, negocjacje na pewno będą jeszcze prowadzone w sobotę – poinformował dziennikarzy w piątek minister środowiska Henryk Kowalczyk.
      
            Oficjalnym terminem zakończenia szczytu, był piątek 14 grudnia. Minister środowiska oficjalnie potwierdził, że tak się nie stanie. „Jutro (w sobotę – PAP) na pewno będą trwały negocjacje (ws. dokumentu końcowego - PAP)” – powiedział Kowalczyk.

Minister pytany, czy sobota będzie ostatecznym terminem, odpowiedział, że „nie można powiedzieć dziś, co jest ostatecznym tematem”. „Dziś mówimy ze przedłużamy na sobotę, a co będzie dalej, to się okaże. Jest wiele godzin do końca soboty” – dodał.

Kowalczyk nie chciał ujawnić, jakie są główne punkty sporu w dokumencie końcowym. „Trwają nieoficjalne rozmowy, spotkanie bilateralne. Mówienie o tym byłby niestosowne (…) Tekst jest długi, jest jeszcze trochę szczegółów do uzgodnienia” – wskazał.

Minister dodał, że dla Polski istotne jest, by w dokument końcowy odzwierciedlał „ducha Porozumienia paryskiego, aby zachować, nie podnosić już ambicji redukcyjnych”. Kowalczyk podkreślił, że najpierw powinniśmy zrealizować cele klimatyczne, do których zobowiązaliśmy się w Paryżu, dopiero później mówić o ewentualnym podniesieniu ambicji.

W czwartek wieczorem polska prezydencja przedstawiła projekt dokumentu końcowego. Według nieoficjalnych informacji PAP, zawierał on już znacznie mniej punktów spornych (ok. 200). Wcześniej było to ok. 600.

Z informacji PAP wynika ponadto, że prawdopodobnie polska prezydencja w piątek późnym popołudniem ma przedstawić stornom kolejny projekt końcowego dokumentu.