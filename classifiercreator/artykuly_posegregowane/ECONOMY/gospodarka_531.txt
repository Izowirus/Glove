Premier Mateusz Morawiecki - na wniosek ministra infrastruktury Andrzeja Adamczyka - powołał z dniem 30 sierpnia br. Tomasza Żuchowskiego na stanowisko p.o. Generalnego Dyrektora Dróg Krajowych i Autostrad - poinformowało w czwartek Ministerstwo Infrastruktury.
      
            Tomasz Żuchowski od listopada 2015 r. do marca 2018 r. był wiceministrem infrastruktury i budownictwa.

Dotychczasowy p.o. Generalny Dyrektor DKiA Jacek Gryga, który swoją funkcję piastował od listopada 2017 roku, pozostaje zastępcą Generalnego Dyrektora Dróg Krajowych i Autostrad.

Tomasz Żuchowski to absolwent budownictwa i gospodarki przestrzennej na Uniwersytecie Warmińsko-Mazurskim w Olsztynie oraz studiów podyplomowych z informatyki i efektywności energetycznej w budownictwie.

Prowadził własną działalność gospodarczą (kompleksowa obsługa inwestycyjna w obszarze budownictwa i mieszkalnictwa), pracował na rzecz spółdzielni mieszkaniowej i w administracji rządowej związanej z budownictwem i planowaniem przestrzennym, uczestnicząc przy opracowaniach i realizacji zmian prawa w tym obszarze.

Wykładowca akademicki z tematyki szeroko rozumianego procesu inwestycyjnego oraz funduszy UE z perspektywy finansowej 2014-2020.