Łódź, 01.07.2016. Odcinek autostrady A1 Stryków-Tuszyn, przed otwarciem, 1 bm. Wykonany w technologii betonowej, 40-kilometrowy odcinek, zostaje oddany do użytku miesiąc przed terminem i stanowi Wschodnią Obwodnicę Łodzi. Jego otwarcie powinno znacznie usprawnić ruch drogowy w mieście. (mr) PAP/Grzegorz Michałowski Archiwum PAP © 2017 / Grzegorz Michałowski
                                        

            Resort infrastruktury i budownictwa skierował w środę do przetargu budowę ostatniego, 81-km odcinka autostrady A1 na odcinku Tuszyn-Częstochowa. Inwestycja ma być gotowa w 2021 r.; na budowę zabezpieczono 4 mld zł.
      
            Decyzję o skierowaniu do przetargu odcinka autostrady A1 podpisali w siedzibie Ministerstwa Infrastruktury i Budownictwa minister Andrzej Adamczyk oraz wiceminister Jerzy Szmit. Jak mówił Adamczyk, ministerstwo spodziewa się, że prace rozpoczną się w kwietniu lub maju 2018, a zakończą w 2021.

Oznaczać to będzie, że za 4 lata możliwe będzie przejechanie całej autostrady - od południowej granicy kraju do Trójmiasta. Pierwotnie autostrada miała powstać na Euro 2012.

Przetarg będzie jednostopniowy. Budowa 81-km fragmentu drogi będzie podzielona na 5 odcinków.

"Jest zgoda ministra finansów na uruchomienie środków z Krajowego Funduszu Drogowego na kwotę bez mała 4 mld zł" - dodał minister.