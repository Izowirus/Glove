Agencja ratingowa Moody's obniżyła w piątek rating Włoch z Baa2 do Baa3. Decyzja ta została ogłoszona w czasie napięć w rządowej koalicji Ligi i Ruchu Pięciu Gwiazd oraz z UE na tle projektu budżetu na przyszły rok. Plan ten krytykuje Komisja Europejska.
      
            W uzasadnieniu swej decyzji agencja Moody's wyjaśniła, że jest ona związana z wyraźną zmianą strategii budżetowej włoskiego rządu i "znacząco podniesionym deficytem", wyższym niż oczekiwano.

W planie wydatków na 2019 roku rząd Giuseppe Contego zapisał, że deficyt ten będzie wynosił 2,4 procent PKB.

Ponadto, jak podkreśliła agencja ratingowa, powodem jej decyzji jest brak spójnego programu reform, zwłaszcza tych na rzecz wzrostu gospodarczego. W wydanym komunikacie zwraca się uwagę na to, że możliwość wyjścia Włoch ze strefy euro jest "bardzo niska", ale może wzrosnąć, jeśli dojdzie do dalszej eskalacji napięć między włoskim rządem a instytucjami europejskimi na tle projektu budżetu. Pierwsze przedstawione przez Komisję Europejską oceny planu budżetowego są negatywne, gdyż interpretuje się je jako istotne odejście od wcześniejszych zobowiązań władz w Rzymie.

Według Moody's prognozy rządu dotyczące wzrostu są "optymistyczne". Jednocześnie agencja ostrzegła, że włoski dług publiczny nie spadnie wyraźnie w najbliższych latach i pozostanie na poziomie około 130 procent PKB.

Źródła w kancelarii Premiera Włoch, cytowane przez agencję Ansa, komentując obniżenie ratingu, oświadczyły: "Wszystko, jak przewidziano".

Rząd Giuseppe Contego, który w najbliższych dniach będzie bronić projektu budżetu na forum UE, zmaga się z wewnętrznymi napięciami między dwoma ugrupowaniami koalicyjnymi. Według komentatorów spór antysystemowego Ruchu Pięciu Gwiazd i prawicowej Ligi na tle zapisu o planie amnestii podatkowej zagraża stabilności tej trudnej koalicji rządowej.

Z Rzymu Sylwia Wysocka