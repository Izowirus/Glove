Program Kolej plus budowy i rozbudowy połączeń lokalnych i regionalnych będzie w pierwszej fazie kosztował kilka mld zł i obejmował 21 odcinków na mapie Polski; to fundament Strategii na rzecz Odpowiedzialnego Rozwoju - mówił w środę premier Mateusz Morawiecki.
      
            "Tworzymy cały program, który ma objąć miasta wielkości powyżej 10 tys. mieszkańców, z których mają być połączenia do większych ośrodków; tak żeby cała ta sieć komunikacyjna kierowała się swojego rodzaju logiką i jednocześnie tworzyła jednolity ruszt komunikacyjny z punktu widzenia zdolności mieszkańców poszczególnych regionów do poruszania się po terytorium naszego kraju" - mówił premier w Jasienicy Mazowieckiej podczas prezentacji programu Kolej plus. Jak dodał, program w pierwszej fazie "będzie kosztował kilka miliardów złotych", a w dłużej perspektywie może to być "wiele dziesiątków miliardów".

Zaznaczył, że pierwszy okres obejmie otwarcie 21 jeden odcinków, które "zostały już przeanalizowane" i względem których zostaną "dokonane prace inwestycyjne". Zapowiedział, że w kolejnych etapach będą otwierane nowe połączenia.

Premier dodał, że program rozbudowy kolei stanowi fundament Strategii na Rzecz Odpowiedzialnego Rozwoju. Jak wyjaśnił, w ciągu ostatnich 30 lat liczba torów kolejowych spadła z ok. 30 tys. km do ok. 20 tys. km.

"Podejmujemy się programu, który ma to niekorzystne zjawisko odwrócić. (...) To jest moment przełomowy, punkt zwrotny, od którego będziemy odtwarzali połączenia kolejowe" - powiedział, podkreślając, że w tej chwili nawet "bardzo duże miasta" w Polsce jak Jastrzębie Zdrój czy Lubin, nie mają bezpośrednich połączeń.

"Po wielu latach zwijania torów kolejowych chcemy zatrzymać tę falę" - zaznaczył premier Morawiecki.

Obecny na konferencji prasowej minister infrastruktury Andrzej Adamczyk poinformował, że resort przygotował już rozwiązania, które poprawią kolejową komunikację pomiędzy sąsiadującymi województwami. Według szefa resortu przewoźnicy kolejowi, którzy operują w jednym województwie, będą mogli dojeżdżać do stacji węzłowych w sąsiednich dzielnicach, a nie tak jak jest obecnie dojeżdżać tylko do pierwszej stacji za granicą regionu.

"Proponujemy trwałe rozwiązania, które pozwolą i wręcz nakażą przewoźnikom wykonywanie połączeń - w ramach połączeń wojewódzkich, do węzłowych ośrodków w sąsiednich województwach, tak, żeby tam można było przesiąść się na kolejny pociąg i aby podróż była przede wszystkim efektywna" - powiedział minister Adamczyk.

"Przygotowaliśmy projekty ustaw, przygotowaliśmy zmiany w ustawach dzisiaj istniejących" - dodał.

Minister wyjaśnił, że obecnie jest tak, że przewoźnicy operujący w jednym województwie mogą dojechać tylko do najbliższej stacji kolejowej sąsiedniego województwa.

"To niezmiernie utrudnia komunikację kolejową, utrudnia poruszanie się do pracy, w sprawach życiowych zwykłych Polaków" - stwierdził Adamczyk.