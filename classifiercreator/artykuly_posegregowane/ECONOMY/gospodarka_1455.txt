Warszawa, 30.09.2016. Wicepremier, minister finansów i rozwoju Mateusz Morawiecki przed pierwszym posiedzeniem Komitetu Ekonomicznego Rady Ministrów, 30 bm. w KPRM. (ps/mgut) PAP/Paweł Supernak PAP © 2016 / Paweł Supernak
                                        

            Założenia jednolitego podatku już są; wstępnie planowane jest wejście tego rozwiązania w życie od 1 stycznia 2018 roku. Nie ma żadnych propozycji podniesienia podatków z 19 do 40 proc. - powiedział w czwartek wicepremier, minister rozwoju i finansów Mateusz Morawiecki.
      
            Morawiecki zapytany, kiedy poznamy założenia jednej daniny, łączącej PIT oraz składki na ZUS i NFZ, i ile będzie ona miała stawek, odpowiedział: "Szczegółów żadnych dzisiaj nie będę podawał, ponieważ jest grupa osób, która jeszcze pracuje nad różnymi wariantami, które chcemy podać opinii publicznej".

"Wstępne założenia jednolitego podatku już są. Mogę wyłącznie uspokoić te zupełnie nadmiarowe obawy, które tutaj są, ponieważ ja widziałem te założenia i chcemy poddać je pod pewną publiczną debatę. Najpierw spotka się pewnie grono ekspertów, ale też chcemy, żeby to było w domenie publicznej, ponieważ zasadniczo tam są same dobre wiadomości dla przedsiębiorców" - mówił wicepremier dziennikarzom.

"Ogromna większość przedsiębiorców chce, żeby miała niższy klin podatkowy. Natomiast zastanawiamy się, w jaki sposób zaproponować opodatkowanie bardzo dużych biznesów, które są na działalności gospodarczej i to jest znak zapytania nie do końca jeszcze rozstrzygnięty. Natomiast zdajemy sobie sprawę z tego, że jak ktoś dzisiaj płaci podatek 19 proc., a jutro by płacił 40 proc., to byłby z tego powodu bardzo niezadowolony i żadnych takich propozycji podniesienia z 19 na 40 nie mamy" - podkreślił.

Pytany, kiedy rząd podejmie jakąkolwiek decyzję ws. podatku jednolitego, odpowiedział: "Na to mamy czas do co najmniej wiosny przyszłego roku, ponieważ wstępny okres, w którym chcemy wdrożyć (podatek-PAP) to jest 1 styczeń 2018 dopiero". "To jest dzisiaj termin wstępnie zaplanowany dla podatku jednolitego" - wskazał.