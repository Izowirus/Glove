System finansowy funkcjonuje w sposób stabilny, bezpieczny, Komitet Stabilności Finansowej czuwa nad tą stabilnością - zapewniali w poniedziałek minister finansów Teresa Czerwińska i prezes NBP Adam Glapiński, relacjonując ustalenia niedzielnego posiedzenia Komitetu Stabilności Finansowej.
      
            Podczas specjalnie zwołanej konferencji prasowej w siedzibie NBP minister finansów poinformowała, że w niedzielę wieczorem odbyło się spotkanie Komitetu Stabilności Finansowej, podczas którego spotkały się wszystkie instytucje tzw. sieci bezpieczeństwa - czyli przedstawiciele Narodowego Banku Polskiego, Bankowego Funduszu Gwarancyjnego, Komisji Nadzoru Finansowego. Spotkanie zwołane zostało przez ministra finansów jako przewodniczącego KSF.

"Rozmawialiśmy na temat sytuacji finansowej obydwu banków, mianowicie Idei Banku i Getin Noble Banku. Przeanalizowaliśmy sytuację finansową obydwu banków, wysłuchaliśmy informacji, które zostały przedstawione przez przedstawicieli obydwu banków, którzy na posiedzeniu zapewnili Komitet Stabilności Finansowej o tym, że obydwa banki, obydwie instytucje finansowe regulują bieżące zobowiązania (...). Sytuacja jest pod kontrolą, jest monitorowana" - powiedziała.

"Każda z tych instytucji w sposób niezakłócony spełnia swoją funkcję. Jednocześnie na tym też posiedzeniu każda z instytucji sieci bezpieczeństwa zadeklarowała natychmiastową gotowość do tego, aby w razie potrzeby wspierać stabilność systemu finansowego, który funkcjonuje, jeszcze raz podkreślam, w sposób stabilny, bezpieczny" - oświadczyła szefowa MF.

Także prezes NBP Adam Glapiński zapewniał, że polski system bankowy, finansowy jest stabilny, bezpieczny. "System instytucjonalny, który mamy w Polsce, zapewnia taką stabilność. Wszystko na bieżąco jest obserwowane i nadzorowane" - dodał.

Poinformował, że Komitet Stabilności Finansowej spotkał się w niedzielę ze względu na "szum medialny". "Musieliśmy się spotkać o takiej porze i bez zwlekania, ze względu na szum medialny, który powstał wobec pewnych problemów. Właściwie to jest podstawowa przyczyna; nie jakieś fundamentalne kwestie. Tylko to, że powstało pewne zamieszanie medialne. Ono nie ma żadnych przyczyn w polskim systemie bankowym" - powiedział.

Szefowa MF przekonywała też, że zobowiązania Getin Noble Bank i Idea Bank są regulowane na bieżąco i nie ma żadnych zakłóceń.

"Funkcjonujemy sprawnie, wykorzystujemy właściwe nam instrumentarium i właśnie ta sytuacja jest absolutnie pod kontrolą"

Pełniący obowiązki szefa KNF Marcin Pachucki zapewnił z kolei, że KNF jest "w stałym kontakcie z instytucjami nadzorowanymi", również z Getin Noble Bank i Idea Bank.

Prezes Bankowego Funduszu Gwarancyjnego Zdzisław Sokal przypomniał, że BFG gwarantuje środki klientów banków do wysokości 100 tys. euro wraz z odsetkami.

Szefowa MF podkreślała, że Komitet Stabilności Finansowej jest od tego, aby taką sytuację, jak z tymi dwoma bankami, monitorować.

"Jeszcze raz podkreślam, że jest to instrument, który jako sieć bezpieczeństwa zrzesza w sobie kilka instytucji, czyli KNF, Bankowy Fundusz Gwarancyjny, Narodowy Bank Polski i Ministerstwo Finansów, aby mieć taki szeroki ogląd stabilności tak, żeby analizować sytuację na bieżąco, związku z tym tutaj chciałabym powiedzieć, że to pozytywnie świadczy o tym, że funkcjonujemy sprawnie, wykorzystujemy właściwe nam instrumentarium i właśnie ta sytuacja jest absolutnie pod kontrolą" - przekonywała.

Czerwińska była także pytana, jak kształtują się depozyty Getin Noble Bank i Idea Bank w porównaniu do ostatnich informacji z pierwszego półrocza.

"Jeśli chodzi o takie bardzo szczegółowe, bieżące informacje, które dotyczą sytuacji finansowej jednego, jak i drugiego banku, to nie są to informacje publiczne, które możemy podawać na konferencji prasowej. To są informacje objęte tajemnicą handlową. Ze swojej strony możemy zapewnić państwa, że zobowiązania są regulowane na bieżąco. Nie ma żadnych zakłóceń jeśli chodzi o regulowanie zobowiązań ze strony obydwu banków" - powiedziała.

Komitet Stabilności Finansowej istnieje od 2008 roku, tworzą go prezes NBP, minister finansów, przewodniczący KNF i prezes BFG. Wszyscy członkowie Komitetu nie wystąpili dotąd na wspólnej konferencji prasowej.