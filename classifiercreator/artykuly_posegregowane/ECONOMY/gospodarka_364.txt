Poniedziałkowa sesja na nowojorskich giełdach zakończyła się lekkimi spadkami, a zniżkom przewodziły spółki technologiczne. Inwestorzy poznali dane makro z USA, a także lepsze od oczekiwań wyniki BofA.
      
            Na zamknięciu Dow Jones Industrial spadł o 0,35 proc. do 25 250,55 pkt. S&P zniżkował o 0,59 proc. do 2750,79 pkt. Nasdaq Composite spadł o 0,88 proc. do 7430,74 pkt.

Inwestorzy liczyli, że w poniedziałek indeksom uda się kontynuować piątkowe wzrosty, które przerwały serię mocny spadków na Wall Street. Przejściowo w trakcie sesji S&P 500 i DJI znajdowały się nad kreską, jednak indeksom ciążyły notowania spółek technologicznych.

Netflix poszedł w dół o ok. 2 proc., po tym jak analitycy firmy Raymond James oraz banku Goldman Sachs obniżyli ceny docelowe akcji spółki. Apple stracił 2 proc., a Goldman Sachs ocenił, że popyt na produkty spółki w Chinach gwałtownie maleje. Amazon, Microsoft i Alphabet również zakończyły sesję pod kreską.

Bank of America spadł o 2 proc., choć otworzył się na plusie. Przed sesją bank podał, że jego skorygowany zysk na akcję w III kwartale wyniósł 67 centów wobec konsensusu 62 centów.

Światowe giełdy wkraczają w sezon wyników za III kwartał. Z dużych graczy w USA raporty zaprezentują m.in. Goldman Sachs, Morgan Stanley, BlackRock, Travelers, J&J, Netflix, IBM czy P&G.

Zdaniem analityków byki z Wall Street liczą, że mocne wyniki spółek pozwolą zatrzymać gwałtowne spadki amerykańskich giełd, jednak w ostatnich dniach nic nie jest wystarczająco dobrą informacją, by sprostać oczekiwaniom rynku.

"Na początku tego sezonu wyników każda wiadomość jest złą wiadomością" - ocenił Christopher Harvey, główny strateg rynku akcji w Wells Fargo Securities.

Inwestorzy poznali w poniedziałek dane makro z USA.

Indeks aktywności wytwórczej w stanie Nowy Jork (Empire Manufacturing) w październiku wzrósł do 21,1 pkt. z 19 pkt. we wrześniu - podała nowojorska Rezerwa Federalna. Analitycy spodziewali się, że indeks wyniesie 20 pkt.

Sprzedaż detaliczna w USA we wrześniu 2018 r. wzrosła o 0,1 proc. w ujęciu miesiąc do miesiąca - podał Departament Handlu. Analitycy spodziewali się wzrostu wskaźnika o 0,6 proc. mdm.