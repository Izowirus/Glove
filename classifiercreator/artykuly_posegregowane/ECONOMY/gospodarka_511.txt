Bolechowo, 14.12.2017. Budynek fabryki autobusów firmy Solaris Bus & Coach S.A. zlokalizowanej w podpoznańskim Bolechowie, 14 bm. W 2017 roku producent po raz pierwszy przekroczy liczbę 1400 sztuk wyprodukowanych w ciągu roku pojazdów. (jk/awa) PAP/Jakub Kaczmarczyk PAP © 2018 / Jakub Kaczmarczyk
                                        

            Hiszpańska grupa CAF objęła 100 proc. udziałów w firmie Solaris Bus &amp; Coach - poinformowała w środę PAP wielkopolska spółka. CAF zawarł też wstępne porozumienie z Polskim Funduszem Rozwoju (PFR) w sprawie objęcia w Solarisie pakietu mniejszościowego.
      
            Wielkopolski producent pojazdów komunikacji miejskiej, informując o tym, że Solaris ma nowego właściciela, podkreślił, że "transakcja ta zapewni Grupie CAF i firmie Solaris pozycję lidera w segmencie innowacyjnych rozwiązań dla transportu publicznego w Europie i umocni pozycję obu marek na rynkach pozaeuropejskich”.

Jak podano w przekazanym PAP komunikacie, dodatkowo CAF zawarł wstępne porozumienie z PFR, związane z objęciem pakietu mniejszościowego w firmie Solaris (35 proc.).

"Transakcja, w myśl porozumienia, zostanie zmaterializowana w ciągu najbliższych tygodni, po przejściu odpowiednich procedur dotyczących regulacji rynkowych. Poprzez udział w transakcji silnego partnera finansowego, jakim jest PFR, CAF utrzymuje polską tożsamość Solarisa i wzmacnia jego pozycję w kontekście ambitnych planów rozwojowych spółki" – poinformował Solaris.

Prezes i dyrektor generalny CAF Andres Arizkorreta powiedział, że inwestycja w Solarisa "otwiera nowe, strategiczne rynki dla CAF".

"Razem z Solarisem chcemy być liderem w zakresie rozwiązań miejskiej mobilności wykraczających poza pojazdy szynowe, szczególnie w segmencie elektromobilności. Chcemy nadal wykorzystywać i rozwijać markę Solaris, a także zachować jej polski charakter. Połączenie know-how obu firm w zakresie produkcji, projektowania, technologii i usług, jak również innowacyjność i doświadczenie Solarisa w produkcji autobusów, pozwolą nam lepiej zaspokajać potrzeby naszych klientów, jednocześnie tworząc wartość dla akcjonariuszy" – poinformował.

"Chcemy zapewnić wszystkich interesariuszy firm CAF i Solaris, w szczególności naszych klientów i dostawców, że kontynuujemy w niezmienionej formie wszystkie procesy biznesowe oraz współpracę i będziemy wywiązywać się ze wszystkich naszych zobowiązań wynikających z wiążących nas umów" – dodał.

Współzałożycielka Solarisa Solange Olszewska podkreśliła, że ma świadomość, iż firma w nowych rękach będzie się nadal rozwijać.

"Przestaję wraz z rodziną być właścicielem firmy Solaris, ale nigdy nie przestaniemy być jej założycielami. To był niezwykły etap mojego życia. Kiedy wraz z mężem ponad 20 lat temu zakładaliśmy nasze przedsiębiorstwo, postawialiśmy wszystko na jedną kartę. Zainwestowaliśmy całe nasze prywatne oszczędności i z grupą 36 śmiałków, pierwszych zatrudnionych pracowników, porwaliśmy się, jak wielu wtedy uważało, z motyką na słońce" – powiedziała Olszewska.

Jak podkreśliła, obecnie Solaris jest aktywny na 32 rynkach w Europie i poza nią, gdzie jeździ blisko 17 tys. pojazdów z symbolem zielonego jamnika. "Wiem, że oddaję firmę w dobre ręce. Grupa CAF będzie kontynuować to, co najlepsze w marce Solaris i jeszcze bardziej pozwoli się jej rozwinąć” - powiedziała.

CAF (Construcciones y Auxiliar de Ferrocarriles) to hiszpański producent notowany na hiszpańskiej giełdzie. Przedsiębiorstwo zajmuje się projektowaniem, produkcją, utrzymaniem i dostawą taboru kolejowego oraz pojazdów szynowych. W obszarze jego aktywności leżą także najnowsze rozwiązania dla transportu miejskiego, w tym e-mobilność. Produkty grupy CAF można znaleźć na całym świecie m.in.: w Europie, USA, Ameryce Południowej, Azji oraz w krajach Afryki Północnej.

Solaris Bus & Coach S.A. to czołowy w Europie, polski producent pojazdów komunikacji miejskiej: autobusów, trolejbusów i tramwajów. Spółka zatrudnia ponad 2,3 tys. osób w Polsce i blisko 300 pracowników w swoich zagranicznych oddziałach. Produkty firmy były wielokrotnie nagradzane za jakość i innowacyjność zarówno w Polsce, jak i w innych państwach Unii Europejskiej oraz w Zjednoczonych Emiratach Arabskich.