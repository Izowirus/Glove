Dobry kompas ma wytyczać odpowiedni kierunek ku silnej, innowacyjnej i trudnej do zastąpienia polskiej gospodarce - powiedział w poniedziałek premier Mateusz Morawiecki podczas gali Polski Kompas 2018, zorganizowanej przez Gazetę Bankową.
      
            Premier wziął udział w uroczystej gali przyznawania nagrody Gazety Bankowej "Polski Kompas 2018". Nagroda przyznawana jest osobom i instytucjom, które w szczególny sposób zasłużyły się dla rozwoju polskiej gospodarki.

"Nagroda +Polski Kompas+ jest ważna, aby odzyskać, odbudować (...) sterowność polskiej gospodarki. Aby tak się stało, ta sterowność musi być przywracana w konkretnych wymiarach życia - społecznego, publicznego, gospodarczego" - powiedział premier w trakcie uroczystości w siedzibie Giełdy Papierów Wartościowych. Jak dodał, wśród "najbardziej charakterystycznych (dziedzin - PAP), w których powiodło nam się w kontekście przywracania tej sterowności, jest elementarna sprawność instytucji podatkowych".

"Żeby państwo miało odpowiedną sterowność, swój odpowiedni kompas, musi być też odpowiednia suwerenność komunikacyjna" - powiedział premier. Jak mówił, "tak się potoczyły losy naszej III RP, że bardzo duża część mediów jest zagraniczna". Dodał, że "państwo jest pewną spójną całością, także w rozumieniu suwerenności informacyjnej".

"Wszyscy życzymy dobrze Polsce, aby dobry kompas wytyczał odpowiedni kierunek ku silnej, sprawnej, rozwiniętej, innowacyjnej i suwerennej, w rozumieniu gospodarek XXI wieku, a więc trudnej do zastąpienia polskiej gospodarce" - powiedział premier.

"Polski Kompas" to reaktywowany pomysł nagrody z lat dwudziestych ubiegłego wieku

"Polski Kompas" to reaktywowany pomysł nagrody z lat dwudziestych ubiegłego wieku. W tym roku wyróżniono "Polskim Kompasem 2018" menadżerów pięciu przedsiębiorstw. Nagrodę otrzymał prezes PKO BP Zbigniew Jagiełło, za "stworzenie najbardziej nowoczesnego technologicznie banku w Polsce, lidera rynku, gotowego do starcia z największymi instytucjami na świecie".

Prezesa Polskiego Funduszu Rozwoju Pawła Borysa uhonorowano za "odwagę w realizacji wizji zbudowania skoordynowanej grupy instytucji finansowych i doradczych w dziedzinie bankowości, ubezpieczeń, inwestycji, planów kapitałowych, innowacji oraz ekspansji zagranicznej, realnie wpływającej na rozwój polskiej gospodarki".

Krzysztofa Mamińskiego, prezesa PKP SA nagrodzono "Polskim Kompasem 2018" za "konsekwencję w budowaniu kolejowego holdingu i umiejętność prowadzenia dialogu, którego perspektywą jest zawsze porozumienie gwarantujące rozwój narodowego przewoźnika".

"Za inicjatywę i sprawny proces przygotowawczy do integracji PKN Orlen z Grupą Lotos, co wzmocni pozycję negocjacyjną Polski w zakresie dostaw surowców oraz zapewni większe bezpieczeństwo energetyczne kraju" wyróżniono prezes PKN Orlen Daniela Obajtka.

Nagrodę przyznano także Michałowi Mierzejewskiemu, prezesowi zarządzającemu Philip Morris Polska i Krajów Bałtyckich, m.in. za inwestowanie w Polsce.

Jak przypomniał w trakcie gali redaktor naczelny Gazety Bankowej Maciej Wośko, w ub. roku specjalnym "Złotym Polskim Kompasem" wyróżniono ówczesnego wicepremiera Mateusza Morawieckiego.

Gazeta Bankowa, obok nagród "Polski Kompas", przygotowała także publikację "Polski Kompas 2018. 100 lat polskiej gospodarki". To coroczne podsumowanie stanu gospodarki, przegląd instytucji finansowych i ubezpieczeniowych, a także spółek notowanych na GPW i zgłoszonych w UKNF.