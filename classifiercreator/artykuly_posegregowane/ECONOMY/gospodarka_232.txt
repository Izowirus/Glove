Dotychczasowy zastępca przewodniczącego KNF Marcin Pachucki został przez premiera wyznaczony na pełniącego obowiązki szefa Komisji do czasu powołania nowego przewodniczącego - poinformowała Komisja w komunikacie.
      
            "Urząd Komisji Nadzoru Finansowego informuje, że Prezes Rady Ministrów Mateusz Morawiecki odwołał z dniem 14 listopada 2018 r. Marka Chrzanowskiego ze stanowiska Przewodniczącego Komisji Nadzoru Finansowego oraz powierzył pełnienie obowiązków Przewodniczącego Komisji Marcinowi Pachuckiemu, Zastępcy Przewodniczącego KNF. Marcin Pachucki będzie sprawował tę funkcję do czasu powołania nowego Przewodniczącego KNF" - głosi komunikat.

Pachucki jest zastępcą przewodniczącego KNF od lutego 2017 roku. Jako wiceszef komisji odpowiadał za nadzór nad pionem ubezpieczeniowym oraz kapitałowym. Z nadzorem nad rynkiem finansowym związany jest od 2001 roku. Przed powołaniem na stanowisko zastępcy szefa KNF pełnił funkcję zastępcy dyrektora Departamentu Prawnego Urzędu Komisji Nadzoru Finansowego.

Drugim zastępcą przewodniczącego KNF jest Andrzej Diakonow (został nim w lipcu 2017 roku, w miejsce Filipa Świtały), były poseł PiS (w latach 2001-05) i były wiceminister gospodarki i budownictwa (w 1991 roku, gdy ministrem był obecny prezes NBP Adam Glapiński), a następnie kierujący tym resortem w rządzie Jana Olszewskiego. To Diakonowowi, jak wynika z informacji PAP, przekazał swoje obowiązki Marek Chrzanowski przed ostatnim wyjazdem do Singapuru.

Premier powołuje przewodniczącego KNF na 5-letnią kadencję. W przypadku przyjęcia rezygnacji przewodniczącego powierza jego obowiązki jednemu z dwóch zastępców.