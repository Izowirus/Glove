W sobotę wchodzą w życie przepisy, które pozwalają traktować Polskę jako jedną strefę inwestycyjną; zachęty podatkowe dla inwestorów będą dostępne w całym kraju - przypomina w piątkowym komunikacie Ministerstwo Przedsiębiorczości i Technologii.
      
            30 czerwca 2018 r. wchodzi w życie ustawa o wspieraniu nowych inwestycji, która poszerza obszar, na którym można uzyskać zachęty podatkowe do niemal 100-proc. terenów inwestycyjnych w Polsce.

Resort podkreśla, że "to przełomowe zmiany, ponieważ do tej pory Specjalne Strefy Ekonomiczne funkcjonowały na ledwie 0,08 proc. obszaru Polski, a zasady ich działania nie były zmieniane od przeszło 20 lat".

Do tej pory Specjalne Strefy Ekonomiczne funkcjonowały na ledwie 0,08 proc. obszaru Polski

"Prawo przestało nadążać za zmieniającą się sytuacją gospodarczą kraju i na świecie, co skutkowało m.in. podziałami regionalnymi" – mówi, cytowana w komunikacie, minister przedsiębiorczości i technologii Jadwiga Emilewicz.

Dodała, że ograniczenia terytorialne wymuszały na przedsiębiorcach i administracji wielomiesięczne procedury, co często prowadziło do rezygnacji z inwestowania. Czas korzystania z ulg podatkowych wyznaczała, już dwukrotnie zmieniana data kończąca funkcjonowanie Stref.

Podkreśla, że w efekcie "obniżało to inwestycyjną konkurencyjność Polski na arenie międzynarodowej".

Ministerstwo przypomina, co się zmieni po wejściu w życie nowej ustawy. "Zwolnienie podatkowe dla inwestycji dostępne w całym kraju, ze Strefami, które dostosowują się do potrzeb przedsiębiorców" - czytamy. Dodano, że dzięki odejściu od ograniczeń terytorialnych, MŚP nie muszą przenosić się do poszczególnych Stref i inwestować z dala od swojego obszaru działania. Mogą to robić tam, gdzie im wygodniej. Według resortu będzie prostsze i bardziej dostępnie inwestowanie dla mikro i średnich przedsiębiorstw, z elastycznymi wymaganiami dostosowanymi do indywidualnych potrzeb.

Zwolnienia z podatku wydawane będą na 10, 12 lub 15 lat

Ułatwieniem są też gwarancje czasu inwestycji – zwolnienia z podatku wydawane na 10, 12 lub 15 lat. "Premie dla tych przedsięwzięć, które wpływają na konkurencyjność i innowacyjność regionalnych gospodarek, a w konsekwencji na rozwój gospodarczy Polski" - napisano.

Nowe kryteria do uzyskania ulg wspierające niedoinwestowane dotąd regiony kraju.

"Zapewniamy bezpieczeństwo ponad 2 tys. inwestorom, którzy zatrudniają ponad 300 tys. pracowników. Nie wprowadzamy zmian do nabytych przez nich praw, czyli przedsiębiorcy posiadający zezwolenie na działalność gospodarczą na mocy ustawy o SSE, będą zwolnieni z podatku do 2026 roku. Opieramy się na dotychczasowej działalności Stref. Dajemy im możliwość stania się głównym punktem kontaktu w danym regionie. Razem z nową ustawą, Strefy dostają narzędzia do stworzenia własnego planu rozwoju inwestycji i obsługi inwestorów na każdym etapie transakcji" – zaznacza, cytowany w komunikacie, wiceminister przedsiębiorczości i technologii Tadeusz Kościński.

Jak zapewnia wiceprezes Warmińsko-Mazurskiej SSE Małgorzata Sobieska zu Schwarzenberg, warmińsko-mazurscy przedsiębiorcy, oraz ci z którymi SSE prowadzi rozmowy, patrzą na nową ustawę "z olbrzymią nadzieją". Dodała, że dla SSE nowa ustawa jest „zbawienna”.

Wiceprezes Starachowickiej SSE Miłosza Pamuła zaznacza, że w sa Polsce regiony, które straciły swoje przewagi konkurencyjne w stosunku do ośrodków wysoko uprzemysłowionych, to m.in. Świętokrzyskie. "Spodziewamy się, że po wejściu w życie ustawy, znaczna część inwestorów zacznie się w większym stopniu interesować naszym regionem. Już w tej chwili mamy takie sygnały. Ponadto nowa ustawa daje nadzwyczajne możliwości dla mikro, małych i średnich przedsiębiorców. Do tej pory w tym sektorze zainteresowanie narzędziem SSE było małe" – dodał.

MPiT: dzięki nowej ustawie zyskają zarówno inwestorzy polscy jak i zagraniczni

Jak podkreśla resort, dzięki nowej ustawie zyskają: inwestorzy polscy, gdyż wymagane nakłady będą dostosowane do ich możliwości; nie będą oni zmuszeni, jak dotychczas do zmiany lokalizacji swojej działalności, ponieważ zachęty będą dostępne na terenie całej kraju.

Inwestorzy zagraniczni zaś zyskają nowe obszary możliwe do zagospodarowania i zagwarantowany czas inwestycji, co - zdaniem resortu - przywraca Polsce konkurencyjność na rynkach międzynarodowych.

Ministerstwo przewiduje też pozytywne skutki dla pracowników - zakłada, że w najbliższych 10 latach powstanie ponad 200 tys. nowych miejsc pracy na konkurencyjnych warunkach.



Zyskać mają też obecnie funkcjonujące Strefy - będą mogły skuteczniej likwidować bariery inwestycyjne oraz zyskują realny wpływ na rozwój gospodarczy swojego regionu.

Natomiast korzyścią w skali całej Polski będzie długofalowe działanie wsparcia finansowego dla inwestycji, które wpływają na rozwój gospodarczy kraju. Według MPiT niesie ono za sobą m.in.: transfer wiedzy, wsparcie dla działalności B+R, stabilne miejsca pracy dla wysoko wykwalifikowanych pracowników, rozwój klastrów, likwidację bezrobocia na słabiej rozwiniętych terenach.