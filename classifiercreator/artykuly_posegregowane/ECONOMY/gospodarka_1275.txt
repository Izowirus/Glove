Kielce, 05.09.2017. Wicepremier, minister rozwoju i finansów, Mateusz Morawiecki podczas otwarcia XXV Międzynarodowego Salonu Przemysłu Obronnego, 5 bm. w Kielcach. W trakcie trwających od 5 do 8 września br. targów, wystawcy z 33 państw zaprezentują sprzęt wojskowy i nowoczesne militarne rozwiązania techniczne. Tegorocznemu MSPO towarzyszyć będzie wystawa narodowa przemysłu obronnego Korei Południowej. (nlat) PAP/Piotr Polak PAP © 2017 / Piotr Polak
                                        

            Polska potrafi pozyskiwać środki z najbardziej zaawansowanych funduszy - powiedział podczas uroczystości podpisania umów z Europejskim Bankiem Inwestycyjnym wartych prawie 1 mld euro,  wicepremier minister rozwoju i finansów Mateusz Morawiecki.
      
            "Uroczystość jest wyraźnym znakiem tego, że potrafimy pozyskiwać środki z najbardziej zaawansowanych funduszy. Dzięki temu nasza gospodarka będzie się jeszcze lepiej rozwijała" - powiedział Morawiecki.

EBI udzielił kredytów w wysokości prawie 1 mld euro na strategiczne inwestycje w sektorze energetyki i w sektorze naukowo-badawczym.

Zgodnie z umowami, EBI przeznaczył dla grupy Energa 250 mln euro na modernizację i rozbudowę sieci dystrybucji energii elektrycznej w północnej i środkowej Polsce. Gwarantem jest Europejski Fundusz na rzecz Inwestycji Strategicznych (EFIS), główny element Planu Inwestycyjnego dla Europy (tzw. Planu Junckera).

Kolejne dwa kredyty z EBI na kwotę 730 mln euro zostaną przeznaczone na finansowanie innowacji i prac badawczo-rozwojowych prowadzonych przez instytuty badawcze, uczelnie wyższe i przedsiębiorstwa.

Morawiecki mówił o plusach umów z EBI. Wskazał, że jeżeli potrzebujemy dodatkowego finansowania, to najlepsze jest finansowanie rynkowe, rozliczalne, „gdzie my staramy się podnieść na wyższe poziomy innowacyjności naszą gospodarkę i jednocześnie nasi przedsiębiorcy mogą korzystać z tego”.

Podkreślił, że Polska już niczym nie ustępuje od najbardziej zaawansowanych krajów z punktu widzenia zdolności do konstruowania inżynierii finansowej zaawansowanych projektów z funduszy unijnych, planu Junckera, samorządowych, rządowych i prywatnych.

„Prywatne fundusze są w tym przypadku szczególnie ważne” – powiedział.

Wiceprezes EBI Vazil Hudák, odpowiedzialny za działalność banku w Polsce ocenił, że umowy są dowodem tego, że plan Junckera żyje, a Polska jest jednym z liderów wykorzystania funduszy z tego planu. Podkreślił, że projekty, na które udzielane jest finansowanie są konkurencyjne a zarazem innowacyjne. 

Obecny na uroczystości minister energii Krzysztof Tchórzewski ocenił, że stoimy przed wieloma dylematami do rozwiązania, a jednym z nich jest dostarczenie energii wszystkim tym, którzy jej potrzebują w odpowiednich ilościach. Ocenił, że skorzystanie z Plan Junckera, który daje gwarancje finansowania inwestycji, jest dla Polski dużą szansą abyśmy mogli w energetyce nadrobić wieloletnie zaniedbania.

„W tym zakresie bardzo ważna jest sprawa modernizacji sieci energetycznych, bo tutaj ponosimy dużo strat. Jeżeli odpowiednio zmodernizujemy sieci energetyczne to, oszczędzimy sporo energii i w związku z tym będzie to mniej uciążliwe dla obywateli, bo te podwyżki nie będą zbyt uciążliwe” – tłumaczył minister.

Wskazał przy tym na inwestycje Energii, w tym w budowę – wspólnie z Eneą – jednej z najnowocześniejszych w Europie elektrowni węglowej o mocy 1000 megawatów. Podkreślił, że jeśli chodzi o planowaną emisję, to nie będzie ona uciążliwa dla ludzi, ani dla środowiska. 

Prezes Energii Daniel Obajtek poinformował, że grupa Energa do końca 2025 r. wyda 20 mld zł na inwestycje. „250 mln euro pozwoli nam jak najszybciej realizować te inwestycje. My jako grupa już projektujemy (…). Inwestycja w sieć jest inwestycją niezbędną” – powiedział. Wskazał, że chodzi o to, aby sieć była odporna na zjawiska atmosferyczne, aby szła nie tylko liniami napowietrznymi, ale także była kablowana w terenach najbardziej zagrożonych.   

Wiceminister rozwoju Witold Słowik wyjaśnił, że umowy na 730 mld euro dotyczą środków dla polskiej nauki w celu zwiększenia nakładów na badanie i rozwój. „Jak wiemy kwestia badania i rozwoju jest niezwykle istotna, w chwili obecnej Polska wydaje ok. 1 proc. PKB, a w Strategii na Rzecz Odpowiedzialnego Rozwoju zapisaliśmy osiągnięcie pułapu przynajmniej 2 proc.”  - powiedział. Dodał, że środki ma dystrybuować NCBR, aby polskie przedsiębiorstwa były bardziej innowacyjne.

Zgodnie z komunikatem EBI, bank przeznaczył dla grupy Energa 250 mln euro na modernizację i rozbudowę sieci dystrybucji energii elektrycznej w północnej i środkowej Polsce. Wskazano, że finansowanie w formie innowacyjnych obligacji hybrydowych jest gwarantowane przez Europejski Fundusz na rzecz Inwestycji Strategicznych (EFIS), główny element Planu Inwestycyjnego dla Europy (tzw. Planu Junckera).

Dzięki kolejnym dwóm kredytom EBI Polska otrzyma 730 mln euro na finansowanie innowacji i prac badawczo-rozwojowych prowadzonych przez instytuty badawcze, uczelnie wyższe i przedsiębiorstwa. „Te operacje EBI są pierwszymi w ramach nowego instrumentu finansowego InnovFin Science, który powstał dzięki wsparciu finansowemu Unii Europejskiej w ramach programu +Horyzont 2020+” - napisano.

autor: Marcin Musiał
edytor: Dorota Skrobisz