Szef Krajowej Administracji Skarbowej Marian Banaś podpisał porozumienie ze stroną społeczną, które zakłada m.in. podwyżki wynagrodzeń i uposażeń od 1 stycznia przyszłego roku w wysokości 655 zł brutto - poinformowała na Twitterze KAS.
      
            W środę porozumienie zawarł wiceminister finansów Marian Banaś i 10 organizacji związkowych.

"Szef #KAS M.Banaś podpisał porozumienie ze Stroną Społeczną. Kierunkowe założenie to podjęcie wspólnych działań dla poprawy warunków pracy i służby w KAS. Porozumienie zakłada m.in . podwyżki wynagrodzeń i uposażeń od 01.01.2019r. w miesięcznej wys. 655 zł brutto" - czytamy na tweecie KAS.

Pod koniec października minister finansów Teresa Czerwińska mówiła, że resort finansów chce wnioskować do Rady Ministrów o uchwalenie programu modernizacji Krajowej Administracji Skarbowej; przewidywany koszt w latach 2020-2022 to 1,9 mld zł; w 2019 r. program ma być finansowany ze środków własnych.

„Będziemy wnioskować do Rady Ministrów o uchwalenie programu modernizacji KAS, będziemy chcieli, żeby Rada Ministrów podjęła uchwałę o takiej modernizacji. Modernizacja przebiegłaby w dwóch wymiarach – miękkim, inwestycja w ludzi jest konieczna, musimy podnieść wynagrodzenia pracowników KAS. (…) Drugi element tego programu to element fizyczny, typowo inwestycyjny, zakup i modernizacja sprzętu, wyposażenia niezbędnego do realizacji zadań KAS” – mówiła Czerwińska.

„W programie modernizacji, który rozpiszemy na lata 2019-2022, zakładamy, że na podniesienie wynagrodzeń wydamy 660 mln zł. Łączna wartość w latach 2020-2022 to 1,9 mld, a ponieważ chcemy rozpocząć już w 2019 r., to chcielibyśmy rozpocząć to ze środków własnych, czyli z tego co mamy. Chcę dokonać pewnych przesunięć w budżecie, żeby móc inwestować już w przyszłym roku” – dodała.

Krajowa Administracja Skarbowa powstała w wyniku konsolidacji Służby Celnej, administracji podatkowej i kontroli skarbowej. Jest wyspecjalizowaną administracją rządową, wykonującą zadania m.in. z zakresu realizacji dochodów podatkowych, należności celnych, opłat oraz niepodatkowych należności budżetowych.