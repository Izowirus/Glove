Warszawa, 30.04.2018. Minister rolnictwa i rozwoju wsi Krzysztof Jurgiel (n/z) podczas konferencji prasowej "Wzrost dochodów z rodzinnego gospodarstwa rolnego", 30 bm. w Warszawie. (awa) PAP/Tomasz Gzell PAP © 2018 / Tomasz Gzell
                                        

            Wprowadzimy ustawę, pomagającą gospodarstwom rolnym, w zakresie spłaty części odsetek bankowych - powiedział w niedzielę w Błoniu minister rolnictwa Krzysztof Jurgiel. W trakcie spotkania z mieszkańcami mówił też o problemach z Polskim Związkiem Łowieckim, który nie pomaga w zwalczaniu ASF u dzików.
      
            "Wprowadzamy ustawę o pomocy dla zagrożonych gospodarstw rolnych" - powiedział Jurgiel. Dodał, że to jest ustawa, "która musi funkcjonować, bo szereg przedsiębiorstw czy producentów, często nie ze swojej winy", ma kłopoty z kredytami.

"Skieruję do Sejmu ustawę, która umożliwi pomoc państwa w zakresie spłaty części odsetek i udzielania kredytu przez Krajowy Ośrodek Wsparcia Rolnictwa" - podał minister.

Jurgiel w niedzielę w trakcie wizyty w Błoniu przypomniał, że obecnie jednym z głównych problemów rolników jest sprawa zarażonych chorobą ASF dzików. "Od początku współpraca z Polskim Związkiem Łowieckim nie jest najlepsza" - powiedział minister. "Podtrzymuję, że na wzór innych państw musi tu być konkurencja. Muszą być stowarzyszenia, które w wyniku przetargu dzierżawią obwody łowieckie" - zaznaczył Jurgiel.

Minister powiedział, że problemem jest brak realizacji zadań, nałożonych na Polski Związek Łowiecki. "W Niemczech zwierzyny łownej rocznie rejestrowanej jest 1,2 mln sztuk, a w Polsce tylko 200 tys." - podał. "Powstaje pytanie, gdzie te przynajmniej 500 tys. sztuk, biorąc pod uwagę wielkość krajów" - dodał.

Jak zaznaczył, "zwierzyna jest własnością państwa i po złowieniu musi być odprowadzona suma za każdą sztukę". "To musi być uporządkowane" - podkreślił. Dodał, że na posiedzeniu rządu zamierza po raz kolejny podnieść problem z Polskim Związkiem Łowieckim.

Afrykański pomór świń (ASF) występuje w Polsce od 2014 r. Pierwszy przypadek u dzika stwierdzono w województwie podlaskim blisko granicy z Białorusią. Od początku trwania epizootii wykryto w Polsce 1942 przypadków u dzików oraz 108 ognisk u świń. Dotychczas cztery województwa objęte są ograniczeniami w związku z ASF: podlaskie, lubelskie, mazowieckie, warmińsko-mazurskie.

Spotkanie w Błoniu (powiat warszawski zachodni) to część ogłoszonego podczas kwietniowej konwencji Zjednoczonej Prawicy przez prezesa PiS Jarosława Kaczyńskiego objazdu po kraju czołowych polityków obozu rządzącego pod hasłem "Polska jest jedna".