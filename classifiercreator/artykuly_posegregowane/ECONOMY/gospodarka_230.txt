Nieprawdą jest, że propozycje w zakresie upadłości konsumenckiej dotyczą obecnych kredytów, dotyczą tylko przyszłych i będą dyskutowane dopiero wtedy, jeśli Unia Europejska przyjmie dyrektywę w tej sprawie - oświadczył w czwartek rzecznik MS Jan Kanthak.
      
            Rzecznik MS podkreślił, że "propozycje są przygotowywane właśnie w związku z koniecznością wdrożenia tej dyrektywy, której projekt został ogłoszony w zeszłym miesiącu przez Radę Unii Europejskiej".

Jak napisał w oświadczeniu, przygotowywane propozycje w żaden sposób nie wpływają na sytuację banków i całego sektora bankowego.

"Kwestie ewentualnego przewalutowania kredytów i oddawania mieszkań w zamian za umorzenie wziętych na ich zakup zobowiązań finansowych będą dotyczyć wyłącznie umów kredytowych zawieranych w przyszłości. Wynika to z oczywistej zasady, że prawo nie działa wstecz, a zatem nie można zmieniać reguł w przypadku zawartych i realizowanych umów" - zaznaczył Kanthak.