Indeksy na Wall Street rozpoczęły 2019 roku od dużej zmienności, Dow Jones tracił w ciągu dnia ponad 400 punktów, ale na koniec wyszedł na zero. Inwestorzy witają nowy rok z podobnymi obawami do tych, jakie mieli na koniec zeszłego - globalny handel i zawieszenie rządu w USA.
      
            Dow Jones Industrial na zamknięciu zwyżkował o 0,07 proc., do 23.344,05 pkt. S&P 500 wzrósł o 0,13 proc. i wyniósł 2.510,03. Nasdaq Comp. poszedł w górę 0,46 proc. do 6.665,94 pkt.

Patrząc sektorowo dosyć mocno zachowywały się w środę spółki technologiczne oraz banki. Facebook i Amazon zyskały w ciągu dnia odpowiednio ponad 3 proc. i niesełna 1 proc. Słabiej wyglądały natomiast notowania firm paliwowych, w tym Hess i Apache.

Wśród banków na wartości zyskiwały m.in. Goldman Sachs, Bank of America i JP Morgan Chase. 

Notowania Tesli mocno zniżkowały po niższej od oczekiwań liczbie wyprodukowanych samochodów w IV kwartale 2018 r.

Akcje Netflixa spadały o 1 proc. po pojawieniu się nieoficjalnych informacji, że liczba nowych subskrybentów serwisu streamingowego będzie poniżej rynkowych oczekiwań. SunTrust obniżył swoją cenę docelową za akcję Netflixa do 355 USD z 410 USD za akcję.

W ramach grupy FAANG najwyższy wzrost w 2018 r. zanotował Netflix, idąc w górę o 39 proc. Spółka wyprzedziła Amazona, który wzrósł w ubiegłym roku o 28 proc. Natomiast Facebook i Alphabet zakończyły rok na minusie.

"Długoterminowy trend wzrostowy jest nadal niezmieniony pomimo wyprzedaży i słabości, jaką widzieliśmy ostatnio przy akcjach FAANG" - powiedział Craig Johnson, główny analityk w Piper Jaffray.

Według prognozy stratega ds. ropy Scotta Darlinga z JP Morgan, jeśli Organizacja Krajów Eksportujących Ropę Naftową (OPEC) „nie zrealizuje swojego zobowiązania do zmniejszenia produkcji ropy naftowej o ponad 1,2 mln baryłek dziennie”, to cena ropy Brent może pozostać w okolicach 55 dolarów za baryłkę w 2019 r.

Inwestorzy zareagowali wzrostem niepewności na informację "New York Timesa", który podał w środę, że przedstawiciel USA ds. Handlu Robert Lighthizer ostrzegł prezydenta Donalda Trumpa, że dodatkowe cła na import z Chin mogą być potrzebne, aby uzyskać znaczące ustępstwa w negocjacjach handlowych. Lighthizer miał ostrzec Trumpa przed "pustymi obietnicami" ze strony Chin.

Od czwartku do pracy w Kongresie przystępuje nowy skład, wybrany w listopadowych wyborach uzupełniających. W izbie niższej Kongresu (Izbie Reprezentantów) większość przejęli Demokraci. Tego dnia ma się odbyć głosowanie w Kongresie nad ponownym otwarciem placówek rządowych na miesiąc.

Działanie rządu federalnego zostało zawieszone z powodu nieprzyjęcia prowizorium budżetowego na 2019 r. Trump nalega, aby w budżecie znalazło się finansowanie muru na granicy z Meksykiem w wysokości 5,7 mld dolarów, czemu sprzeciwiają się Demokraci.

"Ewentualny brak porozumienia oznaczać będzie przejściowe osłabienie wzrostu PKB. Tydzień braku pracy sektora federalnego historycznie odejmuje ok. 0,1-0,2 pp z łącznej dynamiki w kwartale" - napisali w środowym raporcie analitycy ING.