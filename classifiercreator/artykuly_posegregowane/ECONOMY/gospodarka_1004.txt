Likwidacja lotniska Chopina na Okęciu doprowadzi do olbrzymich problemów dla Warszawy, zmarnowania szans rozwoju stolicy, biznesu i turystyki - uważa kandydat PO i Nowoczesnej na prezydenta Warszawy Rafał Trzaskowski.
      
            "Prawo i Sprawiedliwość planuje zamknięcie lotniska Okęcie, powodując olbrzymie problemy dla dwóch milionów warszawiaków i setek tysięcy ludzi, którzy mieszkają w aglomeracji. To jest pomysł bardzo kontrowersyjny i jest oparty na kompletnych mrzonkach budowania nowego lotniska w szczerym polu, oparty na wyliczeniach, które nie mają żadnego sensu" - ocenił Trzaskowski w piątek podczas briefingu przed warszawskim lotniskiem Chopina.

W czwartek Sejm przyjął specustawę, dzięki której będzie można rozpocząć budowę nowego, międzykontynentalnego lotniska - Centralnego Portu Komunikacyjnego. Za przyjęciem ustawy opowiedziało się 235 posłów, przeciwko było 190, od głosu wstrzymało się 4 posłów.

Jak mówił Trzaskowski, jeśli "chodzi o szanse rozwoju dla Warszawy, szanse dla biznesu, szanse dla turystyki, to te wszystkie szanse zostaną niestety zmarnowane przez tą bardzo złą decyzję Prawa i Sprawiedliwości". "Do tego dochodzi jeszcze marnotrawienie publicznych pieniędzy" - dodał mówiąc, że w związku z rozwojem lotniska Chopina "wydano setki milionów złotych na terminal, na kolejkę SKM i rozwiązania dotyczące kwestii dróg". Stwierdził, że "te wszystkie pieniądze pójdą, niestety, w błoto". "Wystarczy bardzo niewielka inwestycja po, żeby Okęcie miało znacznie większą przepustowość" - dodał.

Trzaskowski zwrócił uwagę, że w czwartkowym głosowaniu w Sejmie w sprawie CPK nie wziął udziału kandydat Zjednoczonej Prawicy na prezydenta Warszawy Patryk Jaki. "Co robi Patryk Jaki? Dlaczego nie ma odwagi, żeby stanąć w obronie warszawiaków i walczyć o Okęcie?" - pytał kandydat PO i N na prezydenta stolicy.

W piątek Patryk Jaki w programie "#RZECZYoPolityce" na Rp.pl. na pytanie, dlaczego wstrzymał się od głosu podczas głosowania odpowiedział: "mimo że popieram budowę tego lotniska, to mam przed sobą teraz spotkania w każdej dzielnicy Warszawy i chce być otwarty na argumenty - bo taki powinien być gospodarz miasta - (...) ludzi, którzy będę chcieli porozmawiać o lotnisku".

Jaki powiedział też, że lotnisko Chopina przestaje być przepustowe, dodatkowo nie spełnia norm związanych z hałasem. "Jeżeli stolica chce się rozwijać, rozwijać w sensie aglomeracyjnym, to po prostu musi szukać nowego miejsca na budowę tego lotniska. Rzeczą naturalną jest to, że proponuje się centralny port" - tłumaczył.

Pierwsza tura wyborów samorządowych ma się odbyć jesienią, w jedną z trzech niedziel: 21 października, 28 października lub 4 listopada br. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw.