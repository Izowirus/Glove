Uważam, że jeśli nie zdarzy się nic, do końca 2019 roku nie będzie podstaw do zmiany stopy procentowej - mówił w środę na konferencji prasowej po posiedzeniu Rady Polityki Pieniężnej (RPP) prezes NBP Adam Glapiński.
      
            Także inny członek RPP Rafał Sura przyznał, że teraz najbardziej optymalnym rozwiązaniem dla polskiej gospodarki jest stabilizacja stóp procentowych NBP w 2019 roku.

Obaj złożyli swoje deklaracje, choć według listopadowej projekcji inflacji i PKB, inflacja w 2019 roku miałaby mieścić się w wyższych przedziałach niż w projekcji lipcowej, a RPP dopuściła w komunikacie, że inflacja w przyszłym roku przekroczy cel inflacyjny - 2,5 proc.

Inny członek RPP Jerzy Osiatyński przyznał, że "najbardziej niejasna jest zmiana cen energii i ich przeniesienie na oczekiwania inflacyjne".

Glapiński dodał, że obecnie najważniejsze są dwa czynniki niepewności dla polskiej gospodarki: ceny energii oraz ewentualny odpływ pracowników z Ukrainy w przypadku otwarcia rynku niemieckiego.