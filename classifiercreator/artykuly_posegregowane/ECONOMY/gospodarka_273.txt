PAP/Paweł Supernak
                                        

            Można walczyć o niepodległą, silną Rzeczpospolitą w sposób bezkrwawy i takie czasy są naszym udziałem; dzisiaj ta niepodległość to w dużym stopniu los firm, przedsiębiorstw w waszych rękach - mówił w poniedziałek premier Mateusz Morawiecki na gali plebiscytu "Firma 100-lecia Niepodległości".
      
            "Można walczyć o niepodległość przedsiębiorczością, gospodarnością, kreatywnością i innowacyjnością waszych przedsiębiorstw, którymi zarządzacie dobrze, solidnie, do przodu" - oświadczył premier podczas gali organizowanej przez tygodnik "Gazeta Polska".

Jak mówił Mateusz Morawiecki, "ten współczesny wyraz dbałości o naszą Ojczyznę i suwerenność jest bardzo ważny". "Poplątana historia Polski ostatnich trzydziestu lat (...) doprowadziła nas do takiego momentu, w którym znaczna część naszej gospodarki jest w rękach innych przedsiębiorstw, z innych nacji" - dodał. Zaznaczył jednocześnie, że "to nie musi być niedobre", ponieważ często te przedsiębiorstwa płacą tutaj podatki, rozwijają swoje działy badań i tutaj tworzą miejsca pracy.

"Ale też w szczególny sposób, tak jak o sile francuskiej gospodarki świadczą francuskie przedsiębiorstwa, o sile niemieckiej gospodarki - niemieckie (...) tak też z biegiem lat o sile polskiej gospodarki coraz bardziej będą świadczyć silne polskie przedsiębiorstwa zdolne do ekspansji międzynarodowej, zdolne do łączenia sił, płacące tutaj podatki, tworzące nowe innowacyjne miejsca prac, oparte o wdrożenia, badania, rozwój i współpracę z nauką" - zaznaczył premier.

Premier podziękował zebranym za to, że - jak mówił - mamy coraz więcej takich przedsiębiorstw, które są siłą napędową i lokomotywą naszej gospodarki.

"Budujemy suwerenność Polski rozumianą według definicji XXI w., polegającą na bardzo dobrze rozwiniętej sieci współpracy na arenie międzynarodowej, popartej rosnącym kapitałem polskim" - dodał. Podkreślił też, że "budujemy silną gospodarkę na kolejne 100 lat, a może nawet dłużej". "Życzyłbym sobie, by te zmieniające się okoliczności doprowadziły do tego, że coraz więcej marek polskich będzie budowanych, bardzo intensywnie rozwijanych w oparciu o polskie przedsiębiorstwa" - dodał.

Zdaniem premiera, "nie ma silnej gospodarki bez silnego społeczeństwa". "Społeczeństwo zawiera w sobie gospodarkę, to dlatego nowy model gospodarczy, który my zaproponowaliśmy jest innym modelem, jest modelem solidarnościowym, opartym o silną gospodarkę włączającą maksymalnie dużo sfer życia społecznego, opartą o sprawiedliwy paradygmat gospodarczy" - wskazał.

Podczas gali został także odczytany specjalny list, który na ręce redaktora naczelnego tygodnika Tomasza Sakiewicza, wystosował prezes Prawa i Sprawiedliwości Jarosław Kaczyński. "Na Pańskie ręce pragnę złożyć najserdeczniejsze podziękowania dla zespołu +Gazety Polskiej+ za życzliwą pamięć i zaproszenie na galę wręczenia nagród +Firma 100-lecia Niepodległości+ - podkreślił prezes PiS.

Pogratulował przy tym "wspaniałego pomysłu", jakim jest projekt "Gospodarczy Fundament Niepodległości" w ramach którego został zorganizowany plebiscyt na firmę i markę 100-lecia Niepodległości. "Ta niezwykle cenna inicjatywa nie tylko popularyzuje, poszerza i pogłębia wiedzę o ekonomicznej historii Polski Odrodzonej, ale także czyni wydarzenia z gospodarczych dziejów ziem polskich bliższymi naszemu sercu" - wskazał prezes Kaczyński.

"Obrazuje skalę wysiłku, który musieli podjąć nasi przodkowie odbudowując naszą Ojczyznę i kierując ją na drogi nowoczesnego rozwoju, przerwanego niestety przez II Wojnę Światową" - dodał.

"Skłania również do zastanawiania się nad tym, jak tamte doświadczenia możemy spożytkować w naszej dzisiejszej pracy na rzecz zbudowania zasobnej i dostatniej Rzeczpospolitej". Prezes PiS życzył równocześnie "całej wspólnocie +Gazety Polskiej+ sukcesów i wielu równie wspaniałych inicjatyw".

Jak podkreślają organizatorzy plebiscytu "Firma 100-lecia Niepodległości" ma on na celu przypomnieć, "że współcześnie działające polskie firmy mają podstawy, aby odwoływać się do tradycji tysięcy dużych, mniejszych i całkiem małych przedsiębiorstw działających w okresie pierwszych 20 lat Niepodległości".

Do udziału w plebiscycie zostały zgłoszone zarówno duże, jak i małe, lokalnie przedsiębiorstwa. Spośród nich kapituła wytypowała sto firm, na które następnie głosowali czytelnicy gazety.