Świnoujście, 29.06.2017.  Automaty do gier. (mb/mgut) Archiwum fot. PAP/Marcin Bielecki
                                        

            Totalizator Sportowy otworzył w Warszawie pierwszy salon gier na automatach. Skorzystać z niego mogą osoby pełnoletnie i po rejestracji z dokumentem tożsamości. Kolejne salony zostaną otwarte jeszcze w tym miesiącu - poinformował we wtorek prezes spółki Olgierd Cieślik.
      
            Totalizator Sportowy wprowadza gry na automatach w oparciu o znowelizowaną ustawę o grach hazardowych, realizując monopol państwa w tym zakresie.

Prezes Totalizatora Sportowego Olgierd Cieślik poinformował we wtorek dziennikarzy, że od piątku w Warszawie działa pierwszy w stolicy salon gier na automatach. Powstał w ramach pilotażu, w formule niehybrydowej. (Tzw. model hybrydowy oznacza otwarcie salonu przy działającej już kolekturze).

Gracz, który chce zagrać na automatach musi się zarejestrować, czyli wypełnić formularz, w którym należy podać imię i nazwisko, PESEL, datę i miejsce urodzenia oraz adres zamieszkania. Należy również odpowiedzieć na pytanie o źródła utrzymania, a także złożyć oświadczenie, czy jest się osobą zajmują eksponowane stanowiska w państwie.

Prezes przypomniał, że pierwsze salony zostały uruchomiane w czerwcu w Bydgoszczy i w Krzeszowicach - oba w formule hybrydowej. Przekazał, że ok. 400 graczy skorzystało już z salonów. Obrót, jaki wygenerowali przekroczył 1 mln zł.

"Kolejne salony zostaną otwarte jeszcze w tym miesiącu. W przeciągu kolejnych miesięcy dobijemy do zapowiadanej ilości 50 sztuk" - powiedział Cieślik. Dodał, że salony z automatami, w różnych modelach, zostaną uruchomione m.in. Białymstoku, Łomży, Bielsku-Białej, Wrocławiu, Sopocie.

Pod koniec maja Totalizator Sportowy poinformował, że w czerwcu ruszy z pierwszymi salonami gier na automatach w ramach programu pilotażowego. W trakcie całego pilotażu ma się pojawić minimum ok. 1220 maszyn do gier w 50 salonach.

Spółka zakłada, że docelowo, w ciągu 4-5 lat Totalizator Sportowy może wprowadzić na rynek ok. 38 tys. automatów współpracujących z centrum zarządzania informatycznego i dostępnych w salonach gier w całym kraju.

1 kwietnia ub.r. weszła w życie znowelizowana ustawa o grach hazardowych, którą pod koniec ubiegłego roku podpisał prezydent Andrzej Duda (niektóre przepisy, m.in. dotyczące blokowania dostępu do stron internetowych, weszły w życie 1 lipca 2017 r.). Nowela gruntownie zmieniła ustawę z 2009 roku oraz wprowadziła silną kontrolę państwa w obszarze gier na automatach. Zgodnie z ustawą m.in. automatami do gier zarządza Totalizator Sportowy, właściciel marki LOTTO, który jest spółką Skarbu Państwa.