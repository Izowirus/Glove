Poznań, 29.05.2016. Rejsowy samolot linii Ryanair startuje podczas pokazów lotniczych Aerofestival 2016, odbywających się na poznańskim lotnisku Ławica w ostatni weekend maja 2016 roku.
(jk/awol) PAP/Jakub Kaczmarczyk PAP © 2017 / Jakub Kaczmarczyk
                                        

            Włoski Urząd Lotnictwa Cywilnego wezwał w trybie pilnym przedstawicieli linii Ryanair w związku z odwołaniem przez nią w tym kraju 700 lotów. Włoskie media podają, że urząd uświadomi przewoźnikowi w czwartek powagę sytuacji, w jakiej znaleźli się pasażerowie.
      
            Podjęte też zostaną rozmowy na temat poszukiwania takich rozwiązań obecnej sytuacji, aby najmniej odbiły się na podróżnych, którzy w tych dniach dowiadują się o tym, że ich loty zaplanowane na wrzesień i październik zostały odwołane.

Agencja Ansa dodaje, że już przed tym pilnym spotkaniem rozpoczął się we Włoszech "skrupulatny monitoring" działalności tanich irlandzkich linii.

Rezygnację z lotów firma tłumaczy problemami wynikającymi z urlopów członków załóg.

Włoski związek pracowników transportu z lewicowej centrali Cgil zwrócił się do Ministerstwa Transportu w Rzymie z wnioskiem o natychmiastowe sprawdzenie, jakie są prawdziwe przyczyny decyzji o anulowaniu lotów. "Wydaje się mało wiarygodne to, że Ryanair nagle zorientował się, iż musi bez żadnego opóźnienia wysłać część personelu na urlop" - ocenił związek Filt-Cgil w wydanym oświadczeniu.

"Nikt nie może liczyć na taryfę ulgową. Pasażer to obywatel, który ma swoje prawa, chronione przez przepisy" - podkreślił minister transportu Graziano Delrio, komentując zaistniałą sytuację.

"Zatem jeśli Ryanair je złamał, zapłaci za tego konsekwencje" – dodał minister.