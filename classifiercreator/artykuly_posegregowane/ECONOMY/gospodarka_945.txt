Kępno, 23.05.2018. Premier Mateusz Morawiecki podczas uroczystości oddania do ruchu I etapu obwodnicy Kępna (woj. wielkopolskie), 23 bm. Pierwszy odcinek trasy powstał w ciągu drogi ekspresowej S11 i ma 3,7 km długości. (cat/sko) PAP/Jan Karwowski PAP © 2018 / Jan Karwowski
                                        

            Polska musi być dostępna zarówno dla mieszkańców miast, jak i wsi; chcemy położyć nacisk na budowę dróg lokalnych - mówił w środę premier Mateusz Morawiecki podczas otwarcia obwodnicy Kępna.

 
      
            Jak zaznaczył premier, na trzy miesiące przed czasem udało się otworzyć obwodnicę Kępna.

Pierwszy odcinek obwodnicy powstał w ciągu drogi ekspresowej S11 i ma 3,7 km długości. Przy tej okazji uruchomiono węzeł z DK 8, prowadzącą w kierunku Wrocławia i Warszawy.

W ocenie Morawieckiego takie inwestycje, jak w Kępnie, są niezwykle ważne dla przedsiębiorców i ludzi. Sprzyjają bowiem bezpieczeństwu, jak mówił Morawiecki, np. "mamy pewność, że dzieci bezpiecznie dotrą do szkoły", ponadto dają większy komfort na drogach.

Premier podziękował wszystkim, którzy przyczynili się do tej inwestycji, która - jak mówił - pokazuje jak ważne są inwestycje w obwodnice, drogi dojazdowe, lokalne, gminne i węzły komunikacyjne.

Morawiecki podkreślił, że trzeba "spiąć Polskę siecią różnych dróg dojazdowych, lokalnych".

"Nasza filozofia rozwoju, rozwoju gospodarczego, ale rozwoju dla społeczeństwa (...) jest taka, że Polska musi się rozwijać równomiernie, Polska jest jedna i Polska musi być dostępna zarówno dla mieszkańców mniejszych miast, mieszkańców wsi, jak również dla mieszkańców wielkich miast" - mówił szef rządu.

Jego zdaniem poprzednicy często patrzyli tylko na łączenie głównych arterii komunikacyjnych, na łączenie wielkich miast.

Podczas swojego wystąpienia szef rządu nawiązał do powiedzenia mówiącego, że wszystkie drogi prowadzą do Rzymu. "Nie chciałbym, żeby wszystkie drogi prowadziły tylko do Warszawy. Chciałbym, żeby te drogi były gęstą siecią, te drogi lokalne powiatowe, gminne rozlokowane po całej Polsce" - mówił.

Morawiecki wyraził też zadowolenie, że rząd ma możliwość "wsparcia działań społecznych". "Działań ważnych dla społeczności lokalnej" - dodał.

Szef rządu wskazał na budowę w Kępnie za przeszło milion złotych sali gimnastycznej i boiska przy szkole podstawowej oraz za 2 mln zł krytej pływalni.

P.o. szefa Generalnej Dyrekcji Dróg Krajowych i Autostrad Jacek Gryga obecny na środowej uroczystości otwarcia obwodnicy Kępna, przypomniał, że GDDKiA w imieniu rządu realizuje program budowy dróg krajowych i autostrad.

"Mamy już wykonane ok. 3,4 tys. km dróg szybkiego ruchu, tzw. autostrad i dróg ekspresowych" - powiedział. Dodał, że GDDKiA realizuje budowę kolejnych ok. 3 tys. km.

"W ub.r. (program - PAP) został przyjęty wraz ze zmianą, która spowodowała, że w miejsce 107 mld zł, jakie mieliśmy przeznaczone, ten limit został powiększony do 135 mld. Wszystko to służy temu, aby (...) powstała komplementarna sieć dróg. I to dróg komfortowych do jazdy, jak również dróg bezpiecznych" - wskazał.

P.o. szefa Generalnej Dyrekcji Dróg Krajowych i Autostrad podkreślił, że obwodnica Kępna jest również częścią tego programu. "To odcinek krótki, ale bardzo ważny. Nie tylko dlatego, że jest częścią przyszłej drogi ekspresowej S11, ale również dlatego, że mamy tu w pobliżu trasę S8" - mówił.

Umowa na realizację drugiego odcinka - jak poinformował dyrektor p.o. dyrektor GDDKiA - została już podpisana.

Obecny na uroczystości poseł PiS Tomasz Ławniczak powiedział PAP, że obecnie na terenie kraju realizowanych jest ponad 100 inwestycji w ramach budowy dróg na kwotę ponad 50 mld zł, a ponad 30 inwestycji na kwotę 21 mld zł jest w trakcie przetargów.

W uroczystym otwarciu pierwszego etapu obwodnicy Kępna wzięły udział władze wojewódzkie, powiatowe i gminne oraz parlamentarzyści. Poświęcenia drogi dokonał biskup kaliski Stanisław Napierała.