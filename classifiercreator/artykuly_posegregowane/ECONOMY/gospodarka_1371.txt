Warszawa, 28.08.2013. Ścianka z logo UOKIK. (obm) PAP/Rafał Guz ArchiwumPAP © 2017 / Rafał Guz
                                        

            UOKiK uruchamia pilotażowy program dla tzw. sygnalistów. W jego ramach każdy, kto wie o udziale swojej firmy w zmowie, może o tym anonimowo zawiadomić Urząd. UOKiK prowadzi też prace nad zmianami przepisów, które na trwałe wprowadzą instytucję sygnalistów do prawa antymonopolowego.
      
            "Niedozwolone porozumienia przedsiębiorców są szkodliwe dla wszystkich uczestników rynku. Zmowy cenowe powodują, że konsumenci nie mają możliwości tańszego zakupu produktów. Podział rynku może sprawić, że dany towar nie będzie dostępny na określonym terenie. Tracą również konkurenci uczestników kartelu, którzy działają zgodnie z prawem" - napisał UOKiK w poniedziałkowym komunikacie, przypominając, że w 2016 roku wydał 13 decyzji dotyczących niedozwolonych porozumień przedsiębiorców, np. zmów cenowych czy przetargowych.

"Zwiększenie wykrywalności zmów to jedno z najważniejszych zadań urzędu. Dlatego chcemy wprowadzać nowe narzędzia poprawiające naszą skuteczność. Jedną z nich jest instytucja sygnalistów. Chodzi o anonimowe informacje od osób, które posiadają wiedzę o niedozwolonych działaniach. Uruchomiliśmy numer telefonu i adres mejlowy, pod którymi można przekazać dowody na praktyki ograniczające konkurencję" - powiedział, cytowany w komunikacie, prezes UOKiK Marek Niechciał.

Sygnalistą, dodał UOKiK, może być każdy, kto wie o niedozwolonym porozumieniu. "Często osoby, które są świadkiem takich działań, nie zdają sobie sprawy, że są one niezgodne z prawem. Przykładowo, detaliści, którzy stosują ceny minimalne lub sztywne ustalone przez producenta, nie wiedzą, że mają do czynienia ze zmową cenową" - czytamy w komunikacie.

Urząd poinformował również, że prowadzi prace nad zmianami przepisów, które wprowadzą na trwałe instytucję sygnalistów do prawa antymonopolowego, na wzór rozwiązań niemieckich, słowackich czy węgierskich, gdzie przykłada się również dużą wagę do ochrony danych informatorów.

Zgłoszenia, jak wynika z komunikatu, będzie można kierować na numer telefonu 22 55 60 500 lub na adres sygnalista@uokik.gov.pl.

UOKiK zaznaczył też, że wszystkie dane na temat programu dla sygnalistów znajdują się na nowo utworzonej stronie www.konkurencja.uokik.gov.pl. Są się tam też informacje m.in. o tym, jakie działania mogą naruszać prawo, rozstrzygnięcia, które może wydać urząd, a także dotyczące programu łagodzenia kar leniency - podał Urząd.