Liczba mieszkań oddanych do użytkowania w październiku była mniejsza niż przed rokiem - poinformował GUS.
      
            Jak podał GUS, według wstępnych danych w październiku br. oddano do użytkowania 14,7 tys. mieszkań, tj. o 1,8 proc. mniej niż przed rokiem (kiedy notowano wzrost o 1,6 proc.).

"Obniżyła się liczba mieszkań oddanych w budownictwie przeznaczonym na sprzedaż lub wynajem (o 4,7 proc. do 7,2 tys.) oraz indywidualnym (o 1,5 proc. do 6,5 tys.). Mniej niż przed rokiem mieszkań przekazano do użytkowania także w budownictwie komunalnym (211 wobec 309). Więcej mieszkań oddano natomiast w budownictwie społecznym czynszowym (341 wobec 165 przed rokiem), spółdzielczym (272 wobec 186) i zakładowym (150 wobec 132)" - głosi komunikat urzędu.

Z kolei w okresie styczeń–październik br., według GUS, oddano do użytkowania łącznie 127,0 tys. mieszkań, tj. o 9,2 proc. więcej niż w analogicznym okresie ub. roku (kiedy notowano wzrost o 1,2 proc.).