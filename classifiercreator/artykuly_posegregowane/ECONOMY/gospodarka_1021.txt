Warszawa, 17.01.2014. Logo banku PKO BP na jednym z warszawskich oddziałów, 17 bm. (kru) Archiwum fot. PAP/Paweł Supernak
                                        

            Zespół analiz ekonomicznych PKO BP kierowany przez Piotra Bujaka zwyciężył w rankingu prognoz makroekonomicznych dla Polski za 2017 r. Consensus Economics - podał bank. Zdaniem Bujaka "kluczem do sukcesu" jest m.in. umiejętne łączenie modeli ekonometrycznych z szacunkami gospodarczymi.
      
            W poniedziałkowym komunikacie bank poinformował, że Consensus Economics zbiera prognozy makroekonomiczne od ponad 700 ekonomistów z całego świata.

"W zestawieniu podsumowującym 2017 rok brane były pod uwagę prognozy rocznego PKB i średniorocznej inflacji sporządzane z miesięczną częstotliwością przez 24 miesiące począwszy od stycznia 2016 r. W rywalizacji brały udział zarówno krajowe, jak i międzynarodowe instytucje, m.in. BNP Paribas, Credit Agricole, Deutsche Bank, Goldman Sachs, HSBC, ING, Moody’s, BZ WBK, Pekao, Societe Generale czy UBS" - głosi komunikat.

Przypomina zarazem, że w ostatnim czasie PKO Bank Polski zajął także drugie miejsce w organizowanym przez "Gazetę Giełdy Parkiet" oraz "Rzeczpospolitą" konkursie kwartalnych prognoz makroekonomicznych na 2017 r.

"W zestawieniu uwzględniono ponad 40 podmiotów, a PKO Bank Polski uzyskał najlepszy wynik wśród instytucji finansowych. Dobry wynik w rankingu ogólnym to m.in. efekt zwycięstwa w rankingu prognoz inwestycji (drugi rok z rzędu) oraz miejsca na podium w prognozach inflacji" - głosi komunikat.

Z kolei w rankingu "Gazety Giełdy Parkiet" PKO Bank Polski zwyciężył także w zestawieniu miesięcznych prognoz makroekonomicznych w 2017 roku oraz był jedną z dwóch instytucji obecnych w wyróżnianej czołowej "piątce" tego rankingu trzeci rok z rzędu.

"Każdy ranking jest pod jakimś względem trudny i wymagający, różni są uczestnicy. W każdym z nich udało nam się wygrać. Dobrze wychodziły nam prognozy miesięczne, które są istotne rynkowo, np. dane o inflacji czy bezrobociu. Udało się też nam dobrze prognozować wskaźniki kwartalne z wyprzedzeniem rocznym oraz wyniki roczne z wyprzedzeniem dwuletnim" - powiedział PAP w poniedziałek Bujak.

Jak tłumaczył, "kluczem do sukcesu" jest umiejętne łączenie modeli ekonometrycznych z różnego rodzaju szacunkami dot. tego co się dzieje w polskiej i światowej gospodarce, a także z szeroką wiedzą o procesach gospodarczych podpartych intuicją i doświadczeniem. Podkreślił, że ważna jest praca zespołowa. "Zespół, który ze sobą rozmawia, współpracuje i jest zaangażowany" - powiedział.

W komunikacie przypomniano, że na co dzień raporty analityczne ekspertów PKO BP można śledzić na Centrum Analiz oraz kontach w serwisie Twitter: @Analizy_PKOBP i w anglojęzycznym @PKO_Research.

W komunikacie zwrócono także uwagę, że PKO Bank Polski jest "niekwestionowanym liderem polskiego sektora bankowego" - w 2017 r. jego skonsolidowany zysk netto wyniósł 3,1 mld zł, czyli najwięcej w polskim sektorze bankowym, a wartość aktywów sięgnęła niemal 300 mld zł.