W 2017 roku banki i SKOK-i udzieliły ponad 9 mln kredytów o łącznej wartości 133,2 mld zł - podało Biuro Informacji Kredytowej. To o 5,5 proc. więcej niż rok wcześniej.
      
            "W ujęciu liczbowym w 2017 r. banki i SKOK-i udzieliły o 5,5 proc. więcej limitów kredytowych oraz o 4,9 proc. kredytów mieszkaniowych. W całym 2017 r. banki i SKOK-i udzieliły łącznie 9,05 mln kredytów na wartość 133,2 mld zł" - poinformowało Biuro Informacji Kredytowej we wtorkowym komunikacie.

W całym 2017 roku, w porównaniu z 2016 r. w ujęciu wartościowym, wzrosły wszystkie cztery grupy kredytowe. "Najwyższa dodatnia dynamika (11,1 proc.) dotyczyła kredytów mieszkaniowych" - podało BIK. Najmniejszy wzrost zanotowały karty kredytowe (0,8 proc.), natomiast limity kredytowe wzrosły o 6,4 proc., a kredyty konsumpcyjne o 3,5 proc.

W grudniu 2017 roku, w porównaniu z tym samym miesiącem z 2016 roku, udzielono wartościowo mniej kredytów niż rok wcześniej - w każdej z czterech grup produktowych. "Najwyższy spadek odnotowano w przypadku kart kredytowych (9 proc.) oraz kredytów mieszkaniowych (6 proc.)"- podało BIK. Kredyty konsumpcyjne spadły o 3,6 proc., a limity kredytowe - o 1,7 proc.

"W ujęciu liczbowym, jedyny wzrost w stosunku do grudnia 2016 r. odnotowała sprzedaż kredytów konsumpcyjnych (9,2 proc.)" - poinformowało BIK. "Pogłębia się negatywna tendencja w sprzedaży kart kredytowych – w porównaniu do grudnia 2016 r. spadła zarówno liczba wydawanych kart kredytowych (o 16,2 proc.), jak i wartość przyznawanych limitów - o 9 proc." - dodano w komunikacie.

BIK podało także dane dotyczące limitów kredytowych w grudniu 2017, w porównaniu do listopada tego samego roku. W ujęciu liczbowym wzrosły tylko kredyty konsumpcyjne (o 16,9 proc.), a spadły: mieszkaniowe (12,8 proc.), karty kredytowe (3 proc.) i limity kredytowe (15,9 proc.). W ujęciu wartościowym spadek dotyczył wszystkich czterech kategorii. Największy spadek zanotowano w przypadku limitów kredytowych (o 13,2 proc.), a najmniejszy wśród kredytów konsumpcyjnych (o 1,9 proc.).