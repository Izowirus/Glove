W poniedziałek większość sklepów będzie otwarta do godz. 14. Zakupy po tej godzinie można zrobić m.in. na stacjach benzynowych oraz w sklepach prowadzonych przez właściciela.
      
            Zgodnie z ustawą o ograniczeniu handlu w niedziele i święta "24 grudnia handel oraz wykonywanie czynności związanych z handlem po godzinie 14 są zakazane".

Zakaz handlu nie obowiązuje m.in. w piekarniach, cukierniach, lodziarniach, na stacjach paliw, w kwiaciarniach, w sklepach z pamiątkami, z prasą, biletami komunikacji miejskiej, wyrobami tytoniowymi, kuponami gier losowych i zakładów wzajemnych oraz w placówkach pocztowych.

Otwarte będą także sklepy, w których za ladą stanie właściciel. Jeśli chodzi o sklepy działające na zasadzie franczyzy - właściciel może otworzyć w niedzielę placówkę, gdy sprzedaż będzie prowadził "we własnym imieniu i na własny rachunek".

Zakaz nie obowiązuje także w placówkach handlowych na dworcach, w portach i przystaniach morskich, na lotniskach, w strefach wolnocłowych, w środkach komunikacji miejskiej, autobusowej, kolejowej, rzecznej, morskiej i lotniczej.

Ustawa o ograniczeniu handlu w niedziele i święta weszła w życie 1 marca br. Za złamanie zakazu handlu grozi kara w wysokości od 1 tys. zł do 100 tys. zł, a przy uporczywym łamaniu ustawy - kara ograniczenia wolności.