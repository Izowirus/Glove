PKP Polskie Linie Kolejowe są już przygotowane do zimy - zapewnia biuro prasowe spółki w specjalnym komunikacie. Na terenie całego kraju rozlokowano już specjalistyczny sprzęt, a na podróżnych czeka całodobowe wsparcie.
      
            Jak poinformował PKP PLK w oczekiwaniu na pierwszy atak zimy na terenie całego kraju rozlokowano już specjalistyczny sprzęt do usuwania skutków niekorzystnych warunków atmosferycznych. Do odśnieżania torów przygotowano 237 pojazdów, w tym 14 kombajnów, 49 pługów i 174 odśnieżarki. Jak zaznacza spółka, to 19 maszyn więcej niż rok temu. W pogotowiu czekają lokomotywy osłonowe, używane do ściągania uszkodzonego taboru. W kraju na sygnał do interwencji czekają 173 zespoły szybkiego reagowania.

Za utrzymanie linii kolejowych w zimie może odpowiadać nawet do 15 tys. pracowników, m.in. PKP Polskich Linii Kolejowych S.A. Blisko 18 tys. rozjazdów wyposażono w urządzenia elektrycznego ogrzewania, aby zapewnić ich sprawność podczas opadów śniegu. Sieć trakcyjna zabezpieczana jest przed oblodzeniem. W tym roku ponad 4200 km będzie chronione specjalnym środkiem zmniejszającym przyczepność lodu do przewodów. Do usuwania awarii przygotowano 66 pociągów pogotowia sieciowego.

Zarządca infrastruktury dba o utrzymanie prawie 5 mln metrów kwadratowych peronów, kładek i dojść dla pieszych. To odpowiada powierzchni około 700 boisk do piłki nożnej. W przypadku nieodśnieżonego peronu informację można zgłosić telefonicznie - numery telefonów są podane na: https://www.plk-sa.pl/sytuacja-zimowa/

PKP Intercity przeprowadziło przegląd sezonowy wszystkich pojazdów już w październiku. Natomiast na największej stacji postojowej w Polsce - Warszawa Grochów - całą zimę działać będzie specjalne urządzenie zapobiegające nadmiernemu oblodzeniu podwozi pojazdów kolejowych.

Przez siedem dni w tygodniu, w systemie całodobowym, działa Centrum Wsparcia Klienta, którego celem jest zapewnienie podróżnym wsparcie na każdym etapie podróży. W przypadku utrudnień spowodowanych m.in. niekorzystnymi warunkami atmosferycznymi, CWK organizuje dojazd podróżnych do stacji docelowej, zapewnienie poczęstunku czy noclegu. Pracownicy CWK współpracują z obsługą składów pasażerskich. Aktualizują komunikaty dla pasażerów wygłaszane w pociągach, na dworcach i peronach. W przypadku opóźnień pociągów powyżej 120 min, na kilkudziesięciu największych dworcach podróżni otrzymają przekąski i ciepłe napoje.

"Informacje o ruchu pociągów i sytuacji na liniach kolejowych znajdują się na stronie portalpasazera.pl. O ewentualnych zmianach podróżni są informowani na stacjach i przystankach. Rozkłady jazdy są dostępne w internecie (portalpasazera.pl, rozklad-pkp.pl, intercity.pl). Pod numerem infolinii 703 200 200* można uzyskać informacje o połączeniach realizowanych przez PKP Intercity. Na 11 największych dworcach pasażerom pomocy udzielają także pracownicy InfoDworców. W weekend wprowadzenia nowego rozkładu jazdy (9-10 grudnia) oraz w okresie świątecznego szczytu przewozowego w 11 lokalizacjach podróżni mogą liczyć także na pomoc mobilnych informatorów PKP Intercity" - informuje Mirosław Siemieniec, rzecznik prasowy PKP PLK.

W okresie zimowym około 300 dworców nie będzie zamykanych na nocne przerwy techniczne. W przypadku znacznego spadku temperatury oraz w sytuacjach nadzwyczajnych PKP S.A. może podjąć decyzję o całodobowym otwarciu pozostałych dworców.