Polityka spójności powinna być polityką dla wszystkich, a nie tylko dla tych biednych państw - powiedział PAP minister inwestycji i rozwoju Jerzy Kwieciński.
      
            PAP: Wiele krajów nie jest zadowolonych z projektu budżetu unijnego na lata 2021-2027, przedstawionego przez KE. Czy są one w stanie stworzyć wspólny front, na tyle silny, by zmienić przyszłą perspektywę finansową?



Jerzy Kwieciński: Polska wyszła z inicjatywą utworzenia grupy tzw. „Friends of cohesion”, czyli przyjaciół polityki spójności. Dwa spotkania grupy już się odbyły w Polsce. We wrześniu planowane jest spotkanie na Węgrzech. Przyjadą tam kraje, które z polityki spójności korzystają podobnie jak my, ale również takie, które tych pieniędzy biorą mniej, ale czerpią korzyści, ponieważ np. ich koncerny otworzyły w Polsce czy na Węgrzech produkcję i szybciej się dzięki temu rozwijają. Wszyscy stoimy na stanowisku, że polityka spójności powinna być polityką dla wszystkich, a nie tylko dla biednych państw. Natomiast obecnie rozmawiamy przede wszystkim w gronie tzw. ósemki, czyli krajów, które zostały najbardziej pokrzywdzone przez propozycję komisji, która zakłada cięcia w wysokości od 20 do 24 proc. Jest to sześć krajów naszego regionu plus Malta i Niemcy.

PAP: Rumunia i Bułgaria nie do końca są w naszym obozie?

J.K.: Dlatego rozmawiamy też w gronie innych państw. Jeżeli obecnie przeliczymy wsparcie na głowę mieszkańca w Unii Europejskiej, to Polska jest na 7. miejscu w UE. Natomiast, przy nowym proponowanym podziale, bylibyśmy na miejscu 10. Co ciekawe, Bułgaria i Rumunia są jeszcze dalej, czyli na głowę mieszkańca otrzymują jeszcze mniej.



PAP: Kilka dni po ogłoszeniu propozycji nowego budżetu okazało się, że cięcia w polityce spójności wyniosą nie 7 tylko 10 proc. Jak to tłumaczyć?

J.K.: To prawda, Komisja Europejska ogłaszając swoją propozycję deklarowała, że budżet spójności został ograniczony o 7 proc., ale jak szybko to przeliczyliśmy, to okazało się, że ta redukcja nie jest 7-procentowa, tylko 10-procentowa.

PAP: Większość krajów nie wiedziało, ile ma dostać pieniędzy, bo KE zmieniła metodologię wyliczania wsparcia.

J.K.: W pierwszych godzinach faktycznie tak było. Ale mamy dobrych ekonomistów, matematyków i poradziliśmy sobie dosyć szybko z tym ćwiczeniem.

PAP: Jeżeli kraje będą dobrze negocjować, to o ile cięcia na politykę spójności w przyszłym budżecie mogą być mniejsze?

J.K.: Tu nie tylko chodzi o globalne liczby, które są w budżecie. Wiadomo, że z racji Brexitu wpływy do budżetu Unii Europejskiej zmniejszają się o składki Wielkiej Brytanii, czyli mniej więcej o 10 proc. Z drugiej strony, w nowej perspektywie finansowej pojawiają się nowe wyzwania Unii Europejskiej, takie jak migracje, polityka klimatyczna, ale również bezpieczeństwo wewnętrzne i zewnętrzne. Są one ważne również dla naszego kraju. Proszę też pamiętać, że nasze regiony się bogacą, Polska się bogaci. Wniosek jest taki, że pieniędzy z budżetu - jako Polska - otrzymamy mniej. Ale dla nas jest również bardzo ważne, jaką metodologię się stosuje do wyliczania i uważamy, że ta metodologia nie tylko była nietransparentna, ale była niesprawiedliwa.

PAP: A możecie skłonić Komisję Europejską do zmiany metodologii?

J.K.: Oczywiście będziemy na ten temat rozmawiali. Pamiętajmy, że to, co przedstawiła Komisja Europejska, jest tylko propozycją, która jest bazą do rozmów, bazą do negocjacji. Musi być ona zatwierdzona przez Radę Europejską, czyli przez szefów rządów i przez Parlament Europejski.

rozmawiała Ewa Wesołowska