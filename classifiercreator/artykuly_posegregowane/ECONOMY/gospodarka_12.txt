Lotnisko Radom – Sadków z dniem 1 stycznia tego roku zostało zamknięte dla statków powietrznych. Decyzję taką podjęto, aby umożliwić rozbudowę radomskiego portu - poinformowało Przedsiębiorstwo Państwowe "Porty Lotnicze" (PPL).
      
            "Rozbudowa lotniska Radom – Sadków wkracza w kolejną fazę. Przygotowujemy lotnisko do prac budowlanych. Aby umożliwić pełną i bezproblemową rozbudowę portu podjęto decyzję o zamknięciu z dniem 1 stycznia 2019 r. lotniska dla samolotów cywilnych" - poinformowało PPL.

Jak zaznacza PPL, zamknięcie portu to pierwszy krok, umożliwiający faktyczne rozpoczęcie działań inwestycyjnych na lotnisku w Radomiu.

"Kolejnym będzie całkowite zamknięcie lotniska dla ruchu lotniczego, planowane na początek kwietnia 2019 r., które umożliwi rozpoczęcie prac inwestycyjnych na najbardziej newralgicznej części infrastruktury lotniska – drodze startowej" - podało PPL.