PIT za podatnika będzie mógł wypełnić Urząd Skarbowy - poinformował w środę na konferencji prasowej w Ministerstwie Finansów wicepremier, minister rozwoju i finansów Mateusz Morawiecki. Wystarczy teraz do urzędu przesłać odpowiedni wniosek o sporządzenie zeznania podatkowego.
      
            Usługa jest dostępna od środy. Wniosek można złożyć poprzez bankowość elektroniczną lub profil zaufany.

Według MF PIT w ten sposób może złożyć nawet 13 mln Polaków.

"Wchodzimy w nowy etap relacji urzędów skarbowych, całego fiskusa z podatnikiem" - powiedział Morawiecki. "To urząd wypełni zeznanie podatkowe osoby indywidualnej, a podatnik tylko je sprawdzi" - wyjaśnił.

Podkreślił, że do rozliczenia PIT przez urząd skarbowy wykorzystane będą narzędzia cyfrowe, stosowane m.in. przez administrację publiczną.

Dodał, że resort finansów chce do tego celu wykorzystać także współpracę z bankami, tak jak w rządowym programie Rodzina 500 Plus. "W kontekście uproszczenia rozliczeń podatkowych będziemy poszerzać różnego rodzaju kanały dostępu dla podatników" - podkreślił.

"Wygoda, mniej formalności, uproszczenie i większa przyjazność urzędu - takie cele nam przyświecają przy tej zmianie" - zaznaczył wicepremier.

Uczestnicząca w konferencji minister cyfryzacji Anna Streżyńska określiła nowy sposób rozliczenia jako "rewolucję". "Żeby było jeszcze łatwiej składać dokumenty, o których dzisiaj mówimy - PIT-WZ, to zeznanie podatkowe zostanie przygotowane przez urzędnika skarbowego. Można to zrobić nie tylko za pomocą certyfikatu kwalifikowanego (podpisu elektronicznego - PAP) czy kwoty zeznania podatkowego z poprzedniego roku, ale także za pomocą profilu zaufanego" - tłumaczyła Streżyńska.

Jak poinformowała, obecnie jest 721 tys. profili zaufanych, z tego ponad 90 tys. zostało założonych w ostatnich tygodniach za pomocą serwisów bankowych. "Ten ponad 12-proc. przyrost był możliwy dzięki temu, że nastąpiło ułatwienie w procesie zakładania profilu zaufanego" - zaznaczyła.

"Spodziewamy się, że profil zaufany stanie się najpowszechniejszym sposobem korzystania z e-usług, w tym również innych usług skarbowych" - powiedziała. "Chcielibyśmy także, żeby w przyszłym roku wszystkie zeznania podatkowe można było składać za pomocą profilu zaufanego, obok dotychczas dostępnych metod" - dodała.

Urząd Skarbowy na podstawie danych z wniosku PIT-WZ oraz informacji od pracodawców lub organów rentowych samodzielnie przygotuje zeznanie podatkowe. Podatnik drogą elektroniczną przedstawi tylko informacje o korzystaniu z odliczeń od podatku lub dochodu, takich jak np. ulga na dzieci, wydatki na cele rehabilitacyjne, podwyższonych kosztów uzyskania przychodów czy przekazaniu 1 proc. podatku na rzecz wybranej organizacji pożytku publicznego.

MF poinformowało też, że do godz. 9.45 urzędy otrzymały 300 PIT-WZ.