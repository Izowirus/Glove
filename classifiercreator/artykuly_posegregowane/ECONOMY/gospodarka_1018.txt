Warszawa, 08.05.2018. Prezydent Andrzej Duda podczas wydarzenia "Startupy w Pałacu - Kooperacja", 8 bm. w Pałacu Prezydenckim w Warszawie. (mr) PAP/Paweł Supernak PAP © 2018 / Paweł Supernak
                                        

            Władza państwowa przede wszystkim powinna stwarzać najlepsze regulacje, dawać ułatwienia, stwarzać dobry system podatkowy - mówił we wtorek prezydent Andrzej Duda do przedsiębiorców. Dodał, że władza powinna stwarzać ogólnie dobre warunki do funkcjonowania.
      
            We wtorek prezydent wziął udział w wydarzeniu "Start-upy w Pałacu – KOOPERACJA". W Pałacu Prezydenckim spotkali się przedstawiciele 70 start-upów, a także 30 reprezentantów wielkich firm, które inwestują w badania i rozwój oraz innowacje, współpracują ze start-upami, bądź chciałyby współpracować.

Zdaniem prezydenta "tak właśnie powinien wyglądać ten postęp w dziedzinie rozwoju gospodarczego i tak powinna być też realizowana, w jakimś sensie, rola władzy państwowej".

Duda zwrócił uwagę, że władza państwowa "przede wszystkim powinna stwarzać nam tutaj jak najlepsze regulacje, dawać ułatwienia, stwarzać dobry system podatkowy taki, który z jednej strony pozwoli nam uczestniczyć w rozwoju państwa, ale z drugiej strony także umożliwi nam rozwijanie się". "Powinna stwarzać ogólnie dobre warunki funkcjonowania" - dodał. Mówił o budowie państwa silnego, praworządnego, aby nie trzeba było czekać latami na dochodzenie swoich należności w postępowaniach sądowych.

"Aby egzekucja tych zasądzonych należności była sprawna, żeby złodzieje byli łapani, a oszuści byli wychwytani i karani, bo wtedy można spokojnie prowadzić uczciwy biznes" - tłumaczył prezydent. "Takie są obowiązki państwa i zapewniam, że staram się, aby były one jak najlepiej realizowane" - podkreślił prezydent.

W ocenie prezydenta zadaniem władz - zwłaszcza tych najistotniejszych podmiotów władzy czy to centralnej, regionalnej, czy lokalnej - jest także "budowanie dobrego klimatu". "Pokazywanie zainteresowania przedsiębiorcom i budowanie przyjaznego klimatu wokół prowadzonej działalności, właśnie także wokół tej działalności najmniejszej" - mówił.

Jak wyjaśnił, dlatego powstała idea spotkania dotycząca start-upów w Pałacu Prezydenckim. "Żeby w jednym absolutnie z najważniejszych miejsc w Polsce można było przyjść podzielić się swoimi doświadczeniami, podzielić się swoimi potrzebami i znaleźć się na tym rzeczywiście wysokim poziomie" - dodał.

"To jest jedna z polityk, którą my tutaj w Pałacu realizujemy. Mam nadzieję, że dzięki państwa wsparciu będziemy mogli ją realizować" - podsumował Duda, zwracając się do zgromadzonych przedsiębiorców.

Duda: powinniśmy w większym stopniu wykorzystywać fundusze unijne na badania i rozwój

Prezydent zwrócił przy tym uwagę, że Polska powinna w większym stopniu wykorzystywać fundusze unijne na badania i rozwój.

"Tak, jak zmienia się również podejście Europy - mówię tutaj o Unii Europejskiej - do nas, do sytuacji europejskiej, do priorytetów także - słyszymy teraz, że przy konstruowaniu nowych ram finansowych, nowego budżetu Unii Europejskiej, nowych założeń budżetowych, mniejsze pieniądze będą oferowane na politykę spójności, a większe będą za to kierowane na badania i rozwój" - powiedział prezydent.

"Wykorzystajmy zatem te środki, które będą szły na badania i rozwój, po to, żeby (...) te badania rzeczywiście realizować. W miarę możliwości realizując je w Polsce i tutaj właśnie zostawiając te pieniądze" - postulował.

Jak dodał, "przez lata mówiło nam się +świetnie, Unia nam daje pieniądze+". "Ale co z tego, jeżeli z jednego euro 98 centów wędruje z powrotem za granicę. Może dzięki temu, co do tej pory udało nam się osiągnąć, przynajmniej połowę tego euro, które będzie do nas przychodziło w ramach badań i rozwoju, pozostawimy w kraju. A to będzie oznaczało już na pewno wielki sukces" - podkreślił Duda.

Przyznał, że "możemy oczywiście żałować, że nie ma większych pieniędzy na politykę spójności".

"Pewnie chcielibyśmy dalej ją realizować, mieć jeszcze więcej pieniędzy na to, żeby zbudować więcej dróg ekspresowych, ale także zbudować więcej laboratoriów i innych elementów, które powodują, że zbliżamy się do wysoko rozwiniętych, czy bardzo wysoko rozwiniętych krajów Europy Zachodniej" - wskazał Andrzej Duda.

O współpracy ze start-upami, oczekiwaniami wobec nich o ofercie dla nich mówili przedstawiciele kilku dużych firm obecnych na spotkaniu.

Dyrektor Biura Innowacji i Doświadczeń Klienta PKO Banku Polskiego Grzegorz Pawlicki poinformował, że kluczowe działanie banku związane z otwarciem się na rynek start-upowy jest oparte na akceleratorze, którego celem jest nawiązanie współpracy ze środowiskiem technologicznym, informatycznym i finansowym. "Oferujemy przede wszystkim dostęp do infrastruktury, ludzi, organizacji (...), możliwości inwestycyjne" - mówił Pawlicki.

Prezes Wieltonu Mariusz Golec ocenił, że w niedalekiej przyszłości najważniejszym elementem działalności będzie nie produkt, "ale przede wszystkim to co przed nim, to co za nim", czyli specyfikowanie produktu oraz monitorowanie, co się z nim dzieje - wsparcie klienta. Golec wyjaśnił, że firma mocno inwestuje w innowacje, a współpraca ze start-upami dotyczy m.in. systemu dostawy komponentów bezpośrednio do stanowiska z wykorzystaniem autonomicznych robotów, czy monitoringu procesu produkcyjnego pozwalającego - po analizie danych - na jego optymalizację.

"Niezbędna jest współpraca z młodymi, otwartymi firmami, z nowymi pomysłami. Nasza współpraca idzie w kierunku tej związanej z rozwojem produktu, a także rozwojem procesu" - powiedział prezes Wieltonu.

O doświadczeniach ze start-upami opowiadali też przedstawiciele PGNiG, spółki Dramiński produkującej ultrasonografy i firmy Onco Arendi działającej w branży biotechnologicznej.