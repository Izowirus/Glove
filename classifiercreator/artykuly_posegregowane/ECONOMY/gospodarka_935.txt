Warszawa, 24.05.2018. Minister przedsiębiorczości i technologii Jadwiga Emilewicz w czasie Forum Sektora Kosmicznego 2018, zorganizowanego przez Związek Pracodawców Sektora Kosmicznego, Ministerstwo Nauki i Szkolnictwa Wyższego oraz Agencję Rozwoju Przemysłu, 24 bm. w Warszawie. (cat/kru) PAP/Leszek Szymański PAP © 2018 / Leszek Szymański
                                        

            "Chcielibyśmy, żeby w 2030 roku polskie firmy miały 3 proc. udziału w obrotach europejskiego sektora kosmicznego" - powiedziała w czwartek minister przedsiębiorczości i technologii Jadwiga Emilewicz, otwierając Forum Sektora Kosmicznego 2018 w Warszawie.
      
            "Branża kosmiczna jest jednym z najszybciej rozwijanych się sektorów na świecie" - powiedziała minister przedsiębiorczości i technologii Jadwiga Emilewicz, dodając, że ten szybki rozwój widoczny jest również w Polsce. Przypominała, że gdy dwa lata temu rząd zdecydował się wspomóc polskie firmy w "podbijaniu kosmosu", przedsiębiorstw, które identyfikowały się z sektorem kosmicznym, było niespełna 30. Dzisiaj, jak zauważyła, jest ich ponad 300 i większość z nich jest częścią międzynarodowego ekosystemu: np. dostarczają najnowocześniejsze oprogramowanie do zarządzania satelitami, także paliwo do rakiet, czy kamery obserwujące to, co dzieje się w kosmosie.

Minister przyznała, że oglądając wystawę, towarzyszącą Forum Sektora Kosmicznego, była pod dużym wrażeniem.

Minister podkreśliła jak ważnym dokumentem jest przyjęta w ubiegłym roku przez rząd Polska Strategia Kosmiczna. Jak zauważyła, jednym z celów jej powstania była potrzeba uświadomienia administracji jak wiele rozwiązań opracowanych przez firmy z branży kosmicznej, można wprowadzać "na ziemi". "Chciałabym np. żebyśmy mogli mierzyć jakość powietrza przy pomocy technologii kosmicznych" - powiedziała.

Drugim ważnym elementem Strategii jest zwiększenie udziału naszych firm w obrotach europejskiego sektora kosmicznego do 3 proc. w 2030 roku. Trzeci cel, to dostęp do infrastruktury satelitarnej, zwiększającej poziom bezpieczeństwa i obronności kraju.

Minister zaznaczyła, że bardzo ważnym wydarzeniem była "akcesja do Europejskiej Agencji Kosmicznej" i podniesienie składki do 40 proc. "Wiem, że wasze oczekiwania finansowe są pewnie znacznie większe, ale mam nadzieję, że pula ta będzie rosła - powiedziała.

Dodała też, że w nowym budżecie unijnym na lata 2021-2027 sektor kosmiczny zajmuje bardzo ważne miejsce i że polska branża będzie do tej kolejnej perspektywy bardzo dobrze przygotowana.

W Forum Sektora Kosmicznego 2018 uczestniczyli przedstawiciele zarówno polskich jak i zagranicznych firm z branży a także przedstawiciele m.in. Polskiej Agencji Kosmicznej, Europejskiej Agencji Kosmicznej, Agencji Rozwoju Przemysłu, Ministerstwa Nauki i Szkolnictwa Wyższego, Komisji Europejskiej.