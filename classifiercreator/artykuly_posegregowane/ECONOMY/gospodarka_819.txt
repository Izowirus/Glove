Baranów, 17.06.2018. Karta do głosowania w referendum w sprawie budowy Centralnego Portu Komunikacyjnego, 17 bm. w Baranowie. Na obszarze powiatów grodziskiego, sochaczewskiego i żyrardowskiego ma powstać port lotniczy. (nlat)  PAP/Jacek Turczyk
                                        

            W gminie Baranów w niedzielę rozpoczęło się referendum, w którym mieszkańcy zdecydują, czy chcą budowy Centralnego Portu Komunikacyjnego, którego lokalizacja jest wskazywana w tej gminie. Swój głos obywatele będą mogli oddać do godz. 21. w jednej z czterech siedzib obwodowej komisji ds. referendum.
      
            W referendum postawione są dwa pytania. Pierwsze: czy chce Pan/Pani budowy Centralnego Portu Komunikacyjnego w gminie Baranów? A drugie dot. zapisów specustawy: czy Pana/Pani zdaniem są one korzystne dla mieszkańców?

Jak mówił wcześniej PAP wójt gminy Baranów Andrzej Kolek, uprawnionych do głosowania jest ok. 4 tys. ludzi.

Mieszkańcy swój głos będą mogli oddać w jednej z czterech siedzib obwodowej komisji ds. referendum: w szkole podstawowej w Baranowie, gminnym przedszkolu w Cegłowie, szkole podstawowej w Bożej Woli oraz w szkole podstawowej w Kaskach. Lokale obwodowych komisji wyborczych zostały otwarte o godz. 7., zamknięte zostaną o godz. 21.

W Urzędzie Gminy w Baranowie będzie funkcjonowała gminna komisja, która będzie zbierała wszystkie wyniki z czterech obwodowych komisji wyborczych, a następnie je sumowała. Wójt nie wykluczył, że wyniki głosowania w referendum mogą być znane jeszcze w niedzielę.

Rada Gminy Baranów 18 kwietnia br. podjęła uchwałę o referendum ws. CPK. Termin jego przeprowadzenia został wyznaczony na 17 czerwca. Pod koniec maja wojewoda mazowiecki Zdzisław Sipiera przekazał, że uchwała gminy Baranów jest zgodna z prawem.

Na początku listopada ubiegłego roku rząd przyjął uchwałę ws. "Koncepcji przygotowania i realizacji inwestycji Port Solidarność – Centralny Port Komunikacyjny dla Rzeczypospolitej Polskiej". Nowe lotnisko ma powstać między Łodzią a Warszawą i być jednym z największych przesiadkowych portów lotniczych w Europie. Na jego lokalizację wskazywana jest miejscowość Stanisławów w gminie Baranów. Port powstanie na ok. 3 tys. ha. Do końca 2019 r. mają trwać prace przygotowawcze, a sam port powinien być zbudowany do końca 2027 r.