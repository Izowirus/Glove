Warszawa, 02.05.2018. Briefing ministra inwestycji i rozwoju Jerzego Kwiecińskiego, 2 bm. w Warszawie, w związku z ogłoszeniem przez Komisję Europejską projektu budżetu UE na lata 2021-2027. (rp/doro)  Archiwum fot. PAP/Radek Pietruszka
                                        

            Naszym celem nie jest gospodarka sama w sobie tylko taka, która pracuje dla ludzi i jej efekty trafiają do wszystkich - powiedział w piątek podczas  VIII Kongresu "Polska Wielki Projekt" minister inwestycji i rozwoju Jerzy Kwieciński.
      
            Kwieciński, który był jednym z uczestników panelu nt. ambicji nowoczesnego państwa we współczesnych procesach gospodarczych przypomniał, że PKB na mieszkańca Polski to 67 proc. unijnej średniej. "Naszą ambicją jest nie tylko tą średnią dogonić, ale i ją przegonić" - powiedział.

By jednak stało się to możliwe, trzeba polską gospodarkę przestawić na bardziej innowacyjną, choć - jak pokazują rankingi Komisji Europejskiej - nie jesteśmy postrzegani jako kraj innowacyjny. "Musimy to zmienić, a efekty płynące ze wzrostu gospodarczego muszą trafiać do wszystkich mieszkańców kraju, nie tylko do inwestorów czy samej gospodarki. Tylko wtedy osiągniemy cel, służąc społeczeństwu a nie samej gospodarce" - mówił.

Prezes PKO BP Zbigniew Jagiełło nawiązał do Strategii Odpowiedzialnego Rozwoju i uznał, że jest to polska odpowiedź na poszukiwanie drogi konkurowania na świecie. W jego opinii, największym wyzwaniem współczesności jest rewolucja cyfrowa, która - jak podkreślił - jest "nieunikniona". "Jeśli coś jest nieuchronne, to nie powinno się z tym walczyć, lecz starać się to wykorzystać. Jako przykład wykorzystania nowych możliwości podał mobilną aplikację PKO BP, która została uznana przez klientów za najlepszą na świecie mimo, że PKO BP konkurował z takimi potęgami jak JP Morgan czy Deutsche Bank. Właśnie w branży IT Polacy - zdaniem Jagiełły - powinni szukać niszy, w której bylibyśmy w stanie stanąć do globalnej konkurencji.

Opinię tę podzielił prezes ARP Marcin Chludziński, który zauważył, że powinniśmy szukać branż i obszarów, w których jesteśmy na podobnym poziomie co inni, bo tylko tam mamy szanse wygrać. Zwrócił jednak uwagę, że są też tradycyjne przemysły, w których Polska ma osiągnięcia jak np. przemysł rolny, spożywczy czy meblarski. Chludziński zwrócił uwagę, że rozwijając branże czy produkty powinnyśmy pilnować, by były one oparte o rodzimą produkcję i by "centrum wartości dodanej" budować w Polsce.

Wiceprezes Związku Przedsiębiorców i Pracodawców Marcin Nowacki zauważył, że choć w ostatnich dekadach bardzo zmieniły się poszczególne branże i technologie, to jednak zasady ekonomii pozostają niezmienne. W jego opinii fundamentem długofalowego rozwoju gospodarczego jest wolność gospodarcza. Jak mówił, najbogatsze gospodarki, jak np. kanadyjska, gospodarka USA, Danii, Szwajcarii to gospodarki najbardziej wolne. Dodał w tym obszarze jest w Polsce jeszcze "nieco do zrobienia".

Prezes firmy Cendrob Andrzej Goździkowski podkreślał rolę administracji państwowej jako regulatora działań przedsiębiorców. Przedsiębiorcy nie chcą, by państwo kreowało dla nich rynek - mówił. To oni tworzą towary i powinny być one tak dobre, by klienci chcieli je kupować. Państwo ma tworzyć takie regulacje dla rodzimego biznesu, by zabezpieczyć bogacenie się Polaków, bo ich potomni będą tworzyć w przyszłości kolejne przedsiębiorstwa i generować kolejne bogactwo. Apelował, by administracja państwowa i samorządowa korzystała z usług i produktów rodzimego biznesu.

Prezes Polskiego Towarzystwa Gospodarczego Tomasz Janik wskazywał z kolei, że największym polem do popisu jest dla państwa tworzenie dobrego klimatu dla biznesu. Państwo podkreślał musi zachęcać do inwestowania, a jego urzędnicy muszą być dla przedsiębiorców partnerami. Janik wskazywał, że są obszary, w których bezpośrednie wsparcie ze strony państwa przynosi bardzo dobre efekty i pomaga krajowemu biznesowi w osiąganiu globalnych przewag konkurencyjnych. Przykładem tego są osiągnięcia amerykańskich korporacji, również z branży elektronicznej, które osiągnęły sukces również dzięki potężnemu wsparciu ze strony państwa. "Amerykanie się tego nie wstydzą, choć to jedna z najbardziej wolnych gospodarek świata" - powiedział.