Tychy, 18.07.05. W poniedziałek 18 bm. do Włoch odjedzie ostatnia partia z 60 sztuk Fiatów Panda, przeznaczonych dla włoskiej armii. Samochody od wersji cywilnej różnią się jedynie kolorem, zostały pomalowane na specjalny kolor khaki. Są to auta z napędem na cztery koła, silnikiem benzynowym 1,2 litra i mocy 60 KM. Fiat - który wcześniej przygotowywał już samochody dla włoskich żołnierzy - liczy na dalsze zainteresowanie  armii.
(ko) PAP/Andrzej Grygiel PAP © 2017 / Andrzej Grygiel
                                        

            Produkcja fiata panda może zostać przeniesiona z fabryki w Pomigliano d'Arco na południu Włoch do Polski w ciągu dwóch lat - tak włoskie media interpretują zapowiedź szefa Fiat Chrysler Automobiles ( FCA) Sergio Marchionne. Ogłosił on, że panda opuści Włochy.
      
            "Panda pójdzie gdzie indziej, nie teraz, około 2019-2020 roku" - oświadczył we wtorek Marchionne w czasie salonu samochodowego w Genewie.

Dodał następnie, że fabryka koło Neapolu ma "zdolności do produkowania innych aut". Wyjaśnił, że w Pomigliano d'Arco będą powstawać modele Alfa Romeo lub Maserati.

Mówiąc o Pomigliano d'Arco, Marchionne stwierdził: "Dzisiaj nic zmieniamy niczego, fabryka produkuje dobrze, ale następna panda nie będzie produkowana ani tam, ani we Włoszech". Podkreślił, że koncern bardzo dużo zainwestował w fabrykę w Kampanii i dodał, że ma ona przed sobą "perspektywy".

Włoskie gazety na swoich stronach internetowych wskazują fabrykę w Polsce jako prawdopodobne ponowne miejsce produkcji pandy w przyszłości. Taką hipotezę stawia między innymi "Corriere della Sera".

Panda była w latach 2003-12 produkowana w fabryce w Tychach.

Wyjaśnień od szefa koncernu zażądał związek metalowców Fiom z lewicowej centrali Cgil. Związkowcy zaapelowali o zapewnienia dotyczące przyszłości produkcji w Pomigliano d'Arco.