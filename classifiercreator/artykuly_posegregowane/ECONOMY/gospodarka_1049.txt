Bydgoszcz, 27.04.2018. Składanie rocznych zeznań podatkowych PIT za rok 2017 w Trzecim Urzędzie Skarbowym w Bydgoszczy, 27 bm. Deklaracje roczne za 2017 rok należy złozyć do 30 bm. (mr) PAP/Tytus Żmijewski Archiwum PAP © 2018 / Tytus Żmijewski
                                        

            Ponad 11 mln deklaracji podatkowych PIT za 2017 r. złożonych zostało przez internet - poinformowało w środę Ministerstwo Finansów. To nowy rekord,. w zeszłym roku elektronicznych deklaracji PIT było nieco ponad 9,5 mln.
      
            Jak podało MF, w terminie rozliczenia podatku od dochodów osobistych za zeszły rok, czyli do 30 kwietnia, złożono dokładnie 11 mln 374 tys. 148 elektronicznych deklaracji. Ich liczba rośnie z roku na rok, ubiegłoroczny rekord wynosił 9 mln 670 tys. 215 e-PIT-ów.

Ministerstwo Finansów przypomniało, że przez ostatnie dwa miesiące, w całej Polsce trwała akcja informacyjna "Szybki PIT". W ramach kampanii ministerstwo przygotowało m.in. 93 punkty rozliczeń w galeriach handlowych, które odwiedziło ponad 15 tys. osób, eksperci MF podczas kwietniowych dyżurów telefonicznych odpowiadali na pytania dotyczące rozliczeń, m.in. na temat ulg podatkowych czy działalności gospodarczej, podobne dyżury odbywały się we wszystkich urzędach skarbowych, gdzie dodatkowo znajdowały się stanowiska, z których podatnicy mogli wysłać e-Pita.

Działała też strona Szybkipit.pl, na której znalazły się formularze, broszury, instrukcje i wszystkie informacje potrzebne do złożenia deklaracji, a w ostatnich dniach kwietnia wszystkie urzędy skarbowe pracowały dłużej. MF przypomniało też, że W tym roku można było również skorzystać z aplikacji, która umożliwiała sprawdzenie stanu realizacji zwrotu nadpłaty podatku z deklaracji za 2017 r. Resort jednocześnie podziękował wszystkim podatnikom, którzy skorzystali z jego pomocy i którzy rozliczyli PIT w terminie.