Górnictwo jest dla polskiej gospodarki niezwykle ważne i będzie ważne, ale to będzie nowoczesne górnictwo - oświadczyła we wtorek w Katowicach premier Beata Szydło. Takiego górnictwa chcemy i takie budujemy, a dane z pierwszego półrocza br. są optymistyczne - dodała.
      
            Premier Szydło wzięła udział w otwarciu Międzynarodowych Targów Górnictwa, Przemysłu Energetycznego i Hutniczego "Katowice 2017". "Te targi pokazują, jak dużo nowoczesnych technologii i nowoczesności w górnictwie może być. I to jest przyszłość polskiego górnictwa i to jest przyszłość polskiej gospodarki" - mówiła szefowa rządu.

Jak dodała, to też okazja by powiedzieć z Katowic, "ze stolicy Śląska i ze stolicy polskiego przemysłu i górnictwa", że górnictwo jest dla polskiej gospodarki niezwykle ważne i że to będzie nowoczesne górnictwo.



Premier Szydło mówiła, że jednym z pierwszych trudnych zadań jej rządu było rozwiązanie problemów górnictwa, doprowadzenie do jego reformy, ale i danie branży przyszłości. I tak się stało – podkreśliła, jednocześnie dodając, że nie chodziło tu o reformy na 2-3 lata, ale o zbudowanie nowego systemu, innego spojrzenia na branżę.

"Muszę zacząć od podziękowań. Jest ze mną Grzegorz Tobiszowski - wiceminister w moim rządzie. Nie ma Krzysztofa Tchórzewskiego, ale on jest patronem tych targów. To są dwaj ministrowie, dzięki którym możemy powiedzieć, że polskie górnictwo zaczyna nowe życie" - powiedziała premier. "Podziękowania należą się wszystkim szefom spółek górniczych i energetycznych, którzy bardzo ciężko pracują nad tym, żeby ten projekt się powiódł" - mówiła Szydło, dodając, że dziękuje też wszystkim pracownikom i załogom, które "podeszły z wielkim zrozumieniem do tych projektów i zmian".

"Dzisiaj to jest nasz wspólny sukces, że możemy w Katowicach powiedzieć w 2017 r., że przed polskim górnictwem i polską energetyką jest dobra perspektywa, dobra przyszłość" - mówiła premier.

Premier: chcemy budować polską gospodarkę w oparciu o bezpieczny miks energetyczny 

Zapewniła ponadto, że chce "budować polską energetykę, polską gospodarkę w oparciu o bezpieczny miks energetyczny, w którym węgiel kamienny, węgiel brunatny będzie miał niezwykle istotne miejsce".

Jednocześnie wskazała, że tak się dzieje i tak się będzie działo przez kolejne lata, bo reforma cały czas trwa. "Ona dopiero weszła w nowy etap. W tej chwili myślimy właśnie o budowaniu nowoczesnych technologii węglowych, o nowoczesnym górnictwie, a do tego potrzebujemy również i nowoczesnych rozwiązań" - mówiła szefowa rządu.

Dlatego - kontynuowała - należy stawiać na polską myśl inżynierską i oferować nasze produkty za granicą. "Chcemy mówić o tym, że górnictwo polskie, polska energetyka są naszą wizytówką" - mówiła.

Premier dodała, że chodzi tu także o bezpieczeństwo energetyczne Polski. "Zdajemy sobie z tego sprawę, że we współczesnym świecie każde państwo musi budować tak swoją gospodarkę, tak swoją bardzo wrażliwą jej część - czyli energetykę, aby zabezpieczyć w jak największy sposób swoje państwo. I to robimy. Dlatego węgiel kamienny jest niezwykle ważny" - zaznaczyła.

Jak podkreśliła, to nie są łatwe reformy. "To nie są łatwe decyzje, ale myślę, że wszyscy z państwa, którzy obserwowaliście, widzieliście ten proces, uczestniczyliście w nim, możecie powiedzieć, że rzeczywiście udało się stworzyć (...) dobrą drużynę, która ten projekt potrafiła przeprowadzić" - powiedziała. I dodała: "Teraz jesteśmy na tym etapie, kiedy budujemy właśnie przyszłość polskiego górnictwa".

Premier Szydło zaznaczyła, że jest dumna z tego, że ten projekt się powiódł. "Również i dlatego, że sama jestem związana z gminą górniczą, sama pochodzę z tego regionu i wiem doskonale, że dla nas tutaj, ludzi mieszkających na południu Polski, górnictwo to nie tylko jest gospodarka, (...) to nie jest tylko możliwość zarabiania, ale to jest też wielki etos budowany przez wiele pokoleń i to jest po prostu nasze życie" - oceniła.

Szydło: górnictwo zaczyna przynosić zyski

Jak zaznaczyła, rząd chce, by polskie górnictwo było nowoczesne, bezpieczne, konkurencyjne i przynosiło zyski. "Dzisiaj po pierwszym półroczu możemy powiedzieć, że wiadomości są optymistyczne, ponieważ kondycje spółek węglowych, spółek energetycznych są bardzo dobre, górnictwo zaczyna przynosić zyski, ponad 1,5 mld zł już za pierwsze półrocze" – podkreślił szefowa rządu.

W otwarciu targów udział wziął także wiceminister energii Grzegorz Tobiszowski.

Targi Górnictwa, Przemysłu Energetycznego i Hutniczego, które rozpoczęły się we wtorek w Katowicach, ta największa tego typu impreza w Polsce i jedna z największych na świecie. Przyjechało na nią ponad 300 wystawców z kilkunastu krajów. Ich oferta prezentowana jest na ponad 20 tys. m kw. powierzchni wokół hali katowickiego "Spodka" oraz w przylegającym Międzynarodowym Centrum Kongresowym.

Organizowane co dwa lata targi oraz towarzyszące im seminaria potrwają do piątku.