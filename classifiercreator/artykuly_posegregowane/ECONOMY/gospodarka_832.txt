W czwartek w Szczecinie rozpoczęły się Światowe Dni Morza, na które zjechało do stolicy Pomorza Zachodniego kilkunastu zagranicznych ministrów i kilkadziesiąt delegacji z całego świata. Zadaniem całego polskiego rządu jest odbudowa sektora gospodarki morskiej - wskazał minister Marek Gróbarczyk.
      
            Spotkanie międzynarodowych ekspertów z branży morskiej i polityków jest poświęcone m.in. nowym szlakom transportowym w handlu międzynarodowym i bezpieczeństwu cyfrowemu w żegludze morskiej.

"Polska jest morska i zawsze będzie morska" – powiedział, inaugurując obchody Światowych Dni Morza minister gospodarki morskiej i żeglugi śródlądowej Marek Gróbarczyk. "Moim zadaniem i zadaniem całego polskiego rządu jest odbudowa sektora gospodarki morskiej. Pracujemy dla przyszłych pokoleń Polaków, prowadząc nasze projekty z wykorzystaniem najnowocześniejszych technologii i z poszanowaniem zrównoważonego rozwoju i najwyższych standardów ochrony środowiska" – dodał szef resortu gospodarki morskiej.

Gościmy w Szczecinie cały świat morski, wspólnie z ministrami ds. morskich i ministrami transportu będziemy debatować o najważniejszych wyzwaniach dla żeglugi morskiej i dla morskiego rynku pracy – kontynuował Gróbarczyk.

"Polska jest krajem członkowskim Międzynarodowej Organizacji Morskiej (IMO-PAP) od 1960 r., stale zaangażowanym na rzecz (…) misji IMO, czyli współpracy na rzecz bezpiecznej, przyjaznej środowisku, efektywnej i zrównoważonej żeglugi. Organizując Światowe Dni Morza w naszym kraju, chcemy zwiększyć naszą aktywność na forum IMO. Składam deklarację, że Polska będzie kandydować do rady IMO w 2019 r., aby dołączyć do grona najważniejszych państw morskich na świecie" – powiedział Gróbarczyk, dodając, że jest zaszczycony tym, że gospodarzem debaty jest nasz kraj.

Gróbarczyk: chcemy zainwestować około 25 mld euro w rozwój silnej gospodarki morskiej

Szef resortu gospodarki morskiej powiedział także, że ostatnie lata przyniosły rozkwit polskiej gospodarki morskiej. "Regularnie notujemy nowe rekordy w przeładunkach w portach morskich, modernizowany jest przemysł stoczniowy, realizujemy kluczowe inwestycje dla transportu rzecznego, a akademie morskie w Gdyni i Szczecinie uznawane są za jedne z najlepszych na świecie pod względem jakości kształcenia" – dodał.

"W najbliższych latach chcemy zainwestować około 25 mld euro w rozwój silnej gospodarki morskiej, w tym rozbudowę portów i żeglugi śródlądowej" – powiedział Gróbarczyk.

Minister zaliczył do wyzwań przede wszystkim kwestię morskiego rynku pracy. "Często rozmawiam ze stoczniowcami, portowcami, marynarzami, którzy chcą pozostać i pracować w naszym kraju, chcą pływać pod polską banderą, dlatego jednym z najważniejszych wyzwań, które podejmujemy, jest odbudowa potencjału polskiej floty narodowej" – dodał.

Tegoroczne Światowe Dni Morza odbywają się pod hasłem "Lepsza żegluga dla lepszej przyszłości". "Z jednej strony spoglądamy wstecz, doceniając dorobek IMO jako globalnego regulatora żeglugi i transportu morskiego. Z drugiej strony patrzymy w przyszłość, na to jakie będą rozwiązania w zakresie ograniczania emisji gazów cieplarnianych z międzynarodowego transportu morskiego, czy też w zakresie statków autonomicznych. Polska jest zdania, że wszystkie te rozwiązania powinny być wypracowane na forum IMO, z uwagi na większą skuteczność rozwiązań globalnych, niż regionalnych" – powiedział Gróbarczyk na zakończenie swojego wystąpienia.

List skierowany do uczestników Światowych Dni Morza od prezydenta RP Andrzeja Dudy odczytał wiceszef Kancelarii Prezydenta Paweł Mucha.

Duda: pragniemy, aby sektor morski należał do wiodących segmentów polskiej gospodarki

"To dla nas ogromna satysfakcja i duma, że Polska jako pierwszy kraj w Europie Środkowo-Wschodniej i regionie Morza Bałtyckiego jest gospodarzem tego największego święta morskiego Narodów Zjednoczonych" – podkreślał prezydent.

Spotykają się państwo w Szczecinie w wyjątkowym dla Polski czasie – napisał Duda. "Obchodzimy właśnie doniosły jubileusz stulecia odzyskania niepodległości przez naszą ojczyznę. To także setna rocznica utworzenia Marynarki Wojennej RP oraz wspomnienie o początkach floty handlowej i szkoły morskiej w odrodzonej Polsce. Jednym z najwspanialszych dokonań Polaków w okresie międzywojennym była budowa portu w Gdyni (…). Jednak morskie tradycje Polski sięgają wieków znacznie wcześniejszych, nasza państwowa obecność nad Bałtykiem datuje się od X stulecia, a tworzenie polskiej floty, która odniosła pamiętne zwycięstwo w bitwie pod Oliwą, rozpoczęło się w wieku XVII" – kontynuował prezydent.

Jak zaznaczył Duda, Polska kontynuuje obecnie chlubne dziedzictwo morskie. "Pragniemy, aby sektor morski należał do wiodących segmentów polskiej gospodarki. Ostatnie lata są potwierdzeniem nie tylko naszych ambicji, lecz także świadectwem polskiego potencjału i osiągnięć, które sprawiają, że nasz kraj może odgrywać nad Bałtykiem, jak również w morskiej współpracy Europy i świata, coraz bardziej znaczącą rolę" – podkreślał.

W ocenie prezydenta Polska jest dobrym miejscem, by rozmawiać o perspektywach, jakie roztaczają się przed gospodarką morską. "Morza i oceany zawsze były jedną z najważniejszych przestrzeni rozwoju i nawiązywania kontaktów w ramach ogólnoludzkiej cywilizacji. Dziś mają znaczenie równie istotne, a może nawet większe, niż kiedykolwiek. Wraz z wyzwaniami globalnego świata, dynamicznie rosnącym transportem i handlem międzynarodowym, nowymi technologiami, otwierającymi się możliwościami wytaczania nowych szlaków. O tych wszystkich szansach, zadaniach i dylematach" będzie mowa w Szczecinie – dodał na zakończenie Duda.

Z kolei sekretarz generalny Międzynarodowej Organizacji Morskiej Kitack Lim podziękował za zorganizowanie tegorocznych Dni w Szczecinie. Lim powiedział także, że misją organizacji jest tworzenie przy współpracy z partnerami bezpiecznej i zrównoważonej żeglugi morskiej. Jak dodał, przed organizacją stoją m.in. odpowiedź na zmiany klimatyczne i wdrażanie nowych technologii w żegludze.

Podczas tegorocznych Dni uczestnicy poruszą tematy dotyczące m.in. bezpieczeństwa cyfrowego w żegludze morskiej i szans stojących przed wykorzystaniem nowych szlaków transportowych w handlu międzynarodowym. Omawiany ma być przede wszystkim szlak przebiegający przez Ocean Arktyczny, który znacznie skróci czas dostarczenia towarów do Europy.

W kolejnych panelach dyskusyjnych znalazły się także przyszłość morskiego rynku pracy, w kontekście ograniczania czynnika ludzkiego w żegludze i projektów statków autonomicznych oraz rola kobiet w sektorze morskim.

Organizatorem tegorocznych Światowych Dni Morza jest Ministerstwo Gospodarki Morskiej i Żeglugi Śródlądowej we współpracy z Międzynarodową Organizacją Morską. Impreza potrwa do najbliższego piątku.