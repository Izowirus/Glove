Osiągnięto porozumienie w sprawie przejęcia przez koncern telekomunikacyjny AT&amp;T giganta medialno-rozrywkowego Time Warner. Jak poinformowały w sobotę wieczorem czasu lokalnego obie firmy,  wartość transakcji to 85,4 mld dolarów.
      
            Będzie to największe przejęcie w świecie w tym roku, o ile zaakceptują je amerykańskie urzędy regulacyjne. Nie jest to jednak pewne. Niektórzy eksperci uważają, że fuzję może zablokować Departament Sprawiedliwości USA, uznając ją za naruszenie zasad konkurencji i dążenie do stworzenia monopolu.

W kręgach finansowych już od dawna spekulowano, że szef Time Warner, Jeff Bewkes chce sprzedać firmę. Dwa lata temu Bewkes odrzucił jednak wartą 80 mld dolarów ofertę ze strony koncernu 21th Century Fox, należącego do magnata medialnego Ruperta Murdocha.

AT&T jest drugim co do wielkości amerykańskim operatorem sieci komórkowej z ponad 140 mln abonentów w Ameryce Północnej. Do koncernu Time Warner należą m.in. kanał filmowy HBO, telewizja informacyjna CNN i hollywoodzkie studio filmowe Warner Bros.

Przejęcie Time Warner ma być kolejnym krokiem w ekspansji AT&T. Wcześniej koncern przejął dostawcę telewizji satelitarnej DirecTV z 25 mln abonentów w USA.