Warszawa, 25.11.2017. Wicepremier, minister rozwoju i finansów Mateusz Morawiecki podczas konferencji Reduty Dobrego Imienia „Support Poland! Wspieraj Polskę!”, 25 bm. w siedzibie Stowarzyszenia Dziennikarzy Polskich w Warszawie. Celem spotkania jest wymiana doświadczeń z Polonią w zakresie obrony dobrego imienia Polski i zaprezentowanie przygotowanego przez Redutę Dobrego Imienia systemu do zgłaszania, analizowania i archiwizacji oszczerczych materiałów w mediach zagranicznych.  PAP/Paweł Supernak
                                        

            Najbardziej naturalnym wyjściem byłoby wydłużenie vacatio legis o rok, tak, by zniesienie limitu składek na ZUS weszło w życie 1 stycznia 2019 r. - powiedział PAP wicepremier, minister finansów Mateusz Morawiecki. Podkreślił, że decyzja nie jest w jego rękach, bo ustawa znajduje się w Senacie.
      
            "Wsłuchujemy się w głosy przedsiębiorców; ja też się przychylam do tego, by ustawa, którą zaproponowała pani minister Rafalska, miała zdecydowanie dłuższe vacatio legis. Przedsiębiorcy mają już pozamykane budżety i nie powinni być zaskakiwani. Rozmawiałem z wieloma z nich, w wielu miejscach, na wielu spotkaniach.(...) Chcemy, by przedsiębiorcy mieli czas na przystosowanie się, na przemyślenia i dyskusję" - powiedział PAP Morawiecki.

Szefowa resortu rodziny i pracy Elżbieta Rafalska powiedziała w środę, że "wolelibyśmy, gdyby vacatio legis w przypadku ustawy o zniesieniu górnego limitu składek na ZUS było dłuższe". Jak zaznaczyła, wszystko jest jednak w rękach parlamentu.

Sejm uchwalił w piątek rządową ustawę o zniesieniu limitu, powyżej którego najlepiej zarabiający obecnie nie płacą składek na ubezpieczenia emerytalne i rentowe. Teraz ustawa trafiła do Senatu.

Zmiany miałyby wejść w życie 1 stycznia 2018 r. MRPiPS szacuje, że na skutek zmian w 2018 r. sektor finansów publicznych zyskałby ok. 5,4 mld zł. Zniesienie górnego limitu składek dotyczy ok. 350 tys. osób., czyli ok. 2 proc.

Morawiecki zaznaczył, że inwestorzy nie obawiają się zmian, czego dowodzi tego pozycja naszego kraju w raporcie EY. "Polska znalazła się w pierwszej piątce najpopularniejszych kierunków dla inwestorów zagranicznych i jest to drugie miejsce w Europie, a pierwsze w naszym regionie pod względem tworzonych miejsc pracy" - podkreślił.

Wicepremier zaznaczył, że na proponowane w projekcie rozwiązania rząd nigdy nie patrzył "od strony fiskalnej, bo sytuacja budżetu tego nie wymagała", ale bardziej jako "sprawiedliwe, solidarnościowe".

"Warto o tym pamiętać, kiedy mówimy, że mamy wysokie podatki, wysoki ZUS(...). Pracownicy zarabiający 25 tys. zł miesięcznie są obciążeni niższym klinem podatkowym niż osoby zarabiające średnią krajową. Mamy najbardziej regresywny system podatkowy w Europie(...) a chcielibyśmy mieć system bardziej normalny - powiedział Morawiecki.

Obecnie przepisy mówią, że roczna podstawa wymiaru składek na ubezpieczenia emerytalne i rentowe w danym roku kalendarzowym nie może być wyższa od kwoty odpowiadającej 30-krotności prognozowanego przeciętnego wynagrodzenia w gospodarce na dany rok. W 2017 roku kwota ta wynosi 127 tys. 890 zł.

Ustawa przewiduje zniesienie tego limitu tak, by wszyscy ubezpieczeni płacili pełne składki na ZUS, niezależnie od wysokości dochodów. Składka na ubezpieczenia emerytalne i rentowe będzie odprowadzana od całości przychodu, tak jak w przypadku ubezpieczenia chorobowego i wypadkowego. Zasada ta zostanie również wprowadzona przy składkach odprowadzanych przez płatnika za pracowników zatrudnionych w warunkach szczególnych na Fundusz Emerytur Pomostowych.