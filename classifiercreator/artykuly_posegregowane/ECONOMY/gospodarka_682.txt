Utrzymujemy w Polsce hodowlę zwierząt futerkowych, ale zaostrzone zostaną kryteria kontroli ferm powiedział minister rolnictwa Jan Krzysztof Ardanowski.
      
            "Doprecyzuję, ja nie wycofuję ustawy z Sejmu, bo ustawa zawiera szereg elementów bardzo pozytywnych" - powiedział Ardanowski. "Utrzymanie zwierząt, sprawdzenie, co się dzieje w schroniskach dla zwierząt, na które idą wielkie pieniądze, odpowiedzialność gmin za zwierzęta bezdomne, jakość utrzymania i warunków dla tych zwierząt – od tego nie odstąpię i tutaj będę obrońców zwierząt bardzo wspierał" – zapewnił Ardanowski w czwartek w "Sygnałach Dnia".

"Utrzymujemy w Polsce hodowlę zwierząt futerkowych, ale bardzo ostro zaostrzę kryteria kontroli ferm" - dodał.

Minister rolnictwa zapowiedział równocześnie, że zostanie to poddane certyfikacji, jeśli będzie trzeba międzynarodowej, która sprawi, że zwierzęta będą utrzymywane w warunkach adekwatnych do ich wymagań.

Minister pytany o zapisy ustawy dotyczące tzw. uboju rytualnego zaznaczył, że jest to problem moralny i etyczny. Jak mówił, sam jest katolikiem i dla niego opinia Episkopatu jest ważna, ale - dodał - ubój rytualny jest dopuszczalny na świecie.