Warszawa, 22.09.2017. Pełnomocnik rządu ds. CPK Mikołaj Wild podczas konferencji prasowej, 22 bm. w siedzibie KPRM w Warszawie. Tematem briefingu jest koncepcja przygotowania i realizacji Centralnego Portu Komunikacyjnego. (jt/am) 
 Archiwum, fot. PAP/Jacek Turczyk
                                        

            Rząd przyjął w czwartek projekt specustawy o Centralnym Porcie Komunikacyjnym - powiedział PAP pełnomocnik rządu ds. CPK Mikołaj Wild. Projekt umożliwi powstanie CPK oraz towarzyszących mu inwestycji, tworzących spójny system transportowy - poinformowało Centrum Informacyjne Rządu.
      
            Jak poinformowało CIR, Centralny Port Komunikacyjny ma wprowadzić Polskę do "do pierwszej dziesiątki najlepszych portów lotniczych świata", doprowadzi także do "intensywnego rozwoju pasażerskiego transportu kolejowego, stanowiącego atrakcyjną alternatywę dla transportu drogowego oraz zapewni trwałą integrację aglomeracji warszawskiej i łódzkiej" - dodano w czwartkowym komunikacie po posiedzeniu Rady Ministrów.

"Dzięki rozbudowie sieci kolejowej między Warszawą i Łodzią będzie to najlepiej skomunikowany obszar w Polsce" - poinformowano. Nowy międzykontynentalny port lotniczy ma powstać niedaleko jednej z głównych tras wylotowych ze stolicy – przy autostradzie A2 i w pobliżu jednej z ważniejszych i bardziej uczęszczanych tras kolejowych łączących Warszawę i Łódź - w Stanisławie, w gminie Baranów, niedaleko Grodziska Mazowieckiego. Lotnisko będzie oddalone od stolicy o ok. 40 kilometrów.

"Centralny Port Komunikacyjny ma funkcjonować jako węzeł przesiadkowy, oparty na zintegrowanych ze sobą węzłach: lotniczym i kolejowym, spójnych z układem sieci drogowej" - podało CIR. Budowa portu ma wprowadzić integrację "procesów zarządczych w ramach szerokiego katalogu inwestycji objętych ustawą" - podano.

Lista inwestycji towarzyszących ma zostać określona w rozporządzeniu Rady Ministrów. "Ustalając tę listę rząd będzie brał pod uwagę znaczenie danego przedsięwzięcia dla zapewnienia prawidłowego funkcjonowania CPK, rozwoju krajowego systemu transportowego i przesyłowego, jak również rozwoju i integracji przylegających do CPK aglomeracji" - podano w komunikacie.

W przypadku nieruchomości rolnych, które mogą zostać przeznaczone pod budowę CPK, poinformowano, że będą one "nabywane przez spółkę celową w ramach dobrowolnych negocjacji cenowych, które będą trwały do końca 2019 r.". "Szacuje się, że w ten sposób zostanie nabyta zdecydowana większość nieruchomości i procedura odszkodowawcza będzie uruchomiona dopiero w ostateczności" - dodano.

W projekcie specustawy jednak "rozszerzono katalog nieruchomości zamiennych na terytorium całego kraju, w ramach współpracy z Krajowym Ośrodkiem Wsparcia Rolnictwa, Agencją Mienia Wojskowego, Lasami Państwowym oraz Krajowym Zasobem Nieruchomości, co jest szczególnie ważne dla mieszkańców prowadzących działalność rolniczą" - poinformowało CIR.
"W przypadku zakończenia działalności rolniczej, na wniosek pełnomocnika, prezes KRUS będzie zapewniał emerytury specjalne w pełnej lub większej wysokości, również w przypadku braku wymaganego stażu pracy. Proponowane przepisy zagwarantują prawa mieszkańców i najlepsze warunki negocjacyjne ze wszystkich dotychczasowych specustaw" - podało CIR.

Projekt ustawy był poddany konsultacjom z samorządami lokalnymi oraz mieszkańcami terenów objętych planowaną inwestycją. "W wyniku zgłoszonych uwag wprowadzono przepisy zwiększające możliwości prowadzenia przez mieszkańców dalszej działalności, w tym skrócono czas rezerwacji terenu z 4 do 2 lat oraz umożliwiono przejęcie przez spółkę celową zobowiązań wynikających z realizacji projektów współfinansowanych ze środków publicznych, w tym środków europejskich" - dodano w komunikacie.

Budowa nowego obiektu jest konieczna, aby zastąpić warszawskie Lotnisko Chopina, które nie może pełnić funkcji dużego portu przesiadkowego - wyjaśniono w komunikacie. Jak wyjaśniło CIR, "przepustowość lotniska w Warszawie jest na wyczerpaniu, w związku z dynamicznie rosnącym ruchem lotniczym w regionie (w 2017 r. z lotniska skorzystało 15,72 mln pasażerów, o 22 proc. więcej niż w 2016 r.)".

"Nowe lotnisko, usytuowane między Łodzią a Warszawą, ma być jednym z największych przesiadkowych portów lotniczych w Europie" - podano w komunikacie. "Po pierwszym etapie budowy ma obsługiwać do 45 mln pasażerów rocznie, a docelowo nawet ok. 100 mln. Lotnisko ma powstać na ok. 3 tys. ha gruntów. Do końca 2019 r. mają trwać prace przygotowawcze, a sam port ma być budowany przez kolejne 8 lat, czyli do końca 2027 r." - poinformowano.

W projekcie zaproponowano "ustawowe umocowanie pełnomocnika rządu do spraw Centralnego Portu Komunikacyjnego dla Rzeczypospolitej Polskiej". "Pełnomocnikiem jest sekretarz albo podsekretarz stanu w ministerstwie obsługującym ministra zajmującego się sprawami transportu. Pełnomocnika powołuje i odwołuje premier" - podał CIR.

Zaproponowano, aby ustawa weszła w życie po 14 dniach od daty ogłoszenia w Dzienniku Ustaw.