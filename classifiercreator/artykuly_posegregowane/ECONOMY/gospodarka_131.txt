Polska to lider wzrostów w Europie - mówiła w czwartek minister przedsiębiorczości i technologii Jadwiga Emilewicz. Dodała, że nasze PKB w tym roku urośnie o 5,2 proc. Jak zaznaczyła, priorytetem resortu jest nie tylko wzrost gospodarczy, ale też łatwiejsze prowadzenie biznesu w naszym kraju.
      
            Jak mówiła podczas konferencji prasowej podsumowującej dotychczasową działalność ministerstwa przedsiębiorczości i technologii szefowa resortu Jadwiga Emilewicz w 2017 r. wzrost PKB wyniósł 4,8 proc., a obecny rok ma być "jeszcze lepszy". "Zakładamy, że wzrost wyniesie 5,2 proc." - oceniła.

Jak przypomniała, w środę agencja ratingowa Fitch, podobnie jak wcześniej Bank Światowy, MFW czy OECD, podwyższyła prognozę PKB Polski na 2018 r. do 5,1 proc. z 4,8 proc.

Emilewicz zaznaczyła, że ostatnie lata są niezwykle dobre dla naszej gospodarki. Jak mówiła, włączenie Polski do rankingu krajów rozwiniętych FTSE Russell jest m.in. tego dowodem.

"Polska gospodarka pomiędzy 2016 r. a 2018 r. wzrosła przeciętnie o 8 proc. W 2015 r. wzrost PKB wyniósł 3,8 proc., w kolejnym roku solidne 3,1 proc., a 2017 rok to 4,8 proc. Obecny rok będzie jeszcze lepszy. Zakładamy, że wzrost wyniesie 5,2 proc. Polska gospodarka to lider wzrostów w Europie" - mówiła Jadwiga Emilewicz.

MPiT dodało, że wzrost PKB to jedna z miar potwierdzających siłę naszej gospodarki. Pozostałe, to m.in. spadek stopy bezrobocia rejestrowanego do rekordowo niskiego poziomu 5,7 proc.

Minister Emilewicz zaznaczyła, że priorytetem resortu jest nie tylko wzrost gospodarczy, ale także łatwiejsze prowadzenie biznesu w naszym kraju. Dlatego, jak mówił wiceszef MPiT Mariusz Haładyj "tworzymy prokonkurencyjne warunki dla wzrostu firm". Zaznaczył, że zmiany wynikają z "ciągłego dialogu z przedsiębiorcami".

Haładyj: zmieniamy polską rzeczywistość biznesową

Zmieniamy polską rzeczywistość biznesową i budujemy partnerskie relacje między administracją a przedsiębiorcami - wskazywał Haładyj. "Oszczędzamy czas i pieniądze przedsiębiorców" - dodał.

Zaznaczył, że wiele działań udało się już zrealizować, "inne jeszcze przed nami, a nad innymi kończymy prace". "To przede wszystkim rozwiązanie problemu zatorów płatniczych, zmiany w zamówieniach publicznych czy nowa forma działalności, jaką jest prosta spółka akcyjna" - podkreślił Haładyj.

Jak przypomniano podczas konferencji, Konstytucja Biznesu to pakiet pięciu ustaw "zmieniających polską rzeczywistość biznesową". Jedną z nich jest Prawo przedsiębiorców, dzięki któremu firmy mają zaoszczędzić ponad 7 mld zł w ciągu 10 lat. Inne z rozwiązań Konstytucji - ulga na start - "w takim samym czasie przyniesie początkującym przedsiębiorcom ok. 8 mld zł oszczędności".

"Na mocy Konstytucji drobna działalność zarobkowa nie wymaga rejestracji. Działa też Rzecznik MŚP. Obserwujemy istotny wzrost liczby zakładanych działalności jednoosobowych. Codziennie rejestruje się ponad 900 nowych przedsiębiorców" - zaznaczyło MPiT.

Według Haładyja od wejścia w życie Konstytucji Biznesu z uproszczeń dla przedsiębiorców skorzystało 90 tys. nowozakładanych firm. "Wchodzący w życie od 1 stycznia mały ZUS spowoduje, że ok 180 tys. firm skorzysta z uproszczeń na dalszym etapie" - ocenił. Wskazał też na pakiet MŚP stanowiący prawie 50 uproszczeń w prawie podatkowym i gospodarczym, dzięki którym w kieszeniach przedsiębiorców przez 10 lat ma zostać blisko 4 mld zł. "Pakiet sprawi, że wynagrodzenie małżonka w końcu stanie się kosztem podatkowym. Będzie też można jednorazowo odliczyć stratę podatkową w wysokości do 5 mln zł. Większość rozwiązań Pakietu wchodzi w życie 1 stycznia 2019 r." - mówił Haładyj.

Ociepa: kolejna rewolucja technologiczna staje się faktem

Jak przekonywali szefowie resortu utrzymanie konkurencyjności naszej gospodarki nie będzie możliwe bez wzmocnienia innowacji. Dlatego, jak mówił w czwartek wiceminister MPiT Marcin Ociepa, resort koncentruje się na rozwoju takich dziedzin, jak badania i rozwój (R&D) czy infrastruktura gospodarcza. Zaznaczył, że kończą się prace nad Fundacją Platforma Przemysłu Przyszłości, która będzie odgrywać rolę "zarówno koordynatora, jak i aktywnego stymulatora rynku".

"Kolejna rewolucja technologiczna staje się faktem, a my nie możemy i nie chcemy zostać w tyle. Co więcej mamy realną szansę stać się liderem tych zmian" - podkreślił Ociepa. Wskazał też na pierwsze efekty dwóch ustaw o innowacyjności. "W 2017 r. z ulgi na B+R skorzystało 1090 podatników PIT i CIT, a w 2016 r. było to 528 - mówimy więc o niemal dwukrotnym wzroście rdr" - mówił. Przypomniał, że od 1 stycznia 2019 r. wchodzi w życie IP Box - preferencyjne opodatkowanie dochodów z tytułu komercjalizacji własności intelektualnej.

"Program Start in Poland, który uruchomiliśmy, jest największym programem wsparcia dla start-upów w Europie środkowo-wschodniej - budżet to 3 mld zł" - podkreślił.

O działaniach na rzecz konkurencyjności naszej gospodarki mówił też wiceszef resortu Tadeusz Kościński, który zaznaczył, że nie można mówić o konkurencyjnej i innowacyjnej gospodarce, bez wzmocnienia rodzimego eksportu oraz inwestycji polskich i zagranicznych firm. Podkreślił, że resort przeprowadził gruntowną reformę Specjalnych Stref Ekonomicznych, aby lepiej wykorzystać polski potencjał. "Promocji naszych firm za granicą służą m.in. zagraniczne biura Polskiej Agencji Inwestycji i Handlu czy program Moda na Start" - powiedział. Wskazał też na konieczność rozszerzania gospodarki cyfrowej, w tym elektronicznych płatności. "Jeszcze rok temu elektronicznie można było zapłacić tylko w 5 proc. urzędów, obecnie ponad 70 proc. urzędów akceptuje elektroniczną formę zapłaty" - mówił. Dodał, że fani szybkiej jazdy, by zapłacić za mandat musieli rok temu zrobić przelew, "dziś już wszystkie radiowozy w Polsce akceptują płatności elektroniczne".

Przedstawiając bilans działań MPiT jego szefowie wskazali też na działania dot. współtworzenia programu Czyste Powietrze. "Wyeliminowanie możliwości spalania najgorszej jakości paliw czyli mułów i flotokoncentratów w gospodarstwach domowych czy zakaz produkcji i sprzedaży w Polsce kotłów, które nie spełniają ścisłych kryteriów dotyczących ograniczenia emisji szkodliwych substancji - to niektóre ze zrealizowanych już filarów programu Czyste Powietrze" - mówił pełnomocnik premiera ds. programu Czyste Powietrze, wiceprezes NFOŚiGW Piotr Woźny. Dodał, że eliminowane są pozaklasowe i wysokoemisyjne urządzenia, które są głównym źródłem niskiej emisji w Polsce.