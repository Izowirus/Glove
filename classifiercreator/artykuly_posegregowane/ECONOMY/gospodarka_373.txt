Prawie 160 mln zł ma kosztować nowoczesne laboratorium badawcze, które powstanie w Kielcach; w sobotę umowę ws. jego utworzenia podpisały Główny Urząd Miar i Politechnika Świętokrzyska. Premier Mateusz Morawiecki uważa, że utworzenie kampusu pomoże przyciągnąć nowe inwestycje.
      
            Umowę dotyczącą realizacji projektu podpisali w sobotę rektor Politechniki Świętokrzyskiej prof. Wiesław Trąmpczyński i p.o. prezesa Głównego Urzędu Miar Maciej Dobieszewski.

Podczas uroczystości premier Morawiecki podkreślił, że powstanie nowoczesnego laboratorium w Kielcach to przykład "dekoncentracji instytucji". "Obiecywaliśmy to od samego początku i teraz staje się to faktem. Tak ważny urząd jak GUM i jego zwłaszcza główne laboratorium będzie miało swoją siedzibę w Kielcach. Ta niezwykle ważna dziedzina dla rozwoju każdego państwa, jaką jest metrologia, która np. stoi u podstaw potęgi przemysłu niemieckiego - dziedzina, która służy gospodarce, służy przemysłowi - będzie miała tutaj swój główny ośrodek rozwoju" - powiedział Morawiecki.

Przekonywał, że utworzenie tego kampusu laboratoryjnego na pewno dopomoże w przyciąganiu nowych inwestycji. "Samorząd, z którym współpracujemy, pan prezydent miasta Kielce doskonale wie, co jest potrzebne do dynamicznego rozwoju, który będzie się przekładał też na lepsze, wyższe wynagrodzenia dla pracowników, ludzi, którzy tutaj pracują, na wyższy standard życia" - mówił szef rządu.

Minister przedsiębiorczości i technologii Jadwiga Emilewicz przypomniała w rozmowie z PAP, że GUM to jeden z pierwszych urzędów utworzony w 1919 roku na podstawie dekretu podpisanego przez Józefa Piłsudskiego. "Ten urząd potrzebuje dzisiaj zmiany, potrzebuje nowoczesnego laboratorium. To miejsce, w którym kalibrujemy wszelkie urządzenia, dzięki którym sprzedajemy wszelkie paliwa, energię, ustawiamy zegary, wyciągamy pieniądze z bankomatu, dzięki którym pociągi przyjeżdżają punktualnie. To miejsce, dzięki któremu klient, konsument dostaje dobre jakościowo towary, a przemysł może się rozwijać. Takie laboratorium powstanie w Kielcach" - powiedziała minister, która podkreśliła, że lokalizacja takich laboratoriów musi spełniać określone wymagania.

"Nie w każdym miejscu mogą one być budowane. To są ogromne wymagania sejsmiczne, w zakresie stabilności gruntu, akustyczne. I te wszystkie wymagania zostały spełnione w Kielcach" - zapewniła wiceminister przedsiębiorczości i technologii.

Maciej Dobieszewski powiedział PAP, że powstanie kampusu GUM to "wielkie perspektywy rozwojowe dla całego regionu. "To olbrzymia szansa na przyciągnięcie inwestorów, na rozwój małych firm, na miejsca pracy dla absolwentów lokalnych uczelni. Wokół takich instytucji mogą powstawać firmy związane z technologiami pomiarowymi. To współtwórca postępu technologicznego we wszystkich dziedzinach gospodarki" - zaznaczył.

Rektor Politechniki Świętokrzyskiej wskazywał na korzyści, jakie przyniesie uczelni podpisana umowa.

"Będziemy współpracowali z instytucją o zasięgu europejskim i światowym. Widzimy ogromne korzyści, jeśli chodzi o nawiązanie kontaktów międzynarodowych, zatrudnienia dla naszych absolwentów, robienia doktoratów i staży. Właśnie pod kątem tej współpracy z GUM uruchomiliśmy na naszej uczelni od tego roku specjalność Komputerowe systemy sterowania i pomiarów na kierunku Automatyka i Robotyka" - podkreślił prof. Trąmpczyński.

Prezydent Kielc Wojciech Lubawski powiedział, że powstanie nowoczesnego laboratorium to "start stolicy regionu świętokrzyskiego w inny świat". "Cała Polska nam tego zazdrości. Wszyscy wiedzą bowiem, że to są nowe technologie, szansa na powstanie wielu nowych firm. Dzisiaj mierzenie jest jedną z podstawowych funkcji m.in. w przemyśle motoryzacyjnym, zbrojeniowym czy medycznym. Ten ośrodek to ogromna szansa na dalszy rozwój miasta" - zapewnił.

Według założeń projektu "Świętokrzyski Kampus Laboratoryjny Głównego Urzędu Miar" do kampusu GUM w Kielcach ma się przenieść połowa laboratoriów instytucji obecnie działających w Warszawie. Do 2023 roku w stolicy Świętokrzyskiego powstanie specjalistyczny obiekt o powierzchni około 15 tys. m kw., wyposażony w kilkadziesiąt innowacyjnych, metrologicznych stanowisk pomiarowo-badawczych.

Wartość całego projektu szacowana jest na prawie 160 mln zł. Inwestycja będzie współfinasowana ze środków unijnych. Samorząd województwa na budowę kampusu zabezpieczył w budżecie Regionalnego Programu Operacyjnego Województwa Świętokrzyskiego 140 mln zł. Władze Kielc na potrzeby przedsięwzięcia przeznaczyły działki o powierzchni kilkunastu hektarów położone u podnóża góry Telegraf, w pobliżu ulic Wrzosowej i ks. Jerzego Popiełuszki.

W czerwcu GUM ogłosił przetarg na opracowanie koncepcji architektoniczno-urbanistycznej inwestycji. Jego rozstrzygnięcie ma nastąpić jeszcze w tym roku. Na 2019 rok zaplanowano opracowanie szczegółowej dokumentacji projektowej i wykonawczej, a w następnym wyłoniony zostanie generalny wykonawca robót budowlanych.

Główny Urząd Miar to rządowa instytucja zajmująca się m.in. budową, utrzymywaniem i modernizacją państwowych wzorców jednostek miar, zatwierdzaniem typów przyrządów pomiarowych na podstawie wyników przeprowadzonych badań, udzielaniem i cofaniem - w drodze decyzji - upoważnień do legalizacji pierwotnej lub legalizacji ponownej określonych rodzajów przyrządów pomiarowych.

Podpisana w maju 2017 roku przez prezydenta Andrzeja Dudę nowelizacja ustawy o miarach na nowo określa katalog zadań Prezesa Głównego Urzędu Miar, rozszerzając go m.in. o prowadzenie badań naukowych i prac rozwojowych w dziedzinach dotyczących metrologii, współpracę z innymi jednostkami naukowymi w tym zakresie oraz wspieranie i inspirowanie rozwoju krajowego przemysłu.