Grupa Azoty kosztem 320 mln zł uruchomiła nową Wytwórnię Poliamidów II w Zakładach Azotowych w Tarnowie. Dla polskiego rządu rozwój gospodarczy jest priorytetem. Chcemy, żeby Polska rozwijała się coraz szybciej - powiedziała podczas uroczystości premier Beata Szydło.
      
            Dodała, że otarcie nowej instalacji jest ważnym dniem dla Tarnowa i Małopolski.

"Dzisiaj mam satysfakcję, że mogę mówić również o tym ambitnym rozwoju gospodarczym tutaj, na ziemi tarnowskiej, w Małopolsce. Bo i dla Tarnowa i dla Małopolski jest to ważny i wielki dzień. Ale jest to wielki dzień dla polskiej gospodarki" - powiedziała w poniedziałek Szydło.

Jak podkreśliła, "dla polskiego rządu rozwój gospodarczy jest priorytetem". "Chcemy, żeby Polska rozwijał się coraz szybciej, żeby nasze ambitne cele gospodarcze przyczyniały się do tego, by każda Polska rodzina miała perspektywę lepszego życia. Taki jest nasz cel i tak to zrealizowaliśmy w planie odpowiedzialnego rozwoju i to się sprawdza" - powiedziała.

Jak mówiła, "chcemy, żeby Polska stawała się państwem, w którym jest produkcja, w którym rozwija się przemysł".

"Mówimy o repolonizacji polskiej gospodarki, mówimy o reindustrializacji. To wszystko dzieje się na naszych oczach. Chcemy, żeby młode pokolenie Polaków, miało szansę właśnie dzięki temu rozwojowi realizować swoje ambicje tutaj, u nas w Polsce. Żeby polskie rodziny mogły żyć spokojnie, bezpiecznie i żeby ich poziom życia był bardzo wysoko. To są cele, które sobie postawiliśmy na początku pracy rządu i konsekwentnie je realizujemy" - powiedziała szefowa polskiego rządu.



Jak zaznaczył prezes Grupy Azoty Wojciech Wardacki, przedsięwzięcie w Tarnowie wpisuje się w program inwestycyjny Azotów, charakteryzuje się wysoką innowacyjnością opartą o najnowocześniejsze światowe technologie, a także pozwala rozwijać kolejne elementy łańcucha produktowego i wzmacnia integrację poszczególnych spółek Grupy, przede wszystkim zakładów w Tarnowie, Puławach i niemieckim Guben, gdzie wytwarzany jest kaprolaktam, który stanowi półprodukt do produkcji poliamidu 6.

"Uruchomienie wytwórni to kolejny dowód, że w Grupie Azoty z żelazną konsekwencją realizujemy naszą strategię rozwoju" - podkreślił prezes. Instalacja o mocy produkcyjnej 80 tysięcy ton poliamidu rocznie pozwoli osiągnąć spółce pozycję znaczącego producenta tego tworzywa w Europie.

Według przedstawicieli Azotów, poliamid jest obecnie jednym z najważniejszych tworzyw konstrukcyjnych używanych w wielu branżach, m.in. motoryzacji, przemyśle lotniczym, elektronicznym i elektrotechnicznym, a także odzieżowym czy medycynie.

Wykonawcą inwestycji, która rozpoczęła się w 2015 r. była niemiecka firma Uhde Inventa-Fischer, z którą polska spółka podpisała kontrakt obejmujący zakup licencji, projektu oraz urządzeń niezbędnych do realizacji zadania. Łączne nakłady inwestycyjne wyniosły 320 mln zł. Nowa wytwórnia powstała na terenach, które zostały włączone do krakowskiej Specjalnej Strefy Ekonomicznej. Jej uruchomienie przyniosło 55 nowych miejsc pracy.

Według wiceprezesa spółki Witolda Szczypińskiego, dzięki nowej instalacji Azoty będą przetwarzać kaprolaktam, półprodukt wyprodukowany w zakładach grupy w Puławach, Tarnowie i niemieckim Guben. Kaprolaktam stanowi bazę do produkcji tworzyw konstrukcyjnych.

Szczypiński ocenił, że inwestycja, która powinna osiągnąć pełne moce produkcyjne w ciągu około 3 lat będzie zaspokajać potrzeby na to tworzywo zarówno ze strony polskiego rynku, który dynamicznie rośnie, jak i rynków zagranicznych, w tym azjatyckiego i północnoamerykańskiego.

Jak poinformował zarząd Azotów, ostatnie lata to czas intensywnych inwestycji Grupy w fabryce w Tarnowie. "Prawie 800 mln zł zostało zainwestowane w ostatnich latach w Tarnowie" - przypomniał prezes Wardacki. Spośród kluczowych projektów została zrealizowana także instalacja granulacji nawozów sztucznych o budżecie sięgającym 141 mln zł. Grupa rozpoczęła też budowę centrum badawczo-rozwojowego, które ma zostać ukończone w przyszłym roku (budżet 74 mln zł).

Grupa Azoty to największa w Polsce firma chemiczna, notowana na GPW. Spółka powstała w wyniku konsolidacji zakładów azotowych z Tarnowa, Puław, Polic i Kędzierzyna-Koźla.