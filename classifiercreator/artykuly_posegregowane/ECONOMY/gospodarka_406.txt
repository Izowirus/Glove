Warszawa, 06.10.2018. Minister cyfryzacji Marek Zagórski podczas konferencji pt. "Rusza Europejski Tydzień Kodowania – cała Polska na start!", w ramach Święta Programowania, 6 bm. w Warszawie. Na uczestników wydarzenia czeka kilkadziesiąt warsztatów, atrakcji i stanowisk, przybliżających świat nowoczesnych technologii dzieciom i ich rodzicom. (mr) PAP/Tomasz Gzell
                                        

            Znajomość podstaw programowania jest dziś niezbędna jak kiedyś znajomość języków obcych - podkreślił minister cyfryzacji Marek Zagórski, inaugurując Europejski Tydzień Kodowania. W ramach tej inicjatywy w Polsce ma odbyć się ok. 1,3 tys. wydarzeń promujących programowanie.
      
            Tegoroczny Europejski Tydzień Kodowania (CodeWeek) potrwa od 6 do 21 października.

Minister w rozmowie z dziennikarzami wyjaśnił, że celem tej inicjatywy jest propagowanie nauki programowania, budowy i podstaw cyfrowego świata. CodeWeek skierowany jest głównie do dzieci, ich rodziców oraz nauczycieli.

"Dobrze żeby dzieci od najmłodszych lat rozwijały swoje kompetencje w zakresie algorytmiki, programowania. Żeby poznały, jak wygląda obecny świat i jak będzie on wyglądał w przyszłości. To też zachęta dla rodziców i nauczycieli, by zrozumieli podstawy programowania. Programowanie staje się dziś niezbędną kompetencją, taką samą jak nie tak dawno temu traktowało się naukę języków obcych" - podkreślił szef resortu cyfryzacji.

Dodał, że dziś trudno się bez takich podstaw poruszać nie tylko po świecie czysto informatycznym, ale i codziennym. "Każda dziedzina życia w mniejszym lub większym stopniu wiąże się ze światem cyfrowym, z aplikacjami. Dobrze wiedzieć, jak je się robi, skąd się to zaczyna" - ocenił minister.

W ramach Europejskiego Tygodnia Kodowania w Polsce odbyć się ma ok. 1,3 tys. wydarzeń związanych z nauką podstaw programowania i kodowania. Informacje na temat planowanych imprez naukowych można znaleźć na stronie codeweek.org.pl oraz koduj.gov.pl. Przykładowo w sobotę w Warszawie dzieci, ich rodzice czy opiekunowie mogą programować roboty biorące udział w wyścigu z przeszkodami, bądź pomóc im wydostać się z labiryntów. Najmłodsi mogą również się mierzyć w rozwiazywaniu logicznych zagadek, łamigłówek, uczyć się programowania z aplikacji. Rodzice mogą również przy stoiskach eksperckich dowiedzieć się, jak wspierać swoje pociechy w cyfrowym świecie.

"Chodzi o to, by uświadomić wszystkim, i dzieciom i ich rodzicom, że podstawy programowania to kompetencja przyszłości (...) Kompetencje cyfrowe kształtowane od najmłodszych lat są szansą dla całej naszej gospodarki" - zaznaczył Zagórski.

Minister wyjaśnił, że w ramach wsparcia nauki programowania, podstaw informatycznych, czy na przeciwdziałanie wykluczeniu cyfrowemu, resort cyfryzacji dysponuje kilkuset milionami zł w ramach programu Polska Cyfrowa. Przykładowo za 120 mln zł prowadzono program, w ramach którego podstaw programowania i kodowania uczyło się kilka tysięcy nauczycieli oraz uczniów klas 1-3. Obecnie za 50 mln zł realizowany jest też program podnoszenia kompetencji cyfrowych nauczycieli oraz program dla gmin (160 mln zł), gdzie samorządy mogą starać się o granty m.in. na pomoc dla najstarszych, by zapobiegać ich wykluczeniu cyfrowemu.

Zagórski poinformował, że resort rozstrzygnął konkurs na projekt Centrum Mistrzostwa Informatycznego. Wyjaśnił, że w jego ramach w całym kraju powstanie 900 kółek informatycznych, gdzie swoje kompetencje będą mogli podnosić najzdolniejsi uczniowie.

"Polscy informatycy wygrywają międzynarodowe olimpiady. Jesteśmy w pierwszej trójce na świecie najbardziej utytułowanych nacji. Chcemy, żeby liczba tych młodych Polaków była jak największa. To jest też klucz, byśmy mówili o społeczeństwie nie tylko konsumentów, ale też o społeczeństwie kreatorów" - podkreślił minister.

Europejski Tydzień Kodowania to spontaniczny ruch zapoczątkowany w 2013 r. przez młodych doradców ds. agendy cyfrowej, ściśle współpracujących z Komisją Europejską. Akcja ta, realizowana przez wolontariuszy w całej Europie, ma na celu pokazanie wszystkim zainteresowanym, że programowanie może być ciekawe i przydatne. Może na przykład służyć rozwiązywaniu problemów, wcielaniu różnych pomysłów w życie, czy komunikacji. W Polsce organizatorem CodeWeek jest Centrum Projektów Polska Cyfrowa, a partnerami wydarzenia są Ministerstwo Cyfryzacji i NASK (Naukowa i Akademicka Sieć Komputerowa Państwowy Instytut Badawczy).