Wrocław, 20.04.2018. Siedziba firmy Getback w budynku przy ulicy Powstańców Śląskich we Wrocławiu, 20 bm. Fitch Ratings obniżył długoterminowy rating GetBacku i umieścił go na negatywnej liście obserwacyjnej. (nlat) PAP/Aleksander Koźmiński Archiwum PAP © 2018 / Aleksander Koźmiński
                                        

            Zarząd GetBacku nie może opublikować raportu rocznego w terminie ustalonym tj. 30 kwietnia z uwagi na wątpliwości odnośnie prawidłowości, rzetelności informacji znajdujących się w sprawozdaniu finansowym - poinformowała przed północą w poniedziałkowym komunikacie spółka. Termin publikacji raportu został przesunięty na 15 maja.
      
            Jak poinformowała spółka w komunikacie, w związku z istotnymi zmianami w składzie personalnym w organach korporacyjnych spółki GetBack, osoby wchodzące w skład tych organów, nie miały wystarczająco dużo czasu na ustalenie prawdziwej, rzetelnej i kompletnej sytuacji finansowej spółki GetBack SA oraz przygotowanie sprawozdania finansowego i skonsolidowanego sprawozdania finansowego.

Raport roczny za 2017 r. nie może być też opublikowany z uwagi na brak opinii firmy audytorskiej. Opinia ta ma być sporządzona w terminie późniejszym.

Spółka poinformowała także w komunikacie, że zarząd GetBacku podjął 30 kwietnia "decyzję o przystąpieniu do prac nakierowanych na sporządzenie dokumentów (tj. w szczególności analiz, planów, wniosków, etc.) związanych z restrukturyzacją spółki". Decyzja ta jest podyktowana - jak podano - "potrzebą ochrony praw i interesów spółki, akcjonariuszy i kontrahentów spółki".

"Zarząd Emitenta kierując się zatem dobrem Spółki i wszystkich podmiotów pozostających ze Spółką w jakichkolwiek relacjach prawnych i faktycznych podjął działania mające na celu uniknięcie skutku niewypłacalności Spółki" - napisano w komunikacie.