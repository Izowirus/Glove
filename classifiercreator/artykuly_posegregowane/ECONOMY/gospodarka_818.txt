Warszawa, 17.06.2018. Dzień otwarty na placu budowy stacji Targówek II linii metra, 17 bm. w Warszawie. Oficjalny termin zakończenia robót na tym fragmencie budowy wyznaczono na początek maja przyszłego roku. (nlat) PAP/Paweł Supernak PAP © 2018 / Paweł Supernak
                                        

            Wielu warszawiaków zebrało się w niedzielę, by podczas dnia otwartego zobaczyć postęp prac budowy stacji Targówek - II linii metra. Po południu teren odwiedziła także prezydent stolicy Hanna Gronkiewicz-Waltz.
      
            Stacja przy skrzyżowaniu ul. Pratulińskiej z M. Ossowskiego była otwarta dla zwiedzających w godz. 10.00-15.00. Z tej możliwości postanowiło skorzystać wielu warszawiaków; do wejścia ustawiła się długa kolejka chętnych.

Goście w 10-osobowych grupach mogli zejść zbudowanym w stanie surowym wejściem na poziom -1, czyli na antresolę, a potem na poziom -2, czyli peron. Z peronu zwiedzający mogli m.in. zobaczyć, jak budowane jest torowisko, czy montowane są instalacje techniczne podziemnej kolei.

Po godz. 13 na placu budowy pojawiła się prezydent stolicy. Towarzyszyli jej m.in. zastępca prezydenta m.st. Warszawy Renata Kaznowska, dyrektor pionu inwestycji Zarządu Transportu Miejskiego Franciszek Kujawski oraz przedstawiciele firmy Astaldi - wykonawcy prac.

Gronkiewicz-Waltz w rozmowie z dziennikarzami przyznała, że jest bardzo zadowolona z postępu prac. "Myślę, że jeśli chodzi o tę stację, to ta część będzie gotowa pół roku przed czasem. Budowa jest bardzo zaawansowana" - podkreśliła.

Rzecznik firmy Astaldi Mateusz Witczyński opowiedział w rozmowie z PAP o szczegółach prac. "Możemy zobaczyć, że po dwóch latach wykonaliśmy obiekty stacji, czyli całą jej konstrukcję, a także dwóch pozostałych stacji. Wykonane są tunele pomiędzy tymi stacjami oraz tunele łączące tę rozbudowę z istniejącą II linią metra, czyli ze stacją Dworzec Wileński" - mówił.

"Wewnątrz stacji możemy zobaczyć instalacje mechaniczne i elektro-energetyczne, czyli wentylację, pomieszczenia techniczne. Możemy zobaczyć torowiska, których mamy gotowych ok. kilometra z 6 kilometrów. Możemy też zobaczyć okładziny kamienne na platformie peronu czy podwieszane sufity" - wymieniał Witczyński.

Podkreślił, że zakończenie prac jest zaplanowane na maj 2019 r. "Wtedy rozpoczną się odbiory. W zależności od tego, jak one będą przebiegały, będzie można mówić o otwarciu podziemnej kolejki" - powiedział.

Warszawskie metro składa się obecnie z dwóch linii. Druga linia została otwarta w 2015 roku, przy wsparciu finansowym Unii w wysokości 776 mln euro. W styczniu 2017 roku UE zainwestowała również 432 mln euro w drugi etap prac na II linii. Inwestycja dotycząca II linii metra jest zlokalizowana w dzielnicach Wola i Bemowo (odcinek zachodni) oraz Targówek (odcinek wschodnio-północny). Obejmuje budowę trzech stacji na odcinku wschodnio-północnym, dwóch na odcinku zachodnim i zakup 17 pociągów. Jej całkowita wartość to ponad 3,5 mld zł. Niemal 2 mld zł to dotacja unijna.

Pierwszą linią metra, która w całości działa od października 2008 r., dziennie jeździ ok. 500 tys. pasażerów. Pociągi na II linii metra rozpoczęły kursowanie w marcu 2015 r. i dziś przewożą ponad 140 tys. pasażerów dziennie.