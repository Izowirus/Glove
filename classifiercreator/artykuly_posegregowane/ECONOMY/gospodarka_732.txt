Lubin 28.10.2015 Siedzia spółki KGHM Polska Miedź S.A. przy ulicy Marii Skłodowskiej-Curie. soa 
PAP/Maciej Kulczyński Archiwum PAP © 2018 / Maciej Kulczyński
                                        

            Akcjonariusze Zwyczajnego Walnego Zgromadzenia KGHM Polska Miedź zakończyli w piątek obrady zatwierdzając m.in. sprawozdanie finansowe za 2017 r. Oznacza to, że nowy zarząd z prezesem Marcinem Chludzińskim obejmuje swoje funkcje.
      
            Nowy zarząd rada nadzorcza KGHM Polska Miedź powołała 22 czerwca. Podano wówczas w komunikacie, że prezesa i wiceprezesów powołano z dniem zakończenia WZA KGHM zatwierdzającego sprawozdanie finansowe za rok 2017 rok na okres trzech lat.

Oprócz Chludzińskiego nowy zarząd tworzą Katarzyna Kreczmańska–Gigol, wiceprezes ds. finansowych oraz Radosław Stach, wiceprezes ds. produkcji.

Podczas piątkowych obrad walne zgromadzenie akcjonariuszy podjęło m.in. uchwały o powołaniu 10 członków nowej Rady Nadzorczej. Kadencja poprzedniej rady wygasła w piątek, z dniem zakończenia walnego zgromadzenia KGHM zatwierdzającego sprawozdanie finansowe za 2017 r.

ZWZA KGHM powołało w skład nowej rady kandydatów zgłoszonych przez Skarb Państwa: Leszka Banaszaka, Jarosława Janasa, Janusza Marcina Kowalskiego, Bartosza Piechotę, Marka Pietrzaka, Agnieszkę Winnik–Kalembę.

Do rady powołano też Andrzeja Kisielewicza, który był głoszony przez OFE PZU Złota Jesień. W skład Rady Nadzorczej weszło także trzech członków wyłonionych przez pracowników miedziowej spółki, to Józef Czyczerski, Bogusław Szarek i Ireneusz Pasis.

W piątek ZWZA KGHM zdecydowało również o przekazaniu zysku za poprzedni rok na kapitał zapasowy spółki. To ponad 1,323 mld zł. Wnioskował o to poprzedni zarząd miedziowej spółki.

"Opracowując rekomendację przekazania zysku za rok obrotowy 2017 w całości na kapitał zapasowy, Spółka wzięła pod uwagę, przede wszystkim, aktualną oraz prognozowaną sytuację finansową Grupy Kapitałowej KGHM Polska Miedź S.A., ze szczególnym uwzględnieniem poziomu planowanych wydatków inwestycyjnych, przy wysokim poziomie zadłużenia Grupy Kapitałowej KGHM Polska Miedź S.A." - podano w uzasadnieniu uchwały.

KGHM jest jednym z wiodących koncernów wydobywających rudę miedzi i metali nieżelaznych i produkujących miedź. Eksploatuje największe w Europie złoże rudy miedzi. KGHM to szósty producent miedzi elektrolitycznej i drugi srebra na świecie. Grupa produkuje również m.in. złoto, ołów, kwas siarkowy i sól kamienną. KGHM jest jednym z czołowych polskich eksporterów.