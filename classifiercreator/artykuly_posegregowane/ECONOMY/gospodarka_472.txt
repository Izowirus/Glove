Nie będzie rozwoju lokalnego bez dobrej współpracy z biznesem - powiedział podczas otwarcia Rypińskiego Forum Gospodarczego minister inwestycji i rozwoju Jerzy Kwieciński. Podkreślił, że rząd chce dbać o małe ojczyzny - takie tereny jak np. Rypin i okolice.
      
            "Niejedno forum pozazdrościłoby wam takiego składu - przede wszystkim biznesowego. Tu jest kwiat polskiego biznesu i nie jest to sztuczne kadzenie. Dzięki wysiłkom burmistrza Rypina udało się stworzyć tutaj energetyczną społeczność biznesową. Nasz rząd bardzo dużo uwagi przykłada do gospodarki i tego, żeby polski biznes się rozwijał. Nie liczymy tylko na inwestycje, które mogą przyjść z zachodu, ale stawiamy na budowę silnego polskiego kapitału" - mówił w Rypinie (Kujawsko-Pomorskie) szef resortu inwestycji i rozwoju.

Dodał, że jedną z najpoważniejszych zmian wprowadzonych przez rząd Zjednoczonej Prawicy jest właśnie postawienie na wsparcie polskich przedsiębiorców.

"Wprowadziliśmy nowy system wsparcia inwestycji, który z Polski uczynił jedną wielką strefę ekonomiczną. Wymogi dla takich miast, takich terenów jak te wokół Rypina są mniejsze niż na terenach zdecydowanie bardziej atrakcyjnych. Wczoraj wieczorem witaliśmy w Polsce nową ambasador USA, która jest szalenie otwarta na biznes. Jednym z obszarów, który został szczególnie wyróżniony był sektor rolno-spożywczy" - wskazał Kwieciński.

Podkreślił, że z rozwiązań wprowadzonych przez polski rząd bardzo ważne znaczenie ma "Konstytucja dla biznesu".

"Nie będzie dobrego rozwoju lokalnego bez dobrej współpracy lokalnych włodarzy z biznesem. Wiem, że Rypin w tym zakresie może być przykładem dla całego kraju. Na partnerskiej współpracy z biznesem bardzo mi zależy. Rząd musi dbać o cały kraj i nie zawsze łatwo jest zaspokoić całkowicie oczekiwania jednej grupy społecznej" - wspomniał Kwieciński. Zdaniem ministra inwestycji i rozwoju niezwykle istotny jest zrównoważony rozwój - tak terytorialnie, jak społecznie.

"Chcemy dbać o małe ojczyzny - jak Rypin i okolice, a nie tylko o te duże. Przykładem może być nasz program dla miast średnich. Szalenie martwi mnie mały poziom wydatków na badania oraz rozwój w województwie kujawsko-pomorskim. Trzeba szczerze powiedzieć, że są też problemy z wykorzystanie potencjału ludzkiego. Do tego ten region jest jednym z +maruderów+ w zakresie wykorzystania funduszy unijnych. Ten potencjał, który tu niewątpliwie drzemie, nie jest wykorzystywany" - mówił.

Szef resortu inwestycji i rozwoju dodał, że podejście poprzedniej koalicji rządzącej (PO-PSL) oparte było nie na paradygmacie zrównoważonego rozwoju, ale rozwoju polaryzacyjno-dyfuzyjnym.

"On zakłada koncentrację wysiłków rozwojowych w dużych centrach gospodarczych, a później dyfuzji, czyli rozprzestrzenieniu się go na okoliczne tereny. Dobrze znam słowo +dyfuzja+, bo o niej pisałem w swojej pracy doktorskiej, chociaż nie w aspekcie gospodarczym. O ile jednak dyfuzja w fizyce zachodzi, to w naszym rozwoju gospodarczym niestety nie zachodziła. Ten model gospodarczy się absolutnie nie sprawdził" - ocenił minister.

Minister mówił również, że ambicją obecnie rządzących Polską jest to, żeby z szybkiego tempa rozwoju gospodarczego w Polsce korzystały wszystkie grupy społeczne, korzystali wszyscy obywatele.

"Potrzebujemy dobrych pomysłów na rozwój. Tego życzę również Rypinowi. Będę szczególnie dumny z osiągnięć naszego biznesu na tym terenie. Proszę liczyć na nasze wsparcie - nie tylko w kraju, ale także za granicą. Nasze gabinety są dla was otwarte. To nie jest tak, że w każdej chwili możemy się spotkać, bo z czasem jest problem. Spotykamy się jednak, gdy są ważne problemy. Często mówię, że nie musimy się umawiać na cmentarzu czy stacji benzynowej. Możemy umawiać się w ministerstwie. Chcemy państwu naprawdę pomagać. Będziemy dumni z państwa osiągnięć, a dzięki nim zbudujemy dobrobyt państwa, którym będziemy mogli się dzielić - z młodym pokoleniem, ale także osobami starszymi. Dzięki temu będziemy mogli dbać o nasz kraj, o naszą ojczyznę" - zakończył Kwieciński.

Minister inwestycji i rozwoju oficjalne zainaugurował dyskusję podczas forum gospodarczego.