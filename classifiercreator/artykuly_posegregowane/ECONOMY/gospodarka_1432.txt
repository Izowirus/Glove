Podczas gali, która odbyła się 14 grudnia w Teatrze Stanisławowskim w Warszawie, Polska Organizacja Turystyczna po raz piąty wyłoniła laureatów projektu "Złotego Logo Polski", wyróżniającego osoby i instytucje, które promują nasz kraj.
      
            Otwierający uroczystość podsekretarz stanu w Ministerstwie Sportu i Rekreacji Dawid Lasek odczytał list ministra sportu i turystyki Witolda Bańki, skierowany do zwycięzców projektu.

"Polska jest krajem, który może poszczycić się naprawdę wielkimi postaciami sławiącymi nasz kraj za granicą. Marka Polska to przede wszystkim ludzie, którzy ją kształtują. Przyznawane wyróżnienie jest formą podziękowania wybitnym osobistościom budującym obraz atrakcyjnej Polski" - napisał minister.



Prezes POT Bartłomiej Walas podkreślił, że w dobie wszechobecnej reklamy na znaczeniu zyskują autentyczne rekomendacje osób i instytucji, które znajdują się poza obszarem turystyki. "Zarówno w zakresie inwestycji sprowadzanych do Polski, ale także przyjazdów turystów, znaczenie ma marka kraju. Na tę markę pracuje cale społeczeństwo, ludzie z kultury, sztuki i sportu. Każdy dokłada cegiełkę pozwalającą na skojarzenie osoby z krajem" - zaznaczył.

W kategorii kultura odznaką "Złote Logo Polski" uhonorowano twórcę muzyki do ponad stu filmów i seriali, trzykrotnego laureata Złotych Lwów, Michała Lorenca oraz Zespół Pieśni i Tańca Śląsk im. Stanisława Hadyny.

Za wybitne osiągnięcia naukowe i wkład pracy w rozwój turystyki w Polsce wyróżniono prof. dr hab. Grzegorza Gołembskiego, twórcę katedry turystyki Uniwersytetu Ekonomicznego w Poznaniu, który brał udział w tworzeniu pierwszej strategii marketingowej Polski w tym sektorze.

Wśród wyróżnionych instytucji znalazły się firma Cloud Technologies S.A., nagrodzona za nowatorskie podejście do reklamy internetowej oraz PESA Bydgoszcz S.A., lider wśród polskich producentów taboru służącego pasażerom we wszystkich regionach Polski i za granicą. Złotym Logiem Polski odznaczono także grupę kapitałową CD Projekt S.A., twórcę gier o Wiedźminie, funkcjonujących w powszechnej świadomości jako sukces polskiej branży rozrywki elektronicznej.
      
  
    TEMATY:
          
              polska organizacja turystyczna