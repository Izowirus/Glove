Warszawa, 12.10.2017. Wicepremier, minister rozwoju i finansów Mateusz Morawiecki podczas konferencji prasowej "Strategia Odpowiedzialnego Rozwoju w praktyce: kolejna duża inwestycja LG Chem w Polsce", 12 bm. w Ministerstwie Rozwoju. Dzięki inwestycji LG Chem w Polsce powstanie największa w Europie fabryka produkująca baterie do samochodów elektrycznych, której odbiorcami będą czołowe europejskie koncerny samochodowe.  
                                        

            Wicepremier Mateusz Morawiecki spotkał się w piątek z prezesem Banku Światowego Jimem Yongiem Kimem. Spotkanie miało miejsce w kuluarach kończącej się w sobotę jesiennej sesji Banku Światowego i Międzynarodowego Funduszu Walutowego w Waszyngtonie.

      
            Wicepremier, minister rozwoju i finansów Mateusz Morawiecki, omawiając podczas konferencji prasowej w piątek swoje spotkanie z prezesem BŚ, nazwał je "wyjątkowo owocnym, wyjątkowo dobrym, ponieważ dotyczyło +odpowiedzialnego rozwoju+".

"Widać wyraźnie, że myślenie Banku Światowego w dziedzinie likwidacji nierówności i odpowiedzialnego rozwoju, spójności i solidarności społecznej idzie właśnie wzdłuż takich alejek, wzdłuż których my się także poruszamy" - powiedział polski polityk po pierwszym dniu swoich spotkań w kuluarach jesiennego zgromadzenia BŚ i MFW w Waszyngtonie.

"Mogę powiedzieć, że moja rozmowa z prezesem Banku Światowego wskazuje, że nasz kierunek rozwoju społecznego jest nie tylko akceptowany, ale muszę powiedzieć, że został postawiony przez prezesa Banku Światowego za wzór dla wielu innych państw w Ameryce Łacińskiej i w Europie Środkowej" - powiedział Morawiecki.

Oprócz spotkania z prezesem BŚ, Morawiecki przeprowadził rozmowy także z innymi wysokiej rangi urzędnikami Banku Światowego i MFW, w tym z prezesem Azjatyckiego Banku Inwestycji Infrastrukturalnych (AIIB) Jinem Liqunem oraz z Poulem Thomsenem, szefem Wydziału ds. Europejskich MFW.

Wieczorem wicepremier Morawiecki przed spotkaniem z korespondentami polskich mediów był gościem Amerykańsko-Polskiej Rady Biznesu (US-Poland Business Council), lobby skupiającego najważniejszych amerykańskich inwestorów w Polsce.

Kluczowym osiągnięciem obecnej wizyty wicepremiera Morawieckiego w Waszyngtonie było zawarcie umowy z Robertem Joycem, wiceprezesem Guardian Industries Co., o budowie drugiej supernowoczesnej fabryki tej firmy w Częstochowie.

Fabryka będzie w stanie produkować tysiąc ton metrycznych szkła dziennie. Inwestycja, której wartość oceniania jest na 200 mln euro, jak poinformował Robert Joyce, "rozpocznie się natychmiast, a po jej ukończeniu pozwoli na zwiększenie zatrudnienia w obu fabrykach Guardian Industries Co. w Polsce z obecnych 350 do ponad 500 osób".

Guardian Industries od lutego br. jest własnością koncernu Koch Industries, należącego do braci Charlesa i Davida Kocha. Koch Industries zatrudnia w sumie ponad 100 tys. pracowników w 59 państwach świata.

Morawiecki podczas konferencji prasowej w piątek zwrócił uwagę, że większość produkcji fabryk szkła Guardian Industries w Częstochowie będzie przeznaczona na rynki zagraniczne, co "sprzyja strategii władz polskich stymulowania wzrostu gospodarczego poprzez eksport".

Kolejną wizytę w USA Morawiecki rozpoczął w czwartek od spotkań w Chicago. Bezpośrednio po przylocie spotkał się z przedstawicielami Polonii w sali parafialnej kościoła pod wezwaniem Św. Trójcy w centrum polskiej dzielnicy, w słynnym Jackowie. Na zakończenie krótkiego pobytu w mieście, podczas spotkania w konsulacie RP z polonijnymi przedsiębiorcami, wicepremier zachęcał do inwestowania w Polsce.

Mateusz Morawiecki, wicepremier, minister rozwoju i finansów zakończy swoją niespełna trzydniową wizytę w USA w sobotę.

Z Waszyngtonu Tadeusz Zachurski