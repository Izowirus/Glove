Stan negocjacji budżetu UE na lata 2021-2027 oraz planowane mechanizmy finansowania rolnictwa były tematami piątkowej rozmowy w Warszawie premiera Mateusza Morawieckiego oraz unijnego komisarza ds. rolnictwa i rozwoju obszarów wiejskich Phila Hogana - poinformowała kancelaria premiera.
      
            "Podczas spotkania omówiono stan negocjacji wieloletniego budżetu Unii Europejskiej na lata 2021-2027. Szef polskiego rządu i komisarz Unii Europejskiej wymienili się opiniami ws. planowanych mechanizmów finansowania rolnictwa i obszarów wiejskich w tym okresie" - napisano w komunikacie KPRM.

2 maja Komisja Europejska przyjęła projekt budżetu UE na lata 2021-2027 w wysokości 1,279 biliona euro. Według niego cięcia w unijnej polityce spójności mają wynieść około 7 proc., a we Wspólnej Polityce Rolnej około 5 proc. Znacznie różnią się jednak w odniesieniu do poszczególnych krajów.

Polska ma otrzymać 64 mld euro w ramach polityki spójności w nowym wieloletnim budżecie UE. Cięcie wynoszące ponad 23 proc. oznacza, że do Polski ma trafić 19,5 mld euro mniej niż obecnie.

W obecnej perspektywie finansowej do Polski w lata 2014-2020 ma trafić w ramach środków spójności 83,9 mld euro w cenach z 2018 r.

Rolnictwo w unijnym budżecie, choć dalej jest jego ogromną częścią, w ostatnich dekadach traci systematycznie na znaczeniu. O ile przed 2014 rokiem Wspólna Polityka Rolna stanowiła ponad 40 proc. wspólnej kasy, to w obecnej perspektywie jest to już około 37 proc., a w siedmiolatce rozpoczynającej się w 2021 roku ma to być poniżej 30 proc.

Zdaniem szefa komisji rolnictwa Parlamentu Europejskiego Czesława Siekierskiego (PSL) budżet UE na rolnictwo na lata 2021-2027 będzie w ujęciu realnym mniejszy o 43 mld euro niż obecny.  