Uwolniliśmy potencjał polskiej gospodarki, mamy najszybszy wzrost gospodarczy w Unii Europejskiej - mówił w piątek premier Mateusz Morawiecki podczas Kongresu 590 w Jasionce koło Rzeszowa. Podkreślił też, że polska gospodarka jest coraz bardziej widoczna na świecie.
      
            Morawiecki odniósł się w swoim wystąpieniu do hasła tegorocznego Kongresu. "Powiedziano mi, że to jest +uwalniamy potencjał polskiej gospodarki+. Nie chcę być małostkowy, ale 2 lata temu, kiedy wzrost gospodarczy był 2,4 proc., też było hasło +uwalniamy potencjał polskiej gospodarki+. Teraz jest 5,7 proc. i dalej uwalniamy potencjał polskiej gospodarki. Może już w końcu byśmy powiedzieli, że uwolniliśmy potencjał polskiej gospodarki?" – mówił szef rządu. Podkreślił, że Polska ma najszybszy wzrost gospodarczy w Unii Europejskiej. "Jest się z czego cieszyć" - ocenił.

Morawiecki mówił, że zaproponowany przez rząd model wzrostu gospodarczego jest modelem zrównoważonego wzrostu. "A przecież o to nam w szczególności chodziło, żeby gospodarka i społeczeństwo jechały, jak to się mówi, na jednym koniu" - powiedział. "Żebyśmy wszyscy byli na jednej łodzi na wzburzonych wodach globalnej gospodarki. I jesteśmy" – dodał.

"W czasach nie tylko PRL-u, ale jeszcze w pierwszych latach Trzeciej Rzeczpospolitej o jakimś towarze mówiono: +a czy to jest zagraniczne?+. Bo jak zagraniczne, to znaczyło, że dobre, że wyższej jakości. Dzisiaj zaczynamy pytać, czy to jest polskie, czy to jest polski produkt - nie tylko dlatego, że on jest nasz, ale coraz bardziej polski oznacza wysokiej jakości" – mówił szef rządu. "Polska gospodarka podnosi głowę, polska gospodarka jest coraz bardziej widoczna" – dodał.

Premier wyraził przekonanie, że niewielka grupa przedsiębiorców, niewielka grupa przekonanych do zmian ludzi jest w stanie zmieniać rzeczywistość gospodarczą. "O sile polskiej gospodarki świadczy współpraca między małymi, średnimi, wielkimi i państwem polskim" - powiedział premier. Wyraził nadzieję, że dzięki jak najbliższej współpracy między państwem a przedsiębiorcami "znajdziemy nową równowagę rozwoju gospodarczego".

"Dzisiaj, kiedy już wywalczyliśmy wolną Polskę, kiedy mamy ten największy skarb - niepodległą Rzeczpospolitą i możemy sami ją urządzać - miejmy przekonanie, że właśnie dobra współpraca między świadomym państwem, walka o nasze interesy - nie poklepywanie po plecach - walka o nasze interesy w Brukseli, w Waszyngtonie, w Nowym Jorku, w Londynie, zadecyduje o kolejnych dekadach jakości wzrostu gospodarczego Polski" - powiedział Morawiecki.

Zdaniem premiera, mamy to szczęście, że "możemy siłę naszego państwa i naszego społeczeństwa budować na silnej gospodarce, w tym trójkącie pomiędzy przedsiębiorcami, pracownikami - czyli większością naszego społeczeństwa - i państwem, które ma w profesjonalny, inteligentny sposób wspierać ten wzrost".

"Orzeł naszej gospodarki musi się wzbić w przestrzeń jak najwyżej. Wierzę, że we współpracy, jaka się zarysowała i jaką pokazujemy, że jest możliwa, ten orzeł wzbije się wysoko, jak najwyżej. Tego państwu życzę i wierzę, że to razem osiągniemy" – zwrócił się do uczestników Kongresu Morawiecki.