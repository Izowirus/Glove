Warszawa, 20.04.2018. Minister energii Krzysztof Tchórzewski w czasie uroczystości podpisania porozumień o współpracy w zakresie elektromobilności między spółkami Skarbu Państwa, 20 bm. w Ministerstwie Energii. (kru) PAP/Paweł Supernak Archiwum PAP © 2018 / Paweł Supernak
                                        

            Zespoły ratownicze w kopalni Zofiówka działają bardzo intensywnie z narażeniem własnego życia; mam nadzieję, że wszystko się dobrze skończy - powiedział w sobotę minister energii Krzysztof Tchórzewski.
      
            W sobotę o godz. 11 doszło do wstrząsu w kopalni Zofiówka. Pod ziemią pracowało w tym czasie ok. 250 górników. Do tej pory ratownicy dotarli do dwóch z siedmiu poszukiwanych, są ranni, ale przytomni. Nadal trwają poszukiwania pięciu z nich. Na miejsce wybiera się premier Mateusz Morawiecki.

Tchórzewski powiedział dziennikarzom, że przyczyna tąpnięcia w kopalni Zofiówka leży w sferze naturalnej. "Natomiast rzeczywiście nastąpiło spore uwolnienie metanu, stąd w pierwszej kolejności ratownicy musieli rozrzynać metal, a teraz rozpoczęła się akcja ratownicza. Dwóch górników zostało już odnalezionych i wydobytych, dalsza akcja ratownicza w tej chwili trwa, a więc daj Boże, żeby wszystko się dobrze ułożyło" - zaznaczył minister.

Dopytywany, czy wybiera się na miejsce zdarzenia Tchórzewski odparł, że na miejscu jest już wiceminister energii Grzegorz Tobiszowski oraz prezes Jastrzębskiej Spółki Węglowej Daniel Ozon. "Jeżeli będzie taka potrzeba, ja też jestem do dyspozycji" - oświadczył.

W jego ocenie cała akcja ratownicza jest bardzo dobrze zorganizowana. "Cały czas jestem w kontakcie, mimo spotkania to jednak uczestniczyłem w tych decyzjach, które musiały zapaść" - podkreślił Tchórzewski.

Pytany, czy kopalnia Zofiówka jest bezpieczna minister energii przyznał, że już wcześniej były tam tąpnięcia, ale nie miały takiego zakresu jak obecnie. "Niestety zawód górnika jest taki właśnie, że wypadki mają miejsce i one są wpisane w charakterystykę tego zawodu i tym, którzy zazdrościli górnikom zarobków to widzą też jakiego poświęcenia dokonują, jak ryzykują swoim życiem" - zwracał uwagę szef ME.

"Składam wszystkim górnikom podziękowanie za ich postawę, a ratownikom życzę, żeby wszystko dobrze wyszło. Zespoły ratownicze bardzo intensywnie z narażeniem własnego życia działają" - zaznaczył minister energii.

Dopytywany, czy rząd zapewni jakąś opiekę psychologiczną rodzinom zaginionych górników Tchórzewski powiedział, że "to wszystko jest w trakcie". "Ja mam nadzieję, że jeszcze się wszystko dobrze skończy" - podkreślił.