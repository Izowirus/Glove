Jastrzębie-Zdrój, 06.05.2018. Prezes JSW Daniel Ozon (C) podczas briefingu prasowego, 6 bm. Trwa akcja ratownicza w kopalni Borynia-Zofiówka-Jastrzębie, w Jastrzębiu-Zdroju, w której doszło do silnego wstrząsu 5 maja br. (awa)  PAP/Andrzej Grygiel 
                                        

            Ratownicy dotarli do jednego z pięciu górników, poszukiwanych po sobotnim wstrząsie w kopalni Zofiówka. Mężczyzna, przygnieciony elementami obudowy, jest nieprzytomny, na razie nie wiadomo czy żyje – przekazał w niedzielę prezes Jastrzębskiej Spółki Węglowej Daniel Ozon.

      
            Trwa transportowanie pracownika do podziemnej bazy i poszukiwanie czterech pozostałych górników.

"Górnik został uwolniony, jest transportowany na noszach do bazy, gdzie jest lekarz, który tam stwierdzi, jakie są jego funkcje życiowe" – powiedział Ozon. Według niego, przenoszenie poszkodowanego do oddalonej ok. 400 metrów bazy powinno potrwać 30-45 minut.

Prezes powiedział, że jak dotąd nie udało się zidentyfikować górnika – nie miał przy sobie kasku ani dyskietki, którą muszą posługiwać się górnicy podejmujący pracę na terenie kopalni. "Nie wiemy, kto to jest, a nie była to ekipa naszych zastępów (ratowników – PAP), to są ludzie z Bytomia, z Centralnej Stacji Ratownictwa Górniczego, nie znają tych górników" – powiedział Ozon.

Kolejne zastępy ratowników w maskach będą starały się dotrzeć do czterech pozostałych poszukiwanych. Będą szli od tej samej strony, do której dotarli do znalezionego już górnika, przez powstałe w wyrobisku po wstrząsie przewężenie.

Tam udało się już zbudować spory odcinek lutniociągu, doprowadzającego powietrze i łatwiej dotrzeć niż od drugiej strony, od której też prowadzona jest akcja - wyjaśnił prezes JWS. "Chcemy jak najszybciej, żeby ten odcinek 300 metrów został spenetrowany” - zaznaczył Ozon.

W chwili wstrząsu, w sobotę około godz. 11., w kopalni pracowało 250 osób, z czego w rejonie bezpośredniego zagrożenia 900 m pod ziemią - 11. Czterem z nich udało się uciec, siedmiu zostało pod ziemią. Po kilku godzinach ratownicy odnaleźli dwóch z nich - są w szpitalu z niegroźnymi dla życia urazami. Wieczorem natrafiono na kolejnego górnika, który teraz jest transportowany do bazy. Z czterema kolejnymi nie ma kontaktu.

Prezes Ozon zapewnił, że przedstawiciele JSW są w stałym kontakcie z przedstawicielami rodzin poszukiwanych górników; rodziny przebywają stale w kopalni. Zapewniono im pomoc psychologiczną.

Kolejne informacje na temat prowadzonej akcji mają być podane do godz. 12.