Ultratech, Ceramika Paradyż, PKO Bank Polski, Vigo System i MB-Pneumatyka - wśród laureatów Nagród Gospodarczych Prezydenta, które Andrzej Duda wręczył w czwartek podczas Kongresu 590 w Jasionce k. Rzeszowa.
      
            Prezydent zapowiedział też utworzenie przy Kancelarii Prezydenta Rady ds. Przedsiębiorców.

Nagrody zostały przyznane w pięciu kategoriach głównych i dwóch specjalnych. Prezydent przyznał też - podobnie jak rok temu - nagrodę indywidualną.

W kategorii Lider Małych i Średnich Przedsiębiorstw laureatem została firma Ultratech, w kategorii Narodowy Sukces - Ceramika Paradyż, w kategorii Międzynarodowy Sukces - Vigo System, w kategorii Odpowiedzialny Biznes - PKO Bank Polski, w kategorii Firma Rodzinna - MB-Pneumatyka.

W ramach kategorii specjalnych, w rywalizacji na najlepszy polski start-up zwycięzcą została firma – Photon Entertainment. Z kolei w kategorii specjalnej Badania + Rozwój - firma Astronika.

Nagrodą indywidualną prezydent wyróżnił Zbigniewa Grycana.

W tym roku z okazji 100-lecia odzyskania przez Polskę Niepodległości Prezydent RP wręczył również nagrodę specjalną dla polskiej firmy, która działa na rynku od co najmniej 100 lat. Laureatem Nagrody Specjalnej jest Warszawska Fabryka Platerów HEFRA.

Prezydent podkreślił, że wybór laureatów był "szalenie trudny". Wskazywał, że wyłaniając zwycięzców prezydenckiej Nagrody Gospodarczej razem z kapitułą kierowali się wieloma kryteriami m.in. tym, jaka jest średnia wynagrodzeń w danej firmie.

Wyróżnionych przedsiębiorców prezydent nazwał "aniołami i orłami biznesu" bo – jak mówił – są oni przykładami wspaniałej, polskiej tradycji biznesowej. Dziękował laureatom, bo – jak mówił – każda z firm może być wzorem dla innych. "Jesteście państwo ludźmi niezwykle ambitnymi, którzy w wspaniały sposób rozwijają Polskę" – dodał.

"Chcę zapowiedzieć, że rozmowy, które prowadziłem dzisiaj z państwem, z przedsiębiorcami, tutaj w Jasionce na Kongresie 590, ostatecznie przekonały mnie do tego, że powinienem stworzyć przy Kancelarii Prezydenta Radę ds. Przedsiębiorczości, czyli zespół biznesmenów, ludzi polskiego biznesu, takich sprawdzonych, którzy mogą być wzorem, po to, żeby z nimi dyskutować, co można w polskim systemie prawnym poprawić, w jaki sposób ułatwić funkcjonowanie polskiemu biznesowi, w jaki sposób stworzyć jeszcze lepsze warunki do tego, żeby mógł się on rozwijać, budując naszą pomyślność i coraz lepsze warunki życia dla naszego społeczeństwa" – mówił Duda.