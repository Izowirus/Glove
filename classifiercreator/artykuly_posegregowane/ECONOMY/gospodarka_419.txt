Warszawa, 15.03.2017. Dyrektor biura komunikacji i promocji oraz rzecznik prasowy Ministerstwa Finansów Łukasz Świerżewski, 15 bm. podczas konferencji "3 kroki do rozliczenia podatkowego za 2016 rok. PIT WZ jako najszybszy, najprostszy i najpewniejszy sposób rocznego rozliczenia podatkowego". (rg/mgut) PAP/Rafał Guz
                                        

            Łukasz Świerżewski został wybrany przez Radę Mediów Narodowych na nowego członka zarządu Polskiej Agencji Prasowej - poinformował po czwartkowym posiedzeniu RMN jej przewodniczący Krzysztof Czabański.
      
            Świerżewski zastąpił dotychczasowego wiceprezesa Tomasza Przybka, który zrezygnował z pełnionej funkcji pod koniec września.

Jak mówił przewodniczący Rady Mediów Narodowych, Świerżewski zajmie się w Agencji "obszarem inwestycyjnym".

Czabański wskazywał, że Świerżewski przekonał Radę do swojej kandydatury, "połączeniem doświadczenia medialnego i przygotowania ekonomicznego". "Jest to ze wszech miar człowiek, który nadaje się do zbudowania przyszłosci finansowej PAP. Na to się umówiliśmy, są pewne konkretne projekty, które być może zaowocują projektami rządowymi w tej sprawie" - mówił.

Świerżewski został wybrany na członka zarządu PAP przez RMN jednomyślnie, choć w pierwszym głosowaniu - jak przekazał Czabański - Juliusz Braun poparł innego kandydata. "To świadczy najlepiej o kompetencjach kandydata" - ocenił szef RMN. Pozostałymi kandydatami na stanowisko członka zarządu PAP byli: Jarosław Szczepański - b. wicedyrektor Telewizyjnej Agencji Informacyjnej oraz Marcin Zarzecki - prodziekan Wydziału Nauk Historycznych i Społecznych UKSW.

Łukasz Świerżewski w ostatnim czasie był rzecznikiem Ministerstwa Finansów. W latach 2013-2016 pracował w PKO BP jako dyrektor departamentu komunikacji korporacyjnej oraz rzecznik prasowy. Wcześniej Świerżewski był zastępcą redaktora naczelnego magazynu "Harvard Business Review Polska", w latach 1999-2004 był dziennikarzem "Pulsu Biznesu".