epa06758889 Chinese Premier Li Keqiang (R) and German Chancellor Angela Merkel (L) look at each other during a joint press conference at the Great Hall of the People in Beijing, China, 24 May 2018. The German Chancellor is on a state visit to China from 24 to 25 May.  EPA/WU HONG 
Dostawca: PAP/EPA. PAP/EPA © 2018 / WU HONG
                                        

            Niemcy są otwarte na chińskie inwestycje – oświadczyła w czwartek w Pekinie kanclerz Angela Merkel na wspólnej konferencji prasowej z premierem Chin Li Keqiangiem, który zapewnił z kolei o otwartości swojego kraju na inwestycje niemieckie.
      
            Rozpoczęta tego dnia dwudniowa wizyta Merkel w Chinach przebiega w cieniu gróźb handlowych prezydenta USA Donalda Trumpa oraz jego decyzji o wycofaniu się z zawartej w 2015 roku wielostronnej umowy nuklearnej z Iranem. Według komentatorów te działania Waszyngtonu mogą zbliżyć do siebie Pekin i Berlin.

Chiny i Niemcy opowiadają się za utrzymaniem umowy nuklearnej z Iranem – oświadczyła Merkel po porannym spotkaniu z Li w Wielkiej Hali Ludowej w Pekinie.

Komentatorzy zwracają uwagę, że Chiny i Niemcy jako czołowi światowi eksporterzy, osiągający nadwyżkę w handlu z USA, mogą ucierpieć z powodu protekcjonistycznej polityki Trumpa, realizowanej pod hasłem "Ameryka przede wszystkim". Pekin liczy na sygnały solidarności Berlina, ale niemieccy urzędnicy oceniali, że Merkel nie powinna zbyt otwarcie brać strony Chin w sporze z USA, które są sojusznikiem Niemiec – podała agencja Reutera.

Li powiedział na konferencji w Pekinie, że Chiny i Niemcy wspierają wolny handel międzynarodowy i podkreślał olbrzymi potencjał dla dwustronnej współpracy. Choć pomiędzy oboma krajami występują problemy, mogą one zostać przezwyciężone, a zacieśnienie współpracy będzie korzystne dla Europy i świata – mówił chiński premier.

Niemiecka kanclerz wyraziła zadowolenie z zapowiedzi dalszego otwierania chińskiego rynku dla zagranicznych inwestorów, w tym rozluźnienia restrykcji dotyczących limitu zagranicznych udziałów w sektorze motoryzacyjnym. Jednak zdaniem komentatorów rząd w Berlinie podziela wiele spośród obaw Waszyngtonu związanych z polityką gospodarczą ChRL, m.in. wspieraniem przez nią wymuszania transferu technologii od zagranicznych przedsiębiorstw.

Według Reutera Parlament Europejski pracuje nad projektem zwiększenia uprawnień Komisji Europejskiej do kontrolowania zagranicznych inwestycji w kluczową technologię i infrastrukturę UE w związku z obawami, jakie wzbudzają rosnące inwestycje chińskie. Trwające w PE dyskusje dotyczą zaostrzenia propozycji przedstawionej we wrześniu 2017 roku przez KE na wniosek Niemiec, Francji i Włoch.

Chiński ambasador w Berlinie Shi Mingde powiedział niedawno dziennikowi "Stuttgarter Zeitung", że Niemcy nie powinny ograniczać u siebie chińskich inwestycji, dodając, że Chiny zauważają w Niemczech "protekcjonistyczną tendencję". Według komentatorów obawy Berlina wzbudziło przejęcie niemieckiego producenta robotów Kuka przez chińską Mideę w 2016 roku oraz wykupieniem prawie 10 proc. udziałów w koncernie motoryzacyjnym Daimler przez chińskie Geely na początku roku 2018.

Wyniki analizy opublikowane we wtorek przez Bertelsmann Foundation wskazują, że 64 proc. chińskich inwestycji w Niemczech w trzech ostatnich latach dotyczyły sektorów, które Pekin promuje w ramach strategii gospodarczej "Made in China 2025". Chiny mają się dzięki niej stać światowym liderem w takich branżach, jak robotyka, pojazdy napędzane nowymi źródłami energii, biotechnologia, lotnictwo, nowe materiały i oprogramowanie.

Jeszcze w czwartek Merkel ma się spotkać w Pekinie z chińskim prezydentem Xi Jinpingiem. W piątek niemiecka kanclerz odwiedzi miasto Shenzhen w prowincji Guangdong, gdzie weźmie udział w otwarciu centrum innowacji uruchamianym przez niemiecką izbę handlową oraz chiński start-up.

Prócz kwestii handlowych i umowy nuklearnej z Iranem, Merkel i Xi poruszą prawdopodobnie kwestię planowanego na 12 czerwca historycznego spotkania prezydenta Trumpa z przywódcą Korei Płn. Kim Dzong Unem. Niemiecka kanclerz może też podnieść sprawę wdowy po zmarłym w ubiegłym roku laureacie Pokojowej Nagrody Nobla Liu Xiaobo, która przebywa w areszcie domowym, choć nie postawiono jej formalnie żadnego zarzutu.

Z Kantonu Andrzej Borowiak