Jawor, 17.07.2017. Minister infrastruktury i budownictwa Andrzej Adamczyk podczas konferencji prasowej podsumowującej spotkanie z ministrem transportu Czech Danem Tokiem, 17 bm. na rynku w Jaworze. (nlat) PAP/Maciej Kulczyński PAP © 2017 / Maciej Kulczyński
                                        

            Budowa S3 po stronie polskiej i D11 po stronie czeskiej to zadania priorytetowe obu rządów – powiedział w poniedziałek w Jaworze (Dolnośląskie) minister infrastruktury i budownictwa Andrzej Adamczyk.
      
            Adamczyk spotkał się w poniedziałek w Dworze Królowej nad Łabą z ministrem transportu Czech Danem Toką. Podczas spotkania ministrowie podpisali oświadczanie ws. dalszego wzmacniania potencjału infrastruktury transportowej na pograniczu obu państw.

„To dokument, w którym definiujemy budowę S3 po stronie polskiej i budowę autostrady D11 po stronie czeskiej jako priorytetowe zadanie obu rządów” - powiedział Adamczyk.

Minister przypomniał, że droga ekspresowa S3 będzie gotowa do granicy z Czechami do 2023 r. „Budowa czeskiej D11, która połączy się z naszą S3 rozpocznie się w 2017 r. i powinna zakończyć się w 2024 lub 2025 r.” - powiedział Adamczyk.

Adamczyk dodał, że droga S3, poprzez czeską autostradę D11, włączy się w sieć transportową Republiki Czeskiej i w efekcie dalej na południe Europy. „Co ważne, każde otwarcie fragmentu drogi S3 to zwiększenie obrotów w portach w Szczecinie i Świnoujściu, a zatem otwarcie całej S3 i czeskiej D11 oznacza rozwój tych portów, wzrost ich konkurencyjności i otwarcie ich na południe Europy” - mówił Adamczyk.

Dodał, że budowa tych dróg to również otwarcie Czech na dostęp do Bałtyku. „W sposób bezpieczny i szybki będzie można przewozić towary (…). To również ożywi regiony, przez które przebiega droga S3, w tym Jawor, w którym dziś jesteśmy” - mówił Adamczyk.

Elżbieta Witek, szefowa gabinetu premier podkreśliła, że trasa S3 będzie pierwszą w całości wykonaną drogą ekspresową, łączącą północ z południem kraju. „Dla mnie jako mieszkanki Jawora to szczególne ważne. PiS stawia na rozwój gospodarczy, a jednym z jego elementów jest infrastruktura drogowa (…). Chcemy, by z każdym rokiem rosła ilość pieniędzy przekazywanych na drogi lokalne, bo to zwiększa bezpieczeństwo i przyciąga inwestorów. Tak jak w Jaworze, wokół którego są tereny inwestycyjnej i gdzie zainwestował Mercedes” - mówiła Witek.

Dodała, że samorządy same nie radzą sobie z budową i remontem dróg lokalnych. „W Jaworze cztery drogi są remontowane z pieniędzy rządowych” - mówiła Witek.

Obecnie trwa postępowanie przetargowe na ostatni odcinek trasy ekspresowej S3, łączący Bolków z granicą z Czechami w Lubawce.

Budowa 31 kilometrów trasy S3 od węzła w Bolkowie do granicy Polski w Lubawce będzie kosztować 3,2 mld zł. Na tym odcinku powstaną 62 obiekty inżynieryjne - m.in. mosty, wiadukty i przejścia dla zwierząt. Planowane są trzy węzły drogowe oraz dwa tunele o długości ok. 2300 m i ok. 320 m.

Na Dolnym Śląsku obecnie budowany jest fragment trasy S3, łączący Nową Sól (Lubuskie) z Bolkowem. Całość tej inwestycji ma kosztować ponad 3 mld zł, a w całości odcinek powinien być przejezdny w 2018 r.

Trasa S3 łączy wybrzeże Polski z paneuropejskimi korytarzami transportowymi. Prowadzi od zespołu portów morskich Świnoujście-Szczecin, wzdłuż zachodniej granicy kraju, przez ośrodki miejskie Gorzowa Wlkp. i Zielonej Góry, Zagłębie Miedziowe (Głogów, Lubin, Polkowice, Legnica) do południowej granicy z Czechami.

Za trzy miesiące do realizacji ma zostać przekazany ostatni odcinek S3 na północy kraju. Chodzi o 35-kilometrowy fragment łączący Troszyn ze Świnoujściem.