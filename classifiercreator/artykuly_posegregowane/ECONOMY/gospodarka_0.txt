Na koniec 2018 roku dług publiczny USA wynosił 21,974 bln dolarów, co oznacza, że powiększył się o ponad 2 bln USD od czasu objęcia prezydentury przez Donalda Trumpa – informuje CNN, powołując się na dane resortu finansów.
      
            CNN zwraca uwagę, że dług publiczny Stanów Zjednoczonych rośnie w przyspieszonym tempie po kryzysie finansowym z 2008 roku, kiedy Kongres i administracja ówczesnego prezydenta Baracka Obamy zaaprobowali bodźce finansowe, mające pomóc gospodarce.

Tempo wzrostu długu publicznego zaczęło słabnąć na początku kadencji Trumpa, ale w zeszłym roku ponownie wzrosło, gdy weszły w życie redukcje podatków, uchwalone w końcu 2017 roku i gdy znacznie obniżone opodatkowanie przedsiębiorstw ograniczyło wpływy do kasy państwowej.

CNN przypomina, że podczas kampanii prezydenckiej Trump zapowiadał „pozbycie się” długu publicznego; gazecie „Washington Post” powiedział w 2016 roku, że mógłby tego dokonać „w okresie ośmiu lat”.

Według danych oficjalnych, w roku podatkowym 2018 dług publiczny stanowił 78 proc. amerykańskiego PKB – najwięcej od 1950 r. Deficyt budżetowy wzrósł w 2018 r. do 3,8 proc. PKB; w 2017 r. wynosił 3,5 proc. PKB.