Kołbaskowo, 08.11.2017. Otwarcie Centrum Logistyki E-Commerce Amazon w Kołbaskowie, 8 bm. Obiekt Amazon zajmuje ponad 150 tys. metrów kwadratowych i jest to najbardziej zaawansowany technologicznie budynek Amazon w Europie. W ciągu najbliższych lat stałe zatrudnienie zdobędzie tu ponad tysiąc osób. (mb/sko) PAP/Marcin Bielecki Archiwum PAP © 2018 / Marcin Bielecki
                                        

            Szefowa MRPiPS Elżbieta Rafalska zwróciła się do Głównego Inspektora Pracy z prośbą o skontrolowanie centrów logistycznych firmy Amazon działających w Polsce - poinformował w poniedziałek resort rodziny, pracy i polityki społecznej.
      
            Ministerstwo zwróciło uwagę na swojej stronie internetowej, że wniosek jest reakcją na pojawiające się w mediach niepokojące informacje dot. sytuacji pracowników zatrudnianych w centrach logistycznych Amazon. Chodzi m.in. o możliwość "nieprzestrzegania przepisów prawa pracy oraz przepisów i zasad bezpieczeństwa i higieny pracy".

"W związku z informacjami medialnymi dotyczącymi sytuacji pracowników zatrudnianych w centrach logistycznych Amazon znajdujących się w Polsce, w których wskazuje się na występowanie zjawiska nieprzestrzegania przepisów prawa pracy oraz przepisów i zasad bezpieczeństwa i higieny pracy, w następstwie czego może wystąpić zjawisko narażania zdrowia tych pracowników, zwracam się z prośbą o podjęcie działań kontrolnych w centrach logistycznych firmy Amazon działających w Polsce" - czytamy we wniosku.

"W przypadku, gdy Państwowa Inspekcja Pracy już takie kontrole przeprowadziła proszę o poinformowanie mnie o ich wynikach" – dodała w piśmie minister.

Do czasu nadania depeszy PAP nie udało się uzyskać komentarza firmy Amazon.