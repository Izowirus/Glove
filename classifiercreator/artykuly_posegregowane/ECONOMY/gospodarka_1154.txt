Ten rok będzie równie udany dla polskiej gospodarki jak poprzedni; wzrost PKB utrzyma się na poziomie 4,6 proc. - napisali analitycy z PKO BP w komentarzu do środowych danych GUS. Urząd podał w flash szacunku, że PKB w IV kwartale 2017 r. wzrósł o 5,1 proc. rok do roku.

      
            Według PKO BP wstępne dane roczne potwierdzają, że główną rolę odgrywają inwestycje, które wzrosły w ostatnich trzech miesiącach ubiegłego roku o prawie 12 proc.

"Konsumpcja prywatna prawdopodobnie rosła stabilnie, zwiększając się o ok. 5 proc rok do roku. Spodziewamy się także, że wzrost gospodarczy został wsparty przez rosnący eksport, który odzwierciedla wysoki popyt zagraniczny. Silny eksport prawdopodobnie był wystarczający, aby zrównoważyć m.in. grudniowe wzrosty importu" - informują analitycy banku w komunikacie.

Ich zdaniem bieżące trendy w gospodarce sugerują, że w 2018 r. powinniśmy mieć do czynienia z kontynuacją tendencji obserwowanych w czwartym kwartale 2017 r.

"Oczekujemy silnej dynamiki inwestycji, w tym inwestycji prywatnych. Towarzyszyć im powinien stabilny wzrost konsumpcji. Trzecim motorem wzrostu będzie rosnący eksport napędzany zarówno przez eksport towarów, jak i eksport usług – jeden z najbardziej dynamicznie rozwijających się sektorów polskiej gospodarki" - napisano w komunikacie.