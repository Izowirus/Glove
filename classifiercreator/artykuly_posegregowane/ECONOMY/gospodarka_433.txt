PAP/Rafał Guz
                                        

            Nie jest prawdą, że zostały podjęte jakiekolwiek decyzje ws. ostatecznego wariantu przebiegu drogi ekspresowej S12 w okolicach Radomia - zapewnił we wtorek minister infrastruktury Andrzej Adamczyk. Dodał, że ostateczna decyzja w tej sprawie zapadanie w 2020 r.
      
            "Nieprawdą jest, że jakiekolwiek decyzje w sprawie ostatecznego przebiegu wyboru wariantu drogi ekspresowej S12 w okolicach Radomia zostały podjęte" - powiedział Adamczyk na konferencji prasowej.

Przypomniał, że 13 września ub. r. Generalna Dyrekcja Dróg Krajowych i Autostrad (GDDKiA) zawarła umowę z niezależną firmą, której zadaniem będzie opracowanie studium techniczno-ekonomiczno-środowiskowego i uzyskanie decyzji środowiskowej. Na zrealizowanie tego zadania firma ma czas do maja 2020 r.

Jak podkreślał Adamczyk, wybór niezależnej od GDDKiA firmy nastąpił właśnie po to, "i jest to przyjętą praktyką, aby nie było zarzutów wpływania kogokolwiek na prace związane z wyborem przebiegu trasy".

Dodał, że ostateczny przebieg S12 w okolicach Radomia wskaże Regionalny Dyrektor Ochrony Środowiska w drodze administracyjnej, po opracowaniu wszystkich niezbędnych dokumentów przez niezależną firmę i zaakceptowaniu ich przez GDDKiA.

"Ostateczna decyzja w sprawie wyboru wariantu zapadanie dopiero w 2020 roku. Dlatego też pragnę bardzo wyraźnie powtórzyć, że żadna decyzja w tej sprawie nie zapadła" - powiedział.

Przypomniał, że w ramach prac przygotowawczych odbyły się dwie tury spotkań informacyjnych z mieszkańcami regionu, aby możliwy był wybór najkorzystniejszego wariantu przebiegu drogi. Dodał, że dla S12 do tej pory zostało przedstawionych kilka wariantów. A na wybór proponowanych przebiegów wpływ miały protesty mieszkańców Kowali, Gozdu i Skaryszewa. "Z uwagi na to firma przygotowująca materiały projektowe nadal pracuje nad kolejnymi wariantami przebiegu drogi, uwzględniającymi wnioski mieszkańców" - informuje resort infrastruktury.

Adamczyk przekazał, że kolejna tura konsultacji społecznych została wyznaczona na listopad tego roku. "Nie wykluczamy, że w ramach tych konsultacji może pojawić się kolejny wariant przebiegu czy wariant łączący np. dwa zaproponowane warianty, czy kompilacja zaproponowanych wariantów" - powiedział minister.

Szef resortu przekazał, że informacje o aktualnym stanie zaawansowania prac projektowych są na bieżąco umieszczone na stronie projektu: http://s12-radom-pulawy.pl/S12_Google.html.

"Mamy świadomość, że kiedy materiały zostaną złożone wraz z wnioskiem o wydanie decyzji środowiskowej, będą się toczyły kolejne konsultacje, kolejne spotkania z samorządowcami, mieszkańcami zainteresowanymi przebiegiem tej drogi" - dodał.

Resort w komunikacie podkreślił, że "inwestycja jest na etapie zbierania informacji dotyczących możliwych lokalizacji trasy. Dopiero po ich zakończeniu będzie można przystąpić do określenia jej preferowanego przebiegu". Złożenie wniosku o decyzję środowiskową planowane jest w drugim kwartale przyszłego roku. Następnie RDOŚ przeprowadzi kolejne konsultacje z mieszkańcami.

W komunikacie napisano, że trasa S12 połączy trzy województwa. Prace przygotowawcze do jej realizacji na odcinku Radom Południe – Puławy zostały rozpoczęte dopiero przez obecny rząd.

W sobotę w programie "Superwizjer" w TVN24 wyemitowany został reportaż Bertolda Kittla "Układ radomski". Dziennikarz spotkał się z mieszkańcami gminy Kowala k. Radomia, którzy protestują przeciwko budowie nowej drogi ekspresowej S12, dopytują, kto zdecydował o zmianie jej przebiegu i podejrzewają, że ktoś chce zarobić na spekulacjach nieruchomościami.

W materiale Kittel opisuje powiązania biznesmena z branży budowlanej Romana Saczywki i jego syna z radomskimi politykami PiS m.in. z Dariuszem Wójcikiem, wieloletnim przewodniczącym Rady Miasta oraz z byłym zastępcą prezydenta Radomia nadzorującym miejskie inwestycje Igorem Marszałkiewiczem. Ujawnia też, że Dariusz Wójcik i siostra byłego prezydenta Radomia Andrzeja Kosztowniaka - dziś posła PiS i przewodniczącego sejmowego zespołu do spraw budowy trasy S12 mają działki lub udziały w działkach położonych w bezpośredniej bliskości przyszłej drogi ekspresowej. Jest tam też osiedle – nietrafiona inwestycja radomskiego biznesmena.