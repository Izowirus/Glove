Zenon Ziaja, Przemysław Gacek, Bartosz Pilitowski i ksiądz Adam Boniecki zostali w poniedziałek laureatami siódmej edycji Nagrody Polskiej Rady Biznesu. Zdaniem kapituły konkursu wywarli oni największy wpływ na rozwój biznesu i życie społeczne.
      
            "Polska ma swoich bohaterów - przedsiębiorców, którzy przez lata tworzyli miejsca pracy, przyczyniali się do wzrostu gospodarczego i budowy kraju" - powiedział w poniedziałek podczas uroczystej Gali siódmej edycji Nagrody PRB przewodniczący Kapituły PRB Wojciech Kostrzewa. Kapituła wybrała czterech laureatów, którzy wywarli największy wpływ na rozwój biznesu i życie społeczne w kraju oraz za granicą.

Nagroda im. Jana Kulczyka w kategorii "Sukces", "za zrealizowanie spektakularnego projektu biznesowego" przypadła Zenonowi Ziai – założycielowi i prezesowi przedsiębiorstwa Ziaja, producenta farmaceutyków oraz kosmetyków pielęgnacyjnych. W 2017 roku firma wprowadziła na rynek 80 mln sztuk produktów. Obecnie dystrybucja w samej Europie obejmuje ponad 30 krajów, m.in. Austrię, Czechy, Danię, Finlandię, Irlandię, Szwecję i Ukrainę.

W kategorii "Wizja i innowacja" laureatem został Przemysław Gacek – założyciel i prezes Grupy Pracuj.pl. "To człowiek, który 18 lat temu miał wizję i potrafił ją zrealizować" - uzasadniła decyzję Kapituły zasiadająca w niej Małgorzata Adamkiewicz, współwłaścicielka Grupy Adamed. Dzisiaj z produktów i usług Grupy Pracuj aktywnie korzysta 30 tysięcy klientów z 40 krajów.

Nagroda im. Andrzeja Czerneckiego w kategorii "Działalność społeczna" przypadła Bartoszowi Pilitowskiemu, założycielowi Fundacji Court Watch Polska wspierającej zmiany w polskim wymiarze sprawiedliwości, poprzez prowadzenie Obywatelskiego Monitoringu Sądów oraz budowanie Centrów Sprawiedliwości Naprawczej. Co roku ponad pół tysiąca wolontariuszy obserwuje rozprawy w całej Polsce, publikuje raporty, szkoli sędziów oraz jest głosem obywateli w sądach i w Ministerstwie Sprawiedliwości.

Laureatem nagrody specjalnej PRB im. Jana Wejcherta za całokształt działalności i szczególne osiągnięcia, które wywarły znaczący wpływ na rozwój polskiego życia gospodarczego i społecznego został w tym roku ksiądz Adam Boniecki.

„To były wyjątkowo trudne obrady Kapituły. Otrzymaliśmy w tym roku ponad dwieście dwadzieścia nominacji, które kolejny raz utwierdziły nas w przekonaniu, że mamy w Polsce wielu utalentowanych przedsiębiorców oraz ludzi dobrej woli, zaangażowanych w działalność społeczną” – powiedział Wojciech Kostrzewa.