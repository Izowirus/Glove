Katar opuści w styczniu Organizację Krajów Eksportujących Ropę Naftową (OPEC) - poinformował w poniedziałek nowy minister energetyki tego kraju Saad Al-Kaabi.
      
            

"Katar zdecydował wycofać się jako członek z OPEC w styczniu 2019 roku" - oświadczył minister na konferencji prasowej w Ad-Dausze. Dodał, że organizacja została o tym poinformowana w poniedziałek rano.

Katar będzie nadal produkował ropę naftową, ale skupi się na produkcji gazu. Emirat jest największym na świecie eksporterem skroplonego gazu ziemnego.

"Nie mamy dużego potencjału (w ropie naftowej), jesteśmy bardzo realistyczni. Naszym potencjałem jest gaz" - podkreślił Al-Kaabi, cytowany przez agencję AFP. I zapowiedział, że Katar planuje zwiększyć roczny eksport z 77 mln ton do 110 mln ton gazu. Dodał jednocześnie, że Katar chce zwiększyć produkcję ropy naftowej z 4,8 mln baryłek dziennie do 6,5 mln baryłek.

"W świetle takich wysiłków i planów, a także w dążeniu do umocnienia pozycji Kataru jako niezawodnego i wiarygodnego dostawcy energii, musimy podjąć kroki w celu dokonania przeglądu roli Kataru i jego wkładu na międzynarodowej scenie energetycznej" - powiedział Al-Kaabi w oświadczeniu.

Na razie mająca siedzibę w Wiedniu OPEC nie odniosła się do decyzji władz w Ad-Dausze; jeszcze w tym miesiącu państwa członkowskie OPEC mają się spotkać, aby przedyskutować ewentualne cięcia w produkcji ropy naftowej.

Katar jest członkiem OPEC od 1961 roku. Podstawy działania organizacji zostały ustanowione we wrześniu 1960 roku z inicjatywy Arabii Saudyjskiej, która dominuje dziś w tym liczącym 15 członków kartelu.

Po raz pierwszy od powstania OPEC jakiś bliskowschodni kraj opuści jej szeregi - zwraca uwagę agencja Associated Press.

W czerwcu 2017 roku Bahrajn, Arabia Saudyjska, Zjednoczone Emiraty Arabskie i Egipt nałożyły embargo na Katar, oskarżając go o wspieranie "ruchów terrorystycznych" oraz zbliżenie się z szyickim Iranem. Władze w Ad-Dausze temu zaprzeczają, twierdząc że chodzi o próbę podkopania suwerenności Kataru.

W OPEC zrzeszonych jest obecnie 15 państw: Algieria (1969), Angola (2007), Arabia Saudyjska (1960), Ekwador (1973–1992 i ponownie od 2007), Gabon (1975–1994 i ponownie od 2016), Gwinea Równikowa (2017), Indonezja (1962–2009 oraz styczeń–listopad 2016; obecnie członkostwo zawieszone), Irak (1960), Iran (1960), Katar (1961), Kongo (2018), Kuwejt (1960), Libia (1962), Nigeria (1971), Wenezuela (1960) i Zjednoczone Emiraty Arabskie (1967).