Warszawa, 12.07.2017. Minister infrastruktury i budownictwa Andrzej Adamczyk przemawia w Sejmie, 12 bm. (mr) PAP/Leszek Szymański PAP © 2017 / Leszek Szymański
                                        

            Pieniądze z Funduszu Dróg Samorządowych trafią tylko na remonty dróg, kłamstwem jest twierdzenie, że mogą być przeznaczone na inne cele - mówił w środę w Sejmie minister infrastruktury i budownictwa Andrzej Adamczyk.
      
            W Sejmie w środę trwa pierwsze czytanie poselskiego projektu ustawy o Funduszu Dróg Samorządowych. Zabrał w niej głos szef MIB.

Adamczyk ubolewał, że wiele słów, które padły w debacie, "mijało się często z prawdą".

Przypominał, że 90 proc. dróg w Polsce to drogi gminne i powiatowe, ale "zapewnienie wsparcia finansowania przebudowy i modernizacji tych dróg, to przez wiele lat niespełniony postulat, formułowany przez samorządy". Dodał, że do jego resortu wpływa ogromna liczna postulatów, dotyczących zwiększenia finansowania dróg lokalnych.

"Tylko w tym roku 560 wniosków kierowanych przez gminy i 817 wniosków kierowanych przez powiaty nie zostało uwzględnionych, bo zabrakło funduszy" - przekonywał Adamczyk. "Występując przeciw temu projektowi, występujecie przeciwko samorządom, z których większość z was wyszła" - zwracał się do opozycji.

Dodał, że w ubiegłym roku na drogach gminnych i powiatowych doszło do 15 tys. wypadków, w których zginęło ponad 1 tys. osób. "To są nieszczęścia, którym trzeba w końcu zapobiec" - powiedział.

Minister podkreślał też, że "kłamstwem jest", iż z pieniędzy Funduszu Dróg Samorządowych finansowane będą "różne inne przedsięwzięcia".

"Większość z państwa doskonale wie, że tak jak nie można naruszać Krajowego Funduszu Drogowego, tak nie będzie można naruszać Funduszu Dróg Samorządowych, jeżeli nie będzie to związane z literalnie zapisanymi celami" - mówił Adamczyk. "Na użytek debaty publicznej podajecie kłamstwa" - zwracał się do opozycji.