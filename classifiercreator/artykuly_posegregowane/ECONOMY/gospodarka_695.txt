Gdynia, 18.01.2018. Jeden z budynków gdyńskiego osiedla powstającego w ramach filaru komercyjnego programu Mieszkanie Plus w Gdyni podczas uroczystego zawieszenia wiechy, 18 bm. (aw/awol)  Archiwum PAP/Adam Warżawa 
                                        

            Liczba mieszkań oddanych do użytku w okresie styczeń-czerwiec 2018 wzrosła o 6,3 proc. w stosunku do pierwszego półrocza roku 2017 - poinformował we wtorek Główny Urząd Statystyczny (GUS).
      
            "Według wstępnych danych, w okresie styczeń-czerwiec 2018 r. oddano do użytkowania 83 tys. 217 mieszkań, tj. o 6,3 proc. więcej niż przed rokiem. Lepsze wyniki odnotowali inwestorzy z dwóch dominujących na rynku mieszkaniowym form, tj. deweloperzy, którzy oddali do użytkowania 48 tys. 159 mieszkań (o 8,9 proc. więcej niż w analogicznym okresie ub. roku) oraz inwestorzy indywidualni z efektem 32 tys. 955 mieszkań, czyli o 1,1 proc. większym niż w okresie I-VI 2017 r." - napisał w komunikacie GUS.

GUS poinformował, że w ramach tych form budownictwa wybudowano łącznie 97,5 proc. ogółu mieszkań oddanych do użytkowania w okresie sześciu miesięcy 2018 r. (z tego deweloperzy – 57,9 proc., a inwestorzy indywidualni – 39,6 proc. mieszkań).

Według GUS więcej mieszkań niż przed rokiem oddały do użytkowania również spółdzielnie mieszkaniowe (1007 wobec 802), w budownictwie społecznym czynszowym wybudowano 533 mieszkania (199 przed rokiem), komunalnym 490 mieszkań (wobec 436) i zakładowym 73 mieszkania (wobec 20).

Urząd poinformował ponadto, że w okresie sześciu miesięcy 2018 r. wydano pozwolenia lub dokonano zgłoszenia z projektem budowy 132 tys. 285 mieszkań, tj. o 1,4 proc. więcej niż w analogicznym okresie ub. roku.

Liczba mieszkań, których budowę rozpoczęto wzrosła w okresie sześciu miesięcy 2018 r. – do 113 tys. 666, tj. o 7,2 proc.