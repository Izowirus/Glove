Nowy Krajowy System Poboru Opłat z dróg krajowych powinien powstać i zostać wprowadzony w ciągu dwudziestu kilku miesięcy - zapowiedział minister cyfryzacji Marek Zagórski. Szef resortu infrastruktury Andrzej Adamczyk dodał, że system ten będzie oparty na najnowszych technologiach.
      
            W środę odbyła się wspólna konferencja prasowa ministrów Zagórskiego oraz Adamczyka w sprawie nowego Krajowego Systemu Poboru Opłat. "Chcemy, aby nowy Krajowy System Poboru Opłat powstał i został wdrożony w ciągu dwudziestu kilku miesięcy" - powiedział Zagórski.

Jak dodał, nowy system zapewni nowocześniejsze, tańsze i bezpieczniejsze pobieranie opłat i niezakłócony wpływ środków do budżetu państwa. "Nowy system będzie też wygodniejszy w obsłudze dla kierowców".

Minister Adamczyk wyraził nadzieję, że do nowego systemu dołączą również koncesjonariusze zarządzający autostradami: A2, A4 i A1.

Dodał, że system ten będzie zbudowany tak, aby można było go rozbudować o nowe moduły i funkcjonalności i zastąpi rozwiązanie funkcjonujące od 2011 roku.

Priorytetem strony publicznej jest, aby nowy system powstał w oparciu o najnowocześniejsze rozwiązania stosowane obecnie na świecie. Chodzi o wykorzystanie technologii satelitarnej, transmisji danych w systemach komórkowych (LTE/5G) i Big Data.

Nowy system ma przechowywać wrażliwe dane na terenie Polski i udostępniać je służbom nadzorującym przestrzeganie prawa bez pośrednictwa prywatnych firm. System ma ponadto współpracować z funkcjonującymi w innych krajach Unii Europejskiej.

Według założeń, system będzie w stanie rozwiązać w przyszłości problem kolejek na bramkach ręcznego poboru opłat.

Szef resortu infrastruktury przekazał, że obecnie działający system poboru opłat został na początku listopada przejęty w sposób płynny przez instytucje publiczne. I do 12 listopada tego roku wpływy z tytułu opłat drogowych pobieranych od kierowców wyniosły 36,6 mln zł. "Środki te zasiliły już rachunek Krajowego Funduszu Drogowego" - powiedział Adamczyk.

Główny Inspektor Transportu Drogowego został od 3 listopada br. nowym operatorem Krajowego Systemu Poboru Opłat za przejazd po wyznaczonych odcinkach dróg krajowych aut, o dopuszczalnej masie całkowitej przekraczającej 3,5 t. GITD stał się także właścicielem poszczególnych elementów wchodzących w jego skład, w tym Elektronicznego Systemu Poboru Opłat viaTOLL.

Jednocześnie 2 listopada br. wygasła umowa o realizację zamówienia publicznego na stworzenie oraz wdrożenie Krajowego Systemu Poboru Opłat zawarta 2 listopada 2010 r. między Generalnym Dyrektorem Dróg Krajowych i Autostrad a konsorcjum wykonawców.