Warszawa, 21.06.2018. Minister inwestycji i rozwoju Jerzy Kwieciński podczas konferencji prasowej, 21 bm. w Warszawie. Briefing dotyczy ustawy o przekształceniu współużytkowania wieczystego gruntów zabudowanych na cele mieszkaniowe we współwłasność gruntów. (nlat/cat) PAP/Marcin Obara PAP © 2018 / Marcin Obara
                                        

            Rząd wdraża w życie wizję zrównoważonego rozwoju kraju, by w każdym zakątku Polski, w każdej małej ojczyźnie był wykorzystywany potencjał do wzrostu - mówił w piątek minister inwestycji i rozwoju Jerzy Kwieciński, który odwiedził Jurczyce w małopolskiej gminie Skawina.
      
            "Nie chcemy dbać tylko o duże ośrodki. Takie ośrodki tutaj w województwie też są. Aglomeracja Krakowska rozwija się świetnie, ale musimy dbać o rozwój zrównoważony, żeby w każdym zakątku naszego kraju, w każdej małej ojczyźnie był wykorzystywany potencjał do wzrostu" - podkreślił Kwieciński.

Minister mówił, że rozwój infrastruktury technicznej, szczególnie transportowej, jest potrzebny wszędzie, także w małych miejscowościach, bo tam też mieszkają ludzie i rozwija się biznes.

Kwieciński przypomniał, że w tym roku na program wspierania lokalnej infrastruktury drogowej rząd przeznaczył w sumie 1,3 mld zł, w dwóch etapach: 800 mln i 500 mln zł. "Ten program odpowiada ma lokalne potrzeby, potrzeby mieszkańców i biznesu. Wiemy, że bez infrastruktury drogowej, bez dostępności komunikacyjnej nie ma rozwoju" - powiedział minister.

Według danych resort inwestycji i rozwoju obecne wsparcie w wysokości 500 mln zł przeznaczone zostanie w całej Polsce na remonty i budowę 561 km dróg powiatowych i gminnych, 64 skrzyżowań z drogami krajowymi i wojewódzkimi, 235 km chodników i ścieżek rowerowych, 26 mostów i 302 bezpiecznych przejść dla pieszych.

Wojewoda małopolski Piotr Ćwik mówił, że program wsparcia remontów i budowy dróg lokalnych był przez samorządowców bardzo wyczekiwany. "Cieszę się, że w Małopolsce padł rekord: 57 samorządów otrzymało dofinansowanie z tego właśnie programu. 35 mln 800 tys. zł w formie potwierdzenia promesami trafiło już do samorządów i to jest ten moment, kiedy wójtowie i burmistrzowie ogłaszają przetargi i będą realizować zadania. Wszyscy podkreślają, jak bardzo potrzebny jest ten program dla małych gmin i jak znakomity pomysł dofinansowania na poziomie 80 proc. Dzięki temu małe samorządy mogą stać się beneficjentami tych środków" - mówił Ćwik.

Burmistrz Skawiny Paweł Kolasa powiedział PAP, że w Jurczycach remontowany będzie 580-metrowy odcinek drogi lokalnej łączącej drogę powiatową z wojewódzką. Koszt inwestycji jest szacowany na 350-370 tys. zł, z czego 200 tys. zł to dofinansowanie z programu rządowego, reszta środków będzie pochodzić z budżetu gminy.

Województwo małopolskie otrzymało prawie 35,8 mln zł rządowego wsparcia na remonty i budowę dróg lokalnych; środki te zostały rozdzielone na 57 inwestycji zgłoszonych przez gminy o wartości 49,3 mln zł. Najdroższa - opiewająca na prawie 4,9 mln zł - jest przebudowa ul. Batalionów Chłopskich w Krzeszowicach. Budżetem przewyższającym 2 mln zł dysponują także takie inwestycje jak: rozbudowa drogi gminnej Szczepanowice - Gliniki w gminie Pleśna, przebudowa drogi gminnej Sławkowice - Bilczyce w gminie Biskupice oraz przebudowa drogi i chodników na oś. Paderewskiego w Jawiszowicach w gminie Brzeszcze.

To kolejne środki, jakie Małopolska otrzymała w tym roku z programów rządowych. Wcześniej z budżetu MSWiA przyznano 64,5 mln zł na odbudowę infrastruktury komunalnej po klęskach żywiołowych oraz 23,3 mln zł na stabilizację osuwisk.