PKN Orlen złożył do Komisji Europejskiej wersję roboczą wniosku o wyrażenie zgody na koncentrację w związku z planowanym przejęciem kontroli nad Grupą Lotos. Zgodnie z założeniami, płocki koncern liczy na uzyskanie zgody Komisji do połowy 2019 r. - podała spółka. 
      
            "Fuzja Orlenu z Lotosem ma bardzo duże znaczenie zarówno dla obu firm, jak i polskiej gospodarki, dlatego sprawne przeprowadzenie procesu przejęcia Grupy Lotos to dla nas priorytet" - powiedział prezes PKN Orlen Daniel Obajtek, cytowany w piątkowym komunikacie koncernu. 

Jak zaznaczył PKN Orlen jest "w stałym kontakcie z Komisją Europejską", a "klimat rozmów jest dobry". Intensywnie pracujemy, aby utrzymać zakładany harmonogram transakcji" - oświadczył Obajtek. 

I dodał: "Zgodnie z wcześniejszymi zapowiedziami, przekazaliśmy kluczowe dokumenty w tym procesie. Stanowią one podstawę do wypracowania, wspólnie z Komisją Europejską, finalnej wersji wniosku. Będą w nim precyzyjnie określone warunki, na bazie, których będziemy mogli zrealizować tę transakcję. Kontynuujemy proces prenotyfikacyjny i rozpoczynamy najważniejszy etap rozmów z Komisją".  

PKN Orlen podał, że "w wersji roboczej wniosku wyszczególniono i szczegółowo opisano obszary działalności obu spółek, które będą istotne z punktu widzenia konkurencyjności na europejskich rynkach; przedstawiono również wstępne propozycje środków zaradczych, wynikających z wysokiej koncentracji w obszarach działalności, gdzie Grupa Orlen i Lotos są obecne". 

Jak zaznaczył płocki koncern, "formalne postępowanie Komisji Europejskiej w sprawie koncentracji rozpocznie się po złożeniu przez PKN Orlen ostatecznego wniosku". To będzie uzależnione od przebiegu negocjacji z Komisją, natomiast zgodnie z założeniami harmonogramu liczymy na uzyskanie zgody Komisji do połowy 2019 r." - zaznaczyła spółka. 

PKN Orlen wspomniał, że już w kwietniu tego roku rozpoczął się proces badania kondycji handlowej, finansowej, prawnej i podatkowej gdańskiej Grupy LOTOS, czyli tzw. due dilligence. "Obecnie jest on na zaawansowanym etapie" - przyznał płocki koncern.

Jak przypomniał PKN Orlen, proces przejęcia kapitałowego Grupy Lotos przez płocki koncern został zainicjowany w lutym podpisaniem listu intencyjnego ze Skarbem Państwa, który posiada w gdańskiej spółce 53,19 proc. głosów na Walnym Zgromadzeniu akcjonariuszy. 

"W dokumencie nakreślone zostały ramy struktury tej transakcji. W pierwszym etapie, PKN Orlen planuje nabyć 32,99 proc. akcji od Skarbu Państwa. W kolejnym konieczne będzie ogłoszenie wezwania na zakup akcji reprezentujących do 66 proc. ogólnej liczby głosów na walnym zgromadzeniu Grupy Lotos" - wyjaśnił płocki koncern. 
 
PKN podkreślił, że "zgodnie z początkowymi założeniami, celem transakcji jest stworzenie silnego, zintegrowanego koncernu zdolnego do lepszego konkurowania w wymiarze międzynarodowym, odpornego na wahania rynkowe". "Trwający proces jest korzystny nie tylko dla obu spółek, ale całej polskiej gospodarki" - zaznaczył przy tym płocki koncern.

Według niego, "synergie uzyskane w wyniku konsolidacji zwiększą potencjał połączonego koncernu w wielu obszarach działalności". "To umożliwi dalszą, znaczącą ekspansję zarówno w kraju, regionie jak i w perspektywie globalnej. Dodatkowo połączony koncern zwiększy bezpieczeństwo energetyczne kraju, zwłaszcza w sytuacji niekorzystnej koniunktury na rynku. Wspólne zakupy pozwolą nie tylko obniżyć ceny sprowadzanego surowca, ale również otworzyć się w większym stopniu na inne regiony świata" - ocenił PKN Orlen.
 
PKN Orlen zwrócił tez uwagę, że konsolidacja spółek z branży energetycznej nie jest nowym procesem na rynku europejskim, przeciwnie - "tego typu transakcje już dawno zostały przeprowadzone w większości krajów w Europie". "Dobrym przykładem jest Grupa MOL, która powstała w wyniku konsolidacji 9 węgierskich firm z sektora naftowo-gazowego. Podobnie było w przypadku takich spółek jak: norweski Statoil, hiszpański Repsol, portugalski GalpEnergia, włoskie ENI, austriackie OMV czy francuski TOTAL" - podał płocki koncern. 

PKN Orlen to największych podmiot branży rafineryjno-petrochemicznej w Polsce i jeden z największych w Europie. Posiada spółki zależne w Czechach, w Niemczech i na Litwie, a także w Kanadzie, gdzie za ich pośrednictwem zarządza aktywami wydobywczymi ropy i gazu.