Biała Podlaska, 24.08.2017. Budowa mieszkań w programie Mieszkanie Plus, 24 bm. w Białej Podlaskiej. Planowane zakończenie budowy osiedla to I kwartał 2018. Pierwsi lokatorzy maja wprowadzić się w czerwcu 2018 roku. (wp/awol) PAP/Wojciech Pacewicz Archiwum PAP © 2018 / Wojciech Pacewicz
                                        

            186 rodzin wprowadzi się do lokali Mieszkania plus w Białej Podlaskiej na przełomie maja i czerwca - powiedziała PAP Bernadeta Puczka, prezes zarządu Zakładu Gospodarki Lokalowej w Białej Podlaskiej. Na dobry początek dostaną trzymiesięczne wakacje od czynszu.
      
            Jak powiedziała Bernadeta Puczka, "w tygodniu po długim weekendzie majowym zaprosimy przyszłych najemców do oglądania mieszkań". "Rodziny będą mogły zobaczyć na żywo, jak wyglądają lokale" - dodała. "Wszystkie rodziny, które pozytywnie przeszły weryfikację czynszową i zostały im przyznane mieszkania, już wcześniej otrzymały od nas skany rzutów mieszkań" - powiedziała prezes.

Odbiory techniczne mieszkań w Białej Podlaskiej mają zacząć się po 15 maja.

Jak powiedziała prezes zarządu Zakładu Gospodarki Lokalowej w Białej Podlaskiej, rodziny nie zapłacą czynszu do końca wakacji. "Mogą przeznaczyć zaoszczędzone pieniądze na urządzenie domów" - powiedziała Bernadeta Puczka.

Domy w Białej Podlaskiej przekazywane będą lokatorom w standardzie deweloperskim. "Wśród zainteresowanych przeprowadziliśmy badania, z których wynika, że każda z rodzin chce mieszkanie urządzić inaczej" - powiedziała prezes. "Lokatorzy wybierali formę wynajmu mieszkania z opcją dojścia do własności. Przyszli mieszkańcy chcą wykończyć mieszkania +pod siebie+" - dodała.

W Białej Podlaskiej opłata za wynajem 50-metrowego lokalu wraz z mediami to ok. 900 zł.

Jak informował w czerwcu ub. roku prezydent Białej Podlaskiej Dariusz Stefaniuk, koszt budowy metra kwadratowego wyniesie tutaj 1860 zł netto. Dodał, że BGKN wyłożył na tę inwestycję 20 mln zł, które "zostaną w mieście, bo przetargi na budowę wygrały trzy lokalne firmy".

Chętni na Mieszkanie plus pochodzą głównie z Białej Podlaskiej, ale ok. 10 proc. wniosków złożyły osoby niezamieszkujące w tym mieście. Są chętni z Bydgoszczy, Warszawy, Gdańska, ale także z zagranicy - Anglii, Irlandii i Niemiec. Większość chętnych to rodziny, często wielodzietne, ale są także młode małżeństwa, a nawet bezdomni, którzy mogą pochwalić się dochodami.

"Zainteresowanie jest bardzo duże, chcemy więc budować kolejne mieszkania w ramach Mieszkania plus. Z nową inwestycją chcemy ruszyć w najszybszym możliwym terminie" – mówiła Puczka. "Prowadzimy rozmowy z miastem o kolejnej inwestycji" - dodała Bernadeta Puczka.

Domy w Białej Podlaskiej powstają w ramach programu Mieszkanie plus, realizowanego przez BGK Nieruchomości.

Program Mieszkanie plus działa w dwóch obszarach. Obszar społeczny realizuje Bank Gospodarstwa Krajowego w ramach programów Społecznego Budownictwa Czynszowego oraz wsparcia budownictwa socjalnego i komunalnego. Za komercyjny obszar odpowiada BGK Nieruchomości, która ma w budowie około 2 tys. mieszkań, kolejne 25 tys. jest w przygotowaniu.

W ramach obszaru komercyjnego budowy trwają m.in. w Katowicach, Wałbrzychu i Gdyni. W ubiegłą sobotę w Jarocinie oddano pierwsze 96 mieszkań w ramach programu Mieszkanie plus.