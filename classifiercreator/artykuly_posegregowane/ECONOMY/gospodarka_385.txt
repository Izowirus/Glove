Polska zajęła 30. miejsce wśród 157 państw w pierwszym Indeksie Kapitału Ludzkiego opracowanym przez Bank Światowy - poinformował w czwartek BŚ. Podkreślono, że to wynik lepszy niż regionalna średnia.
      
            "Nowo opublikowany Indeks potwierdza nasze dotychczasowe analizy, które pokazywały, że Polska osiągnęła w ostatnich latach sukces na polu rozwoju gospodarczego” – wskazał cytowany w czwartkowym komunikacie Carlos Pinerua, przedstawiciel Banku Światowego na Polskę i kraje bałtyckie.

Przestawiony w czwartek ranking pokazuje, w jaki sposób 157 państw objętych badaniem radzi sobie w zakresie wspierania edukacji, rozwijania umiejętności i ochrony zdrowia swoich obywateli. Wzięto pod uwagę pięć wskaźników: prawdopodobieństwo przeżycia do lat pięciu, przewidywany czas trwania edukacji, jakość nauczania, prawdopodobieństwo dożycia 60 lat dla piętnastolatka oraz prawidłowy rozwój dzieci.

Według Indeksu wynik Polski wynosi 0,75 w skali od zera do jednego, gdzie jeden jest najlepszym możliwym rezultatem. Singapur z wynikiem 0,88 zajmuje pierwsze miejsce, druga jest Republika Korei, zaś trzecia Japonia – oba z rezultatem 0,84.

BŚ wyjaśnił, że wynik 0,5 oznacza, że przyszły potencjał rozwojowy danego kraju jest mniejszy o połowę od potencjalnego. Na przestrzeni 50 lat przekłada się to na znaczne straty gospodarcze szacowane na poziomie 1,4 procent rocznego PKB - wyjaśniono.

Z danych dotyczących Polski wynika np., że 89 procent obecnych piętnastolatków dożyje 60. urodzin, co jest wynikiem słabszym od pożądanego. "Potrzebne są dalsze reformy w systemie ochrony zdrowia i dlatego ten obszar jest kluczowym filarem naszej strategii dla Polski" – wskazał Pinerua.

Jak wyjaśniono, indeks jest częścią szerszego projektu Banku Światowego, który podkreśla szczególną rolę kapitału ludzkiego w zrównoważonym rozwoju gospodarczym.

Bank Światowy jest międzynarodową instytucją finansową, której misją jest ograniczanie ubóstwa i wspieranie zrównoważonego rozwoju. Działając w ponad stu krajach udziela preferencyjnych kredytów, które wspierają różnego rodzaju inwestycje i reformy w takich obszarach jak infrastruktura, administracja publiczna, sektor finansowy, czy zdrowie. Polska jest członkiem Banku Światowego od 1986 r. W sumie Bank udzielił Polsce pożyczek o wartości 16 mld dol. oraz zrealizował szereg projektów analitycznych w zakresie m.in. finansów publicznych, warunków prowadzenia działalności gospodarczej, czy reform rynku pracy. Do kluczowych projektów realizowanych obecnie przez BŚ w Polsce należą m.in. projekty przeciwpowodziowe na Odrze i Wiśle, wspieranie słabiej rozwiniętych regionów Polski, działania na rzecz czystego powietrza i reformy w systemie ochrony zdrowia.