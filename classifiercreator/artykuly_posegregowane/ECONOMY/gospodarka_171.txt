W Black Friday na zakupy w sieci Polacy wydali o blisko 176 proc. więcej, niż wynosiła średnia dzienna w październiku - wynika ze statystyk obsługiwanego przez Krajową Izbę Rozliczeniową (KIR) systemu szybkich płatności internetowych Paybynet.
      
            Dane KIR pokazują ponadto, że promocje związane z Czarnym Piątkiem zdecydowanie bardziej zachęcały Polaków do zakupów, niż przeceny oferowane w tzw. Cyber Monday, który za oceanem słynie z wyprzedaży właśnie w sklepach on-line.

Jak poinformowała KIR średnia wartość koszyka zakupów dokonywanych w tym roku podczas Czarnego Piątku wyniosła ponad 190 zł.

"Statystyki transakcji wykonywanych w systemie Paybynet pokazują, że kwoty przeznaczane na zakupy internetowe tego dnia, były wyższe o ponad 30 proc. w porównaniu z październikiem br., kiedy średnia wartość koszyka wynosiła nieco ponad 146 zł. Tegoroczny Black Friday wypadł również lepiej (o niemal 19 proc.), niż popularny w Stanach Zjednoczonych i kojarzony przede wszystkim z handlem internetowym Cyber Monday, choć także w tym dniu wartość zakupów on-line przewyższała średnią i wyniosła ponad 160 zł" - poinformowała KIR.

"Black Friday organizowany jest w Polsce nieco dłużej niż wyprzedażowy poniedziałek i prawdopodobnie lepiej zakorzenił się już w świadomości zarówno konsumentów, jak i sprzedawców" – tłumaczy cytowany w komunikacie Dariusz Marcjasz, wiceprezes zarządu KIR.

"Wiele e-sklepów prowadziło swoje akcje promocyjne przez cały weekend, co również mogło wpłynąć na wyraźnie mniejsze zainteresowanie poniedziałkowymi wyprzedażami. Nie zmienia to jednak faktu, że z roku na rok listopadowe szaleństwo zakupowe w naszym kraju rośnie" - dodał.

Paybynet to system płatności internetowych funkcjonujący w trybie ciągłym i dostępny przez 24 godziny na dobę. Dzięki usłudze, pieniądze przekazywane są bezpośrednio z konta klienta na konto e-sklepu. Każde zamówienie i płatność przez Paybynet stanowi osobną transakcję. Paybynet świadczy również usługę bramek płatniczych do banków dla funkcjonujących na rynku operatorów płatności internetowych.