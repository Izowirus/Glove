Warszawa, 29.01.2016. Oddział Banku PKO BP mieszczący się przy ulicy Sienkiewicza w Warszawie, 29 bm. 
 (rp/awol))  Archiwum PAP/Radek Pietruszka 
                                        

            Miesięczne dane Głównego Urzędu Statystycznego o produkcji za luty sugerują, że silne tendencje wzrostowe w gospodarce utrzymały się - ocenili analitycy PKO BP. Dodali, że szczegóły odczytu pozwalają patrzeć w przyszłość z optymizmem.
      
            Jak podał w poniedziałek GUS, produkcja przemysłowa wzrosła o 7,4 proc. rdr, a produkcja budowlana zwiększyła się o 31,4 proc. rdr.

"Szczegóły odczytu pozwalają patrzeć w przyszłość z optymizmem. Wzrosty produkcji odnotowano w 26 z 34 działów przemysłu. Rośnie produkcja w branżach zorientowanych proeksportowo (meble, urządzenia elektryczne). Dwucyfrowe wzrosty odnotowano w branżach produkujących dobra inwestycyjne (wyroby z metali, wyroby z pozostałych surowców niemetalicznych, obejmujących materiały budowlane)" - zauważyli analitycy.

Zwrócili uwagę, że wzrost produkcji budowlano-montażowej był szczególnie wyraźny w dziale inżynieria lądowa i wodna - o 65 proc. rdr mimo niesprzyjających warunków pogodowych w lutym - potwierdzając tym samym sygnały płynące z przemysłu i styczniowych danych o bilansie płatniczym, że inwestycje związane z absorpcją środków z UE dalej przyspieszają.

"Dane pozwalają nam szacować, że wzrost PKB w 1 kwartale 2018 będzie zbliżony do tego w 4 kwartale 2017 (5,1 proc.). To oznacza, że bilans ryzyk dla naszego szacunku PKB w całym 2018 (4,6 proc.) przesuwa się w górę" - wyjaśnili.

Analitycy wskazali, że spadki cen we wszystkich kategoriach poza usługami komunalnymi w połączeniu z wysoką bazą w górnictwie z ubiegłego roku przełożyły się na spadek inflacji PPI o 0,2 proc. rdr. Z kolei - jak dodali - inflacja bazowa PPI na poziomie 0 proc. jest najniższa od marca 2016 i wskazuje na niewielki potencjał do wzrostu cen towarów (w CPI) w 2018.

"Dane są neutralne dla oceny perspektyw krajowej polityki pieniężnej. Dla członków Rady Polityki Pieniężnej będą potwierdzeniem +wymarzonej+ z punktu widzenia bankiera centralnego sytuacji wysokiego wzrostu gospodarczego niegenerującego presji inflacyjnej" - podsumowali.