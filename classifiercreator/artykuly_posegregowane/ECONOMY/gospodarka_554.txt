epa06057110 US and Chinese national flags are placed on a table for a meeting between Secretary of Agriculture Sonny Perdue and China's Minister of Agriculture Han Changfu at the Ministry of Agriculture in Beijing, China, 30 June 2017. EPA/JASON LEE / POOL Dostawca: PAP/EPA Archiwum PAP/EPA © 2018 / JASON LEE
                                        

            Zakończone w czwartek amerykańsko-chińskie rozmowy na szczeblu wiceministrów na temat rozwiązania trwającego konfliktu handlowego między obu krajami nie przyniosły przełomu. Strony "wymieniły poglądy" - poinformowała rzeczniczka Białego Domu Lindsay Walters.
      
            "Zakończyliśmy dwa dni rozmów z naszymi kolegami z Chin i wymieniliśmy poglądy na temat tego, jak osiągnąć sprawiedliwość, równowagę i wzajemność w relacjach gospodarczych" - stwierdziła Walters w oświadczeniu.

W trakcie spotkania podniesiono "kwestie strukturalne w Chinach" takie jak własność intelektualna i polityka transferu technologii - dodała rzeczniczka.

Rzecznik chińskiego MSZ Lu Kang podczas czwartkowej konferencji prasowej nie chciał wyjawić żadnych szczegółów dotyczących rozmów. Nie udało się też jak dotąd uzyskać komentarza z chińskiej ambasady w Waszyngtonie.

Ze strony amerykańskiej rozmowom przewodził wiceminister finansów David Malpass, a ze strony chińskiej - wiceminister handlu Wang Shouwen. Było to pierwsze spotkanie obu stron od początku czerwca. Większość ekspertów sceptycznie oceniało szanse na przełom, a prezydent USA Donald Trump powiedział w poniedziałek, że "nie spodziewa się wiele" po tych rozmowach.

Jednocześnie w czwartek weszły w życie zapowiedziane wcześniej 25-proc. taryfy amerykańskie na chiński eksport o wartości 16 mld dolarów oraz proporcjonalne cła odwetowe ze strony Chin na towary z USA. Ich wprowadzenie nie miało wpływu na przebieg rozmów.

Na amerykańskiej liście oclonych chińskich towarów znajdują się m.in. niektóre maszyny, pojazdy, półprzewodniki, tworzywa sztuczne, chemikalia i sprzęt kolejowy. W odwecie Chiny nałożyły taryfy m.in. na amerykański węgiel, złom miedziany, niektóre paliwa, produkty stalowe, autobusy i sprzęt medyczny. Chińskie ministerstwo handlu poinformowało również w czwartek, że zaskarżyło najnowaszą rundę ceł do Światowej Organizacji Handlu (WTO).

Łącznie cła obejmują już chiński i amerykański eksport wart rocznie po 50 mld dolarów z każdej strony. Od 6 lipca obowiązuje pierwsza partia karnych 25-procentowych ceł na chiński eksport wart 34 mld dolarów rocznie. Tego samego dnia Chińczycy wprowadzili cła odwetowe na amerykański eksport o podobnej wartości.