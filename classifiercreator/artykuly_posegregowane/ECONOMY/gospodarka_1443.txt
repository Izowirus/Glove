Szczecin, 30.01.2014 Bezrobotni w Powiatowym Urzędzie Pracy. Archiwum fot. PAP/Marcin Bielecki 
                                        

            Stopa bezrobocia w październiku wyniosła 8,2 proc - podał w piątek Główny Urząd Statystyczny. W urzędach pracy zarejestrowanych było 1 mln 308 tys. osób.
      
            We wrześniu stopa rejestrowanego bezrobocia wyniosła 8,3 proc. Wówczas w urzędach pracy zarejestrowanych było 1 mln 324,1 tys. osób.

Kuczyński: rynek pracy w Polsce jest "rozgrzany"

Najnowsze dane GUS są zgodne z oczekiwaniami. Rynek pracy w Polsce jest "rozgrzany" i tworzy nowe miejsca pracy - powiedział PAP Piotr Kuczyński, analityk z firmy Xelion. Jego zdaniem spadek bezrobocia dziwi jednak w kontekście spadającej dynamiki wzrostu PKB. 
Z piątkowej publikacji GUS wynika, że liczba nowo zarejestrowanych bezrobotnych spadła w październiku do 185,8 tys. osób, czyli o 8,1 proc. w stosunku do września. W ujęciu rocznym liczba nowo zarejestrowanych bezrobotnych spadła o 12,1 proc.

"Spadek bezrobocia dziwi w kontekście spadającej dynamiki wzrostu PKB" - zauważył Kuczyński. Zwłaszcza że - jak podkreślił - spadają też np. inwestycje w budownictwie, które w Polsce zatrudnia wielu pracowników. Do tego dochodzi także napływ pracowników z Ukrainy, którzy nie są ujmowani w tych statystykach.

"Wszystkie te czynniki zdecydowanie nie sprzyjają spadkowi stopy bezrobocia, dlatego GUS powinien wyjaśnić, jak mamy rozumieć te dane" - ocenił Kuczyński.

W październiku wzrosło przeciętne wynagrodzenie w sektorze przedsiębiorstw

Przeciętne miesięczne wynagrodzenie brutto w sektorze przedsiębiorstw w październiku wyniosło 4259,37 zł i było wyższe niż w październiku 2015 r. o 3,6 proc. - podał w piątek Główny Urząd Statystyczny.

GUS przypomniał, że wynagrodzenie to we wrześniu br. wzrosło o 3,9 proc., a przed rokiem o 3,3 proc.

Z kolei w okresie styczeń–październik br. przeciętne miesięczne wynagrodzenie brutto w sektorze przedsiębiorstw ukształtowało się na poziomie 4236,85 zł i było o 4,0 proc. wyższe niż w analogicznym okresie ub. roku (wobec wzrostu o 3,5 proc. przed rokiem) - dodał GUS.

Wzrost płac w październiku, według urzędu, obserwowano w większości sekcji, m.in. w zakwaterowaniu i gastronomii (o 6,5 proc.), handlu; naprawie pojazdów samochodowych (o 5,7 proc.) oraz budownictwie (o 4,3 proc.). Niższe niż w październiku ub. roku były natomiast przeciętne płace w górnictwie i wydobywaniu (o 7,4 proc., na co wpłynęło przesunięcie terminu wypłat nagród w tej sekcji) - zaznaczył GUS.