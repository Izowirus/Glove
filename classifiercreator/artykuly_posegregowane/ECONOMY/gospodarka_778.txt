Agencja ratingowa S&amp;P Global Ratings przyznała w poniedziałek ocenę ratingową dla TUW PZUW na poziomie A minus. Oznacza to, że TUW Polski Zakład Ubezpieczeń Wzajemnych jest pierwszym polskim TUW i drugą spółką z Grupy PZU z oceną ratingową - poinformowała firma.
      
            Towarzystwo Ubezpieczeń Wzajemnych Polski Zakład Ubezpieczeń Wzajemnych, jak czytamy na stronie internetowej spółki, jest częścią grupy PZU.

W poniedziałek agencja ratingowa S&P Global Ratings przyznała TUW PZUW ocenę ratingową na poziomie A minus. Oznacza to, że TUW Polski Zakład Ubezpieczeń Wzajemnych jest pierwszym polskim TUW i drugą spółką z Grupy PZU z oceną ratingową.

"Rating na poziomie A- to potwierdzenie wiarygodności TUW PZUW na arenie międzynarodowej i mandat zaufania do przyjętej strategii rozwoju spółki" - powiedział, cytowany w komunikacie, prezes zarządu TUW Polski Zakład Ubezpieczeń Wzajemnych Rafał Kiliński.

Zaznaczył, że otrzymanie oceny ratingowej oznacza honorowanie polis TUW PZUW przez międzynarodowe instytucje finansowe kredytujące polskie i międzynarodowe inwestycje prowadzone przez klientów TUW PZUW. "Ocena ratingowa, oprócz kwestii wizerunkowych, stanowi więc także ważny element uwiarygodnienia TUW PZUW w kontekście biznesowym, zarówno na rynku międzynarodowym, jak i w Polsce" - oświadczył Kiliński.

Jak podano, ocena ratingowa na poziomie A minus oznacza niski poziom ryzyka kredytowego, wysoką wiarygodność finansową i zdolność do obsługi zobowiązań oraz przeciętną odporność na wpływ niekorzystnych warunków gospodarczych utrzymujących się przez dłuższy czas. Znaki "+" lub "-" mają charakter pomocniczy i dodawane są w celu dokładniejszego określenia różnic ryzyka w ramach jednej kategorii (wskazują one, że profil ryzyka kredytowego ocenianego podmiotu jest nieco lepszy lub gorszy od typowego profilu ryzyka dla danej kategorii ratingu).

Ryzyko kredytowe wyrażone ratingami agencji S&P Global Ratings określane jest w 20-stopniowej skali - analogicznej do tradycyjnej skali stosowanej powszechnie przez międzynarodowe agencje ratingowe. Zapewnia to porównywalność ratingów i ułatwia ich użytkownikom korzystanie z ratingów przyznawanych przez kilka różnych agencji.

Obecnie cztery towarzystwa ubezpieczeń i reasekuracji mają ocenę ratingową: PZU SA, TUW PZUW i Polskie Towarzystwo Reasekuracji na poziomie A minus oraz TUiR WARTA SA na poziomie A plus.

S&P Global Ratings jest największą i najbardziej znaną globalną agencją ratingową specjalizującą się w analizowaniu ryzyka kredytowego związanego z działalnością emitentów papierów dłużnych. Oceny ratingowe sporządzane przez analityków S&P Global Ratings wykorzystywane są zarówno przez inwestorów, jak i innych uczestników rynku, którzy chcą uwzględnić ryzyko kredytowe w procesie podejmowania świadomych decyzji inwestycyjnych i biznesowych.

Towarzystwo Ubezpieczeń Wzajemnych jest drugą, obok spółki akcyjnej, dopuszczoną przez ustawę o działalności ubezpieczeniowej i reasekuracyjnej formą wykonywania działalności ubezpieczeniowej, w której zakład ubezpieczeń ubezpiecza swoich członków na zasadzie wzajemności, a przy uzależnieniu członkostwa od zawarcia umowy ubezpieczenia umożliwia powstanie wspólnot ubezpieczonych (Związków Wzajemności Członkowskiej). Członkowie TUW są jednocześnie jego "właścicielami". Gwarancją bezpieczeństwa finansowego jest zarówno silna pozycja kapitałowa i wiarygodność Grupy PZU, jak i podleganie pełnemu nadzorowi KNF.