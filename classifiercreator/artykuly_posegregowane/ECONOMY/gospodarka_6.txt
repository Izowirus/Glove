PAP/Adam Warżawa
                                        

            Spotkam się z szefem KSRM Jackiem Sasinem i Tadeuszem Cymańskim z sejmowej komisji finansów publicznych w poniedziałek po południu; celem jest ustalenie ram i harmonogramu prac nad prezydenckimi projektami dotyczącymi pomocy dla frankowiczów - powiedział PAP wiceszef Kancelarii Prezydenta Paweł Mucha.
      
            O tym, że w przyszłym tygodniu planuje spotkanie z szefem rządowego Komitetu Stałego i z Cymańskim, prezydencki minister mówił w czwartek rano w radiowej Jedynce.

W rozmowie z PAP Mucha poinformował, że jego rozmowa z przedstawicielami rządu i Sejmu ma się odbyć w poniedziałek po południu.

"Spotykam się z ministrem Sasinem i z przewodniczącym podkomisji nadzwyczajnej zajmującej się rozwiązaniami dotyczącymi frankowiczów Tadeuszem Cymańskim, żeby ustalić pewne ramy i harmonogram dalszych prac nad projektami; był termin posiedzenia podkomisji zaplanowany na grudzień, który został odwołany, więc teraz naturalną rzeczą jest to, że my się spotykamy w sprawie wypracowania kolejnego terminu" - mówił wiceszef Kancelarii Prezydenta.

Zaznaczył jednocześnie, że choć chce podjęcia przez rząd i parlament tego problemu, to "nie ulega wątpliwości - i pan prezydent też to po wielokroć powtarzał - że podejmując go trzeba zważać na stabilność polskiego systemu bankowego". Dlatego - zdaniem Muchy - wznowienie prac nad prezydenckimi projektami wymaga szczegółowych ustaleń dotyczących ich właściwego ukształtowania, które wezmą pod uwagę m.in. ostatnie komunikaty Komitetu Stabilności Finansowej i Komisji Nadzoru Finansowego.

Mucha podkreślił, że w Kancelarii toczą się też prace legislacyjne nad szeregiem innych projektów, m.in. ustawy o centrach usług społecznych i Kodeksu spółek handlowych. "Już w przyszłym tygodniu prezydent będzie informował o kolejnych swoich zamierzeniach legislacyjnych, przedstawiając propozycje kolejnych projektów" - zapowiedział prezydencki minister. Jak dodał, inicjatywy te będą dotyczyć m.in. spraw społecznych i ochrony zdrowia.

Obecnie w Sejmie są cztery projekty ustaw dotyczące frankowiczów. Zajmuje się nimi sejmowa podkomisja ds. ustaw frankowych. Podkomisja ma pracować przede wszystkim nad ostatnim projektem prezydenckim, ponieważ to jedyny projekt, wobec którego pozytywną opinię wyraził rząd. Projekt m.in. rozszerza działanie Funduszu Wsparcia Kredytobiorców (zgodnie z ustawą z 2015 roku miał działać tylko do końca 2018 roku) i stwarza nowe, większe możliwości uzyskania wsparcia przez kredytobiorców (wszystkich, nie tylko frankowych). Zakłada także dwukrotne podniesienie minimum dochodowego umożliwiającego wnioskowanie o wsparcie.

W podkomisji jest też poprzedni prezydencki projekt - o zwrocie frankowiczom części spreadów - oraz projekty klubów: PO i Kukiz'15. Ten ostatni, jako jedyny, popierany jest przez samych frankowiczów. To zarazem projekt, którego uchwalenie - według analiz KNF - niosłoby za sobą największe koszty dla systemu bankowego.