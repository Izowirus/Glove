Warszawa, 02.12.2017. Najnowocześniejszy samolot wąskokadłubowy świata – Boeing 737 MAX 8 zaprezentowano mediom na lotnisku Chopina, tuż po przylocie z fabryki Boeinga w Renton do Warszawy, 2 bm. Samolot zasili flotę PLL LOT i będzie obsługiwał  połączenia krótkiego i średniego zasięgu. (tg/pkus)
PAP/Tomasz Gzell Archiwum PAP © 2018 / Tomasz Gzell
                                        

            W związku za zapowiedziami protestu w LOT, widzimy istotny spadek sprzedaży biletów; będziemy domagać się zadośćuczynienia od związków zawodowych - poinformował w poniedziałek dyrektor Biura Komunikacji Korporacyjnej LOT Adrian Kubicki.
      
            Kubicki poinformował na konferencji prasowej, że spółka będzie chciała wyciągnąć konsekwencje wobec związków zawodowych, które - nawoływaniem do strajku - wyrządziły LOT-owi szkody finansowe.

"To nie jest tak, że pasażerowie nie słuchają kolejnych informacji medialnych i tego ciągłego podgrzewania związków zawodowych do tego, że będzie strajk, choć już od trzech dni związki zawodowe nie są w stanie ustalić, w jakim trybie i w jaki sposób ten strajk będzie prowadzony. Widzimy istotny spadek sprzedaży biletów, podyktowany tym, że ludzie po prostu się boją kupować bilety w LOT" - powiedział Kubicki.

Na pytanie, czy spółka w sądzie dochodzić będzie odszkodowań od związków zawodowych, Kubicki odpowiedział: "będziemy z pewnością domagać się zadośćuczynienia za każdą stratę, którą wywołuje nawoływanie do tego protestu, ewentualne skutki jakiegokolwiek protestu".