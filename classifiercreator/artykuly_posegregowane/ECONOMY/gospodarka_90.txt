W Warszawie bonifikatę w przypadku przekształcenia użytkowania wieczystego we własność obniżono do 60 proc., a obiecywano nawet 99 proc. - powiedział PAP w piątek minister inwestycji i rozwoju Jerzy Kwieciński. Jego zdaniem wielu warszawiaków będzie tym niemile zaskoczonych.


      
            

W Warszawie bonifikatę w przypadku przekształcenia użytkowania wieczystego we własność obniżono do 60 proc., a obiecywano nawet 99 proc. - powiedział PAP w piątek minister inwestycji i rozwoju Jerzy Kwieciński. Jego zdaniem wielu warszawiaków będzie tym niemile zaskoczonych.

Rada Warszawy zdecydowała w czwartek o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS.

"Mieszkańcom Warszawy obiecywano bardzo wysokie bonifikaty, rzędu 98-99 proc." - dodał minister.

Jak przypomniał Kwieciński, w Warszawie w wielu przypadkach były bardzo wysokie podwyżki czynszów, "a z drugiej strony to dofinansowanie w Warszawie zostało obniżone do 60 proc.".

"Myślę, że bardzo wielu mieszkańców Warszawy, których ten proces przekształcenia użytkowania wieczystego we własność będzie dotyczył, będzie bardzo niemiło zaskoczonych" - podał Kwieciński. Podkreślił, że "decyzja miasta Warszawy jest niesympatycznym zaskoczeniem".

W połowie października przed wyborami samorządowymi, rada miasta przyjęła uchwałę ustającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku. Wówczas stosowny projekt uchwały przedstawił wiceprzewodniczący rady Dariusz Figura (PiS), ale poparli go jednomyślnie wszyscy radni biorący udział w głosowaniu.

Ustawa o przekształceniu prawa użytkowania wieczystego gruntów zabudowanych na cele mieszkaniowe w prawo własności tych gruntów umożliwi ustawowe przekształcenie z dniem 1 stycznia 2019 r. we własność gruntów na rzecz właścicieli domów jednorodzinnych i samodzielnych lokali położonych w budynkach wielorodzinnych wraz z budynkami gospodarczymi, garażami i innymi obiektami budowlanymi i urządzeniami budowlanymi umożliwiającymi prawidłowe i racjonalne korzystanie z budynków mieszkalnych.

Przekształcenie, zgodnie z ustawą, musi być odpłatne. Odpłatność za przekształcenie na gruntach Skarbu Państwa i jednostek samorządu terytorialnego to 20 opłat rocznych, które trzeba zapłacić za własność. Na gruntach Skarbu Państwa, w przypadku jednorazowej spłaty bonifikata sięgnie 60 proc. (szacuje się, że w takiej sytuacji jest to ok. 500 tys. właścicieli nieruchomości).

Kolejnych ok. 2 mln właścicieli mieszkań i domów ma umowy użytkowania ustanowione na gruntach samorządowych, a w tym przypadku to samorząd decyduje o wysokości bonifikaty.