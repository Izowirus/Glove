Przemyśl, 03.03.2015. Pieniądze i kalkulator, 3 bm. (dd/mgut) Archiwum fot. PAP/Darek Delmanowicz
                                        

            Nawet 53 tysiące zł będzie można odliczyć od dochodu w ramach nowej ulgi podatkowej na termomodernizację domu wynika z projektu przygotowanego przez resort finansów opublikowanego na stronie kancelarii premiera. Ulga podatkowa ma obowiązywać od początku przyszłego roku.
      
            W wykazie prac legislacyjnych i programowych Rady Ministrów na stronie kancelarii premiera pojawił się projekt nowelizacji ustawy o podatku dochodowym od osób fizycznych i ustawy o zryczałtowanym podatku dochodowym od niektórych przychodów osiąganych przez osoby fizyczne.

W projekcie zaproponowano ulgę podatkową dla podatników, którzy rozliczają się według skali 19 proc., albo płacą podatek ryczałtem od przychodów ewidencjonowanych, którzy będą mogli odliczyć od dochodu wydatki poniesionych termomodernizację. Jak podkreślono, propozycja dotyczy tych, którzy są właścicielami domów jednorodzinnych a termomodernizacja została przeprowadzona na podstawie audytu.

Możliwe będzie odliczenie 23 proc. wydatków termomodernizacyjnych, jednak nie może to być więcej niż 53 tys. zł. Ulga ma obowiązywać od 1 stycznia 2019 r.

Wprowadzenie ulgi zapowiedziała na początku czerwca br. szefowa resortu finansów Teresa Czerwińska. Minister ogłosiła stworzenie instrumentu, który przez system podatku PIT zachęciłby do termomodernizacji jednorodzinnych budynków mieszkalnych. Podkreśliła wtedy, że ulga podatkowa będzie adresowana do tych, którzy "wcześniej nie korzystali z żadnych form pomocy państwa w rozwiązywaniu problemów związanych z termomodernizacją".

Wprowadzenie zachęt podatkowych dla termomodernizacji jest fragmentem rządowego programu Czyste Powietrze, który będzie realizowany w latach 2018-2029. Budżet całego tego programu to 103 mld zł, z czego finansowanie w formie dotacji to 63,3 mld zł, a w formie pożyczek 39,7 mld zł. Pieniądze zostaną przeznaczane w szczególności na termomodernizację i wymianę źródeł ciepła.