Warszawa, 13.01.2017. Minister środowiska Jan Szyszko (L) oraz wiceminister środowiska, pełnomocnik rządu ds. polityki klimatycznej Paweł Sałek (P) podczas konferencji prasowej nt. smogu, 13 bm. w Ministerstwie Środowiska. (zuz) PAP/Tomasz Gzell PAP © 2017 / Tomasz Gzell
                                        

            Jest szansa, by rozporządzenia dot. norm jakości dla kotłów grzewczych i norm jakości dla węgla zaczęły obowiązywać przed jesiennym sezonem grzewczym - wynika z piątkowej wypowiedzi ministra środowiska Jana Szyszki.
      
            "Tak, jest taki plan, żeby i jedno i drugie rozporządzenie było gotowe w połowie bieżącego roku" - powiedział minister, pytany przez dziennikarzy na konferencji prasowej, o to czy rozporządzenia ws. norm dla kotłów i norm jakości dla paliw stałych mogą zacząć obowiązywać jeszcze w tym roku przed sezonem grzewczym.

Rzecznik resortu środowiska Paweł Mucha doprecyzował w rozmowie z PAP, że intencją resortu jest to, żeby nowe przepisy weszły w życie jeszcze w tym roku.

Chodzi o dwa rozporządzenia Ministerstwa Rozwoju dot. norm jakości dla nowych kotłów grzewczych, a także rozporządzenie Ministerstwa Energii ws. norm jakości dla paliw stałych.

Przepisy dot. kotłów mają wyeliminować ze sprzedaży tzw. kopciuchy, które nie spełniają podstawowych norm w zakresie emisji pyłu i innych szkodliwych związków. Zgodnie z propozycją MR, od 2018 r. nie można będzie sprzedawać lub montować w Polsce kotłów na paliwa stałe, które nie będą miały najwyższej, piątej klasy parametrów emisyjnych. Nowe restrykcje będą dotyczyły kotłów o mocy nie większej niż 500 kW, czyli takich, jakie stosowane są w domowych kotłowniach.

Organizacje pozarządowe informują, że rocznie na 200 tys. sprzedanych pieców węglowych w naszym kraju - 140 tys. stanowią tanie, o niskich standardach emisyjnych.

Jeśli chodzi o rozwiązania zaproponowane przez resort energii, to zgodnie z nimi sprzedawca będzie musiał informować konsumenta o jakości i rodzaju sprzedawanego węgla, a do obrotu nie będzie można wprowadzać węgla niesortowanego oraz węgla niespełniającego norm jakościowych.