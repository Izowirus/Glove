Warszawa, 26.09.2017. Premier Beata Szydło przed posiedzeniem Rady Ministrów, 26 bm. w KPRM w Warszawie. Rząd na posiedzeniu ma zająć się m.in. projektem ustawy budżetowej na 2018 r. oraz projektem ws. przeciwdziałania wyłudzeniom skarbowym. (mr) PAP/Paweł Supernak Archiwum PAP © 2017 / Paweł Supernak
                                        

            Finanse publiczne są stabilne i bezpieczne - zapewniła w poniedziałek w TVP premier Beata Szydło. Zapowiedziała, że w najbliższym czasie zaprezentowany zostanie wynik wykorzystania środków unijnych. Szefowa rządu zaznaczyła też, że ruszają inwestycje drogowe i kolejowe.
      
            Premier stwierdziła, że sytuacja polskiego budżetu jest doskonała i zaznaczyła, że nadwyżka budżetowa na koniec sierpnia bieżącego roku wynosiła blisko 5 mld zł.

"Pewnie do końca roku te wskaźniki nieco się zmienią, bo właśnie rusza intensywny proces inwestycyjny, ale możemy powiedzieć dzisiaj, że finanse publiczne są stabilne i bezpieczne" - powiedziała szefowa rządu.

Pytana o to, w jakich obszarach najbardziej potrzebne są obecnie inwestycje odpowiedziała, że "z dużym impetem ruszają inwestycje drogowe i kolejowe".

"To jest ten moment, który również jest bardzo obiecujący, jeżeli chodzi o realizację inwestycji ze środków unijnych w samorządach" - mówiła premier.

Poinformowała, że w ubiegłym tygodniu rozmawiała z wiceministrem rozwoju Jerzym Kwiecińskim na temat wykorzystania środków unijnych.

"W najbliższym czasie zaprezentujemy ten wynik (wykorzystania środków unijnych z bieżącej perspektywy finansowej - PAP). Polska jest w tej chwili państwem, które najlepiej realizuje tę perspektywę finansową. Mamy najlepsze zaangażowanie środków, umów podpisanych i wydanych środków" - podkreśliła.

Premier pytana o dobre wyniki PiS w sondażach oceniła, że to wynik realizacji obietnic wyborczych.

"Jesteśmy wiarygodni, pokazaliśmy, że potrafimy dbać o finanse publiczne, że budżet pod naszymi rządami ma się doskonale, walczymy z patologiami, Polacy nam zaufali i nie zawiedliśmy ich zaufania" - powiedział Szydło.

"To nie znaczy, że możemy powiedzieć tak, że nie powinniśmy jeszcze więcej i jeszcze lepiej pracować, dlatego że te zobowiązania, które złożyliśmy - bardzo ambitne zresztą - one wymagają naszej skuteczności i pracy" - dodała szefowa rządu.