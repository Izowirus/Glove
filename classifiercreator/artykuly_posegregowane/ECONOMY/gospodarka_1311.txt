Warszawa, 20.04.2017. Sekretarz stanu w Ministerstwie Rozwoju Jerzy Kwieciński podczas Kongresu Przemysłowego Obronność i Energetyka. Europa i Ukraina 2017 w Warszawie, 20 bm. Wydarzenie zostało zorganizowane przez fundację im. Kazimierza Pułaskiego we współpracy z Ministerstwem Rozwoju, Agencją Rozwoju Przemysłu oraz Fundacją Centrum Innowacji FIRE. (rp/mgut) PAP/Radek Pietruszka Archiwum PAP © 2017 / Radek Pietruszka
                                        

            W drugim kwartale możemy spodziewać się wzrostu gospodarczego na poziomie zbliżonym do tego z pierwszego kwartału br., kiedy wyniósł 4 proc., a to oznacza, że stan gospodarki jest nadal bardzo dobry - powiedział we wtorek dziennikarzom wiceminister rozwoju Jerzy Kwieciński.
      
            "Nadal jest bardzo silny popyt na pracę, bezrobocie spada, przedsiębiorcy liczą na dopływ siły roboczej ze Wschodu" - wskazał wiceszef MR. Przypomniał, że w drugim kwartale mamy bardzo dobre także inne wskaźniki, m.in. spada dalej bezrobocie, osiągając rekordowo niski poziom 7,2 proc. "Więc możemy się spodziewać, że w kolejnych miesiącach tego roku spadnie nawet poniżej 7 proc." - ocenił.

"Co równie ważne, te optymistyczne dane są również w UE. Wprawdzie poziom wzrostu gospodarczego w UE jest ponad dwukrotnie niższy, ale te nastroje są nadal bardzo optymistyczne. Dla nas jest bardzo ważne, że te nastroje są bardzo dobre u naszego zachodniego sąsiada, który jest naszym głównym partnerem handlowym, bo 27 proc. naszych obrotów handlowych jest z Niemcami. A to również pobudza silnie naszą gospodarkę" - zaznaczył Kwieciński.

Jak dodał, rosną także zamówienia. Mamy też duże zainteresowanie inwestorów zagranicznych. "To również nas bardzo cieszy. Są to najczęściej inwestycje tzw. zielone (...), czyli powstające od zera, które wykorzystują wysokie technologie. Cieszy nas, że coraz silniej polscy przedsiębiorcy również zwracają uwagę na jakość inwestycji, opierając je o wysoko zaawansowane technologie i coraz częściej o technologie, które są wypracowywane w naszym kraju" - mówił wiceminister Kwieciński.