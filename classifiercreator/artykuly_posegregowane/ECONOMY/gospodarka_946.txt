Warszawa, 26.03.2018. Główny Urząd Statystyczny. (bz/doro) PAP/Bartłomiej Zborowski Archiwum PAP © 2018 / Bartłomiej Zborowski
                                        

            Bieżące i przyszłe nastroje konsumentów były w maju na poziomach niższych niż miesiąc wcześniej - podał w środę GUS.
      
            Bieżący wskaźnik ufności konsumenckiej (BWUK), syntetycznie opisujący obecne tendencje konsumpcji indywidualnej, był niższy o 1,9 pkt. proc. w stosunku do poprzedniego miesiąca i ukształtował się na poziomie 5,9.

W porównaniu do maja 2017 r. obecna wartość BWUK jest wyższa o 2,8 pkt. proc.

"Dla większości składowych wskaźnika odnotowano wartości niższe niż przed miesiącem. Największy spadek wystąpił w przypadku oceny obecnej sytuacji ekonomicznej kraju (6,5 pkt. proc.). Wzrost o 3,0 pkt. proc. wystąpił jedynie dla oceny obecnej możliwości dokonywania ważnych zakupów" - napisano.

Z kolei wyprzedzający wskaźnik ufności konsumenckiej (WWUK), syntetycznie opisujący oczekiwane w najbliższych miesiącach tendencje konsumpcji indywidualnej, spadł o 2,9 pkt. proc. w stosunku do poprzedniego miesiąca i ukształtował się na poziomie 2,8. W maju WWUK osiągnął wartość o 2,2 pkt. proc. wyższą niż w analogicznym miesiącu 2017 r.

"Na spadek wartości wskaźnika wpłynęły wszystkie jego składowe. Największe spadki odnotowano w ocenach dotyczących przyszłego poziomu bezrobocia i możliwości przyszłego oszczędzania pieniędzy (spadki odpowiednio o 3,8 i 3,3 pkt. proc.)" - napisano.