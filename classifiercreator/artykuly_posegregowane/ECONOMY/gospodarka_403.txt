Liczba turystów w Polsce, którzy od stycznia do końca czerwca tego roku skorzystali z noclegów, wzrosła o 6,3 proc., do 15,1 mln z 14,2 mln rok wcześniej w tym samym okresie - wynika z danych Głównego Urzędu Statystycznego (GUS).
      
            Jak poinformował urząd, wyniki badania wykorzystania bazy noclegowej w pierwszym półroczu 2018 r., wskazują, że udział turystów zagranicznych w wykorzystaniu z turystycznych obiektów noclegowych wyniósł 20,7 proc. Było ich łącznie 3,1 mln.

Zdecydowana większość turystów, bo 77,6 proc. nocowała w obiektach hotelowych (11,7 mln osób), podczas gdy w pozostałych obiektach – np. w domach wycieczkowych, schroniskach, kempingach – 3,4 mln, czyli 22,4 proc. ogółu.

Największy wzrost liczby turystów korzystających z noclegów w pierwszym półroczu 2018 r., w porównaniu z analogicznym okresem roku ubiegłego odnotowano na polach biwakowych (o 65,1 proc.), kempingach (o 23,5 proc.) i domach wycieczkowych (o 15,5 proc.). Z kolei największy spadek dotyczył liczby turystów korzystających z noclegów w ośrodkach kolonijnych (o 13,5 proc.) i schroniskach młodzieżowych (o 12,7 proc.).