Warszawa, 28.05.2018. Minister finansów Teresa Czerwińska podczas konferencji prasowej pt. "Twój e-PIT: planowane zmiany w rozliczeniach rocznych", 28 bm. w siedzibie Ministerstwa Finansów w Warszawie. (mr)  Archiwum PAP/Leszek Szymański 
                                        

            Tempo wzrostu w II połowie br. obniży się w okolice 4,5 proc., a w 2019 r. spadnie już poniżej 4 proc. - oceniła w komentarzu do wtorkowych danych GUS minister finansów Teresa Czerwińska.
      
            Główny Urząd Statystyczny podał we wtorek, że PKB niewyrównany sezonowo w II kw. br. wzrósł realnie o 5,1 proc. rok do roku wobec wzrostu 5,2 proc. w I kw. 2018 r. oraz wobec 4 proc. w analogicznym kwartale zeszłego roku. Natomiast PKB wyrównany sezonowo (w cenach stałych przy roku odniesienia 2010) zwiększył się w II kw. br. realnie o 0,9 proc. w porównaniu z poprzednim kwartałem i był wyższy niż przed rokiem o 5,0 proc.

Według szefowej resortu finansów, dane za II kw. potwierdziły, że tempo wzrostu PKB w I połowie br. utrzymało się na wysokim poziomie, pomimo osłabienia dynamiki aktywności na polskich głównych rynkach eksportowych.

"Było to wynikiem wysokiej dynamiki dwóch głównych komponentów popytu krajowego: głównie konsumpcji prywatnej, której sprzyja wyjątkowo dobra sytuacja na rynku pracy i bardzo dobre nastroje konsumentów, ale i inwestycji, zwłaszcza sektora instytucji rządowych i samorządowych" - uważa Czerwińska.

"Zakładając, że w kolejnych kwartałach tempo wzrostu PKB (kw/kw, sa) utrzyma się na poziomie z II kw. – licząc na danych wyrównanych sezonowo – roczne tempo wzrostu w II połowie br. obniży się w okolice 4,5 proc., a w 2019 r. spadnie już poniżej 4 proc." - prognozuje minister.

Według niej to zaś oznacza, że możemy znajdować się obecnie na szczycie koniunktury, a kolejne odczyty mogą być już mniej optymistyczne. "Największym ryzykiem dla perspektyw polskiej gospodarki jest sytuacja w otoczeniu zewnętrznym, w szczególności w Niemczech, naszym głównym partnerze handlowym" - dodała.