Polskie Górnictwo Naftowe i Gazownictwo nabyło prawa do poszukiwania, rozpoznawania i wydobywania węglowodorów w emiracie Ras Al Khaimah w Zjednoczonych Emiratach Arabskich - poinformowała w czwartek gazowa spółka w komunikacie.
      
            "Zarząd Polskiego Górnictwa Naftowego i Gazownictwa SA powziął w dniu 6 grudnia 2018 r. informację, że oferta spółki na objęcie udziałów w Bloku nr 5 w emiracie Ras Al Khaimah w Zjednoczonych Emiratach Arabskich została wybrana jako najkorzystniejsza w rundzie przetargowej na udzielenie praw do poszukiwania, rozpoznawania i wydobywania węglowodorów, organizowanej przez Ras Al Khaimah Petroleum Authority" - napisano w komunikacie.

W następstwie wyboru oferty PGNiG będzie zobowiązane do zawarcia porozumienia o poszukiwaniu i podziale produkcji oraz wykonania prac poszukiwawczych w postaci akwizycji sejsmiki 3D oraz wierceń.

PGNiG zaznacza, że projekt, z uwagi na jego etap poszukiwawczy, obarczony jest ryzykiem braku odkrycia złoża węglowodorów.

Spółka przypomina, że objęcie praw do poszukiwania, rozpoznawania i wydobywania węglowodorów jest elementem w "Strategii GK PGNiG na lata 2017- 2022, z perspektywą do 2026 r." w segmencie poszukiwanie i wydobycie, w celu zwiększenia zasobów i poziomu wydobycia węglowodorów przez PGNiG.