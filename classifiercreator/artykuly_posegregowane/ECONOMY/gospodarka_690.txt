Nie chcemy, by wchodzenie po schodach do urzędów dla osób z niepełnosprawnościami było wyprawą na symboliczne K2 - powiedział premier Mateusz Morawiecki. Do 2025 r. w ramach programu Dostępność Plus rząd chce m.in. zakupić 300 nowych składów kolejowych, zmodernizować kilkaset dworców i szkół.
      
            "Nie chcemy, żeby wchodzenie po schodach do urzędów czy budynków użyteczności publicznej było wyprawą na symboliczne K2" - powiedział we wtorek premier na konferencji prasowej po posiedzeniu rządu, podczas którego Rada Ministrów przyjęła uchwałę ws. ustanowienia programu Dostępność Plus. Rząd chce przeznaczyć na realizację programu ponad 23 mld zł.

Ma on - jak wyjaśnił premier - przyczynić się do usunięcia barier infrastrukturalnych i prawnych utrudniających życie osobom z różnego rodzaju czasowymi lub stałymi ograniczeniami. "Dostępność to przeciwieństwo wykluczenia, to wypełnienie idei solidarności w przestrzeni publicznej" - podkreślił Morawiecki.

Minister inwestycji i rozwoju Jerzy Kwieciński zaznaczył, że z programu Dostępność Plus będzie mogło skorzystać około 5 milionów Polaków. Według przytoczonych przez niego szacunków, nawet 30 proc. polskiego społeczeństwa może mieć trwałe lub czasowe ograniczenia w mobilności czy percepcji. Są to - jak wyliczył - nie tylko ludzie poruszający się przy pomocy kul, lasek, balkoników, protez, wózków inwalidzkich, niesłyszący, niedowidzący, z trudnościami manualnymi i poznawczymi, po udarze czy też chorujący na Alzheimera, ale także kobiety w ciąży, osoby z wózkiem dziecięcym, z ciężkim bagażem oraz słabsze fizycznie.

Kwieciński podkreślił, że program ten jest dla Polski bardzo ważny, ponieważ nasze społeczeństwo jest najszybciej starzejącym się w UE. Wyliczył, że w roku 2016 osoby powyżej 65. r. życia stanowiły 16 proc., ale w roku 2023 będzie to już 24 proc., a w 2050 - 1/3 społeczeństwa.

Minister inwestycji i rozwoju zapowiedział, że do końca roku przygotowany zostanie projekt ustawy o dostępności, która będzie stanowiła podwaliny do realizacji programu. Ma ona zmienić - jak policzył - ponad 100 aktów prawnych. "Chcemy, aby w przyszłym roku, jeszcze w tej kadencji rządu mogła być ona przyjęta przez Sejm" - zaznaczył.



Kwieciński powiedział też, że rządowi zależy na tym, żeby na dostępność miejsc publicznych i różnego rodzaju instytucji zwracały uwagę przedstawiciele zarówno administracji publicznej, samorządowej, jak i biznesu. Wyraził też nadzieję, że program ten zmobilizuje firmy, a zwłaszcza startupy do opracowania rozwiązań, które ułatwią życie osobom z różnymi rodzaju niepełnosprawnościami. "Polska może stać się pod tym względem liderem na rynku światowym, udostępniając swoje produkty i usługi nie tylko w kraju, ale też za granicą" - powiedział. Dodał, że liczy na powstanie ok. 60 takich innowacyjnych rozwiązań.

Efektem realizacji programu ma być udostępnienie ok. 1000 miejsc użyteczności publicznej, w tym urzędów, szkół, ośrodków zdrowia, obiektów kultury. Poza tym - jak mówił Kwieciński - zakupionych zostanie 300 składów kolejowych spełniających wymogi dostępności, a 200 dworców zostanie specjalnie pod tym kontem zmodernizowanych. Powiedział również, że 20 proc. lokali budowanych w programie Mieszkanie Plus będzie przystosowane dla osób z różnego rodzaju ograniczeniami, a 200 szkół dostanie dofinansowanie na zlikwidowanie barier architektonicznych.

Na realizację programu rząd chce przeznaczyć ponad 23 mld zł. Są to zarówno pieniądze pochodzące z Unii Europejskiej (np. z budżetu na politykę spójności), jak również z funduszy norweskich, środków budżetowych oraz PFRON. Dostępność Plus ma być realizowany do końca 2025 roku.

Kwieciński powiedział, że "poszczególne elementy programu są już przygotowywane". W ubiegłym tygodniu Ministerstwo Cyfryzacji oraz Ministerstwo Inwestycji i Rozwoju przedstawiło projekt ustawy o dostępności stron internetowych, który zobowiązuje wszystkie urzędy i instytucje publiczne do dostosowania swoich stron www do potrzeb osób z ograniczeniem ruchu, wzroku i słuchu. Resort inwestycji i rozwoju przeprowadza też analizy techniczne, które pozwolą opracować sposób rozwiązania problemu instalacji wind w budynkach. Zaczynają się także szkolenia dla urzędników nadzoru budowlanego i projektantów.