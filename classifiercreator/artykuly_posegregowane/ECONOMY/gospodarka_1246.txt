Ostrowiec, Białoruś, 12.10.2017. Elektrownia atomowa pod Ostrowcem w obwodzie grodzieńskim na Białorusi, 12 bm. Obiekt, budowany przez rosyjski koncern Rosatom, będzie się składał z dwóch bloków energetycznych, których łączna moc ma wynieść do 2400 megawatów. Pierwszy z dwóch reaktorów elektrowni ma zostać uruchomiony już w 2019 roku. (wp/cat)  PAP/Wojciech Pacewicz
                                        

            Pierwszy blok energetyczny ma być uruchomiony do końca 2019 r., drugi powinien zacząć działać w 2020 r. -poinformowali przedstawiciele białoruskiej elektrowni atomowej. Do końca października na budowę powinna dotrzeć z Rosji pokrywa drugiego reaktora.
      
            "Do końca 2019 r. powinien zostać uruchomiony pierwszy z dwóch reaktorów białoruskiej elektrowni atomowej pod Ostrowcem” – powiedział dziennikarzom w czwartek Alaksandr Kaniuka, kierujący budową reaktora elektrowni. Wizytę białoruskich i zagranicznych mediów na miejscu budowy elektrowni zorganizował rosyjski Rosatom, który jest głównym wykonawcą projektu. „Drugi reaktor planujemy wprowadzić do eksploatacji w 2020 r." - dodał Kaniuka.
Anatol Bondar, główny inżynier elektrowni powiedział dziennikarzom, że przeprowadzone w grudniu ubiegłego roku stress testy obiektu dowiodły, że spełnia on wymogi bezpieczeństwa. "Testy odpornościowe przeprowadzone po awarii w Fukushimie wykazały, że nie ma potrzeby wprowadzania dodatkowych kardynalnych poprawek i udoskonaleń" - powiedział Bondar, dodając, że "teraz pozostaje tylko dobrze zrealizować projekt, zakończyć budowę, wyszkolić personel i rozpocząć eksploatację elektrowni".
Obecny w Ostrowcu przedstawiciel białoruskiego regulatora ds. bezpieczeństwa jądrowego Gosatomnadzoru Aleh Sobaleu mówił, że państwowy raport ze stress testów, który ma być wkrótce opublikowany i przekazany Komisji Europejskiej, jest obecnie tłumaczony.
Obecnie, według informacji dyrektora białoruskiego przedsiębiorstwa kierującego budową (a w przyszłości eksploatacją) elektrowni Michaiła Filimonaua, pierwszy blok energetyczny zbudowany jest w ok. 50 proc., drugi - w ok. 35 proc.
Każdy z dwóch bloków ma mieć moc do 1200 megawatów. Jak wyjaśniał Alaksandr Kaniuka, w obu reaktorach zastosowano dodatkowe zabezpieczenia. "To m.in. dwuwarstwowa obudowa budynku reaktora. W reaktorach starego typu była tylko jedna taka warstwa" - mówił. Oprócz tego zastosowano systemy zabezpieczeń wewnątrz reaktora, przeznaczone do zapobiegania wydostaniu się materiału radioaktywnego poza konstrukcję w przypadku awarii.


Dyrektor Michaił Filimonau i inżynierzy odpowiedzieli także na pytania dotyczące wypadku pokrywy reaktora, do którego doszło latem ubiegłego roku. "Zadziałał +czynnik ludzki+, korpus upadł na ziemię. Ponieważ uznaliśmy, że bezpieczeństwo jądrowe jest priorytetem, zdecydowaliśmy się na wymianę pokrywy" - mówił Filimonau.
Kilka miesięcy później, w czasie transportu nowej pokrywy dla pierwszego reaktora, ładunek wieziony na platformie kolejowej zahaczył o słup energetyczny. Filimonau przekonywał jednak, że nie było to silne otarcie, a sprawę i samą pokrywę dokładnie zbadano i uznano, że jest "w zadowalającym stanie".

Alaksandr Kaniuka wyjaśniał, że niewielkie uszkodzenie dotyczyło tylko metalowej obudowy ochronnej używanej do transportu, a nie znajdującej się wewnątrz samej pokrywy.
Filimonau przyznał, że na budowie elektrowni, gdzie pracuje ponad 40 dużych firm - podwykonawców, były w przeszłości przypadki opóźnień w wypłatach dla robotników. Informowały o tym niezależne media. "Od ok. roku jednak nie słyszałem już więcej takich skarg" - oświadczył. Jak zapewnił, pracujące na budowie przedsiębiorstwa otrzymują finansowanie zgodnie z grafikiem.
Budowa białoruskiej elektrowni ma w sumie kosztować 11 mld dol. Z tego 10 mld to środki pochodzące z rosyjskiego kredytu, resztę dokłada Białoruś.
Z biznes planu wynika, że obiekt ten powinien zacząć na siebie zarabiać po 15 latach eksploatacji. Władze Białorusi oczekują, że uruchomienie elektrowni pozwoli obniżyć koszty energii elektrycznej zużywanej w kraju o ok. 15-20 proc.
Produkcja własnej energii ma umożliwić zmniejszenie o 5 mld m sześc. ilości gazu kupowanego z Rosji, a tym samym – jak mówił w Ostrowcu przedstawiciel ministerstwa energetyki - dywersyfikację źródeł energii. W umowie międzyrządowej z Rosją Mińsk zobowiązał się jednak, że przez cały okres eksploatacji elektrowni będzie kupować paliwo jądrowe wyłącznie od rosyjskiego dostawcy.
Białoruska elektrownia atomowa powstaje w obwodzie grodzieńskim, ok. 20 km od miejscowości Ostrowiec. Obawy i zastrzeżenia w związku z budową białoruskiej elektrowni niejednokrotnie wyrażała Litwa, której władze określają ją jako „rosyjski projekt geopolityczny".

Wilno zarzuca Białorusinom m.in. wybiórcze podejście do kwestii bezpieczeństwa, a także nieudzielanie pełnych informacji na temat budowy elektrowni, która powstaje w odległości zaledwie 40 km od litewskiej stolicy.

Z Ostrowca Justyna Prus