Toruń, 25.05.2018. Minister infrastruktury Andrzej Adamczyk podczas konferencji pt. "Niepodległość cyfrowa. Elektroniczna komunikacja między państwem a obywatelem" zorganizowanej, 25 bm. w Wyższej Szkole Kultury Społecznej i Medialnej w Toruniu. (cat) PAP/Tytus Żmijewski PAP © 2018 / Tytus Żmijewski
                                        

            Nowoczesna e-administracja to element sprawnego państwa - powiedział w piątek w Toruniu minister infrastruktury Andrzej Adamczyk. Podkreślił, że Poczta Polska jest dobrze przygotowana na okres, kiedy będziemy korzystali tylko z nowoczesnych technologii doręczania korespondencji.
      
            Adamczyk wygłosił referat "Infrastruktura w dobie rewolucji cyfrowej" podczas Konferencji "Niepodległość cyfrowa. Elektroniczna komunikacja między państwem a obywatelem", która odbywa się w Wyższej Szkole Kultury Społecznej i Medialnej w Toruniu.

"Ministerstwo Infrastruktury to szczególny obszar, w którym nowoczesne technologie, relacje między odbiorcami, interesariuszami, obywatelami a administracją są mocno wspomagane przez wysoko dopracowane technologie. Kiedy dziś mówimy o usługach pocztowych, to musimy mówić o e-usługach, nie o tym co za progiem, ale o tym, co przez Pocztę Polską jest już wdrażane" - podkreślił Adamczyk.

Jego zdaniem Polska nie biegnie gdzieś w ogonie wszystkich tych, co myślą technologicznie, zdają sobie sprawę z tego, że rozwój jest elementem suwerenności państwa.

"Nowoczesna e-administracja to element sprawnego państwa. Usługa e-doręczeń przyspieszy i uporządkuje komunikację z administracją. Tego procesu nie da się zatrzymać. Poczta Polska jest dobrze przygotowana na okres, gdy będziemy korzystali tylko z nowoczesnych technologii doręczania korespondencji. Dziś zapewne część naszego społeczeństwa nie wyobraża sobie, że można otrzymać przesyłkę poleconą w postaci e-doręczenia. To nas jedna czeka i jest nieuniknione" - wspomniał Adamczyk.

Szef resortu infrastruktury wskazał, że Poczta Polska jest elementem polskiego dziedzictwa, jedną z najdłużej działających instytucji na terenie naszej kraju.

"Poczta Polska zapewnia bezpieczeństwo każdemu z nas, państwu polskiemu. Jest partnerem wielu programów m.in. Rodzina 500 plus i Mieszkanie plus. Dzisiaj Poczta Polska jest otwarta także na tych, którzy w swoim miejscu zamieszkania nie mają dostępu do internetu, wspomaga społeczności lokalne" - stwierdził.

Adamczyk wskazał, że rząd pracuje nad wdrożeniem programu elektromobilności i nad tym, żeby samochody na prąd były powszechniej wykorzystywane.

"Taki jest kierunek rozwoju transportu w Europie i na świecie - transportu samochodowego. Oczywiście trzeba to robić ewolucyjnie (...). Nie możemy zapominać o tym, że nie wszyscy mogą jednego dnia albo w ciągu jednego roku kupić drogie samochody elektryczne, nasycone elektroniką i nowoczesnymi technologiami" - ocenił szef resortu infrastruktury.

Jego zdaniem państwo musi ten proces moderować i wspierać. "Tak się w Polsce dzieje" - zaznaczył.

"Bezpieczny transport kolejowy, nasycony nowoczesnymi technologiami to jeden z naszych głównych priorytetów. Transport kolejowy to również wspólny bilet. Do niedawna było to marzenie. Wspólny bilet, który był obiecywany i deklarowany przez ostatnie lata. Rząd zdecydował, że wspólny bilet musi się ziścić w tej kadencji. Już mamy pakiet podróżnika, już na jednym blankiecie możemy drukować bilet dla kilku przewoźników, a mam nadzieję, że od nowego rozkładu jazdy, od grudnia 2018 roku będzie to wspólny bilet" - podkreślił minister.

Przyznał, że jeszcze nie wszyscy przewoźnicy przystąpili do tego systemu. Adamczyk powiedział, że ma jednak nadzieję na zmotywowanie przewoźników. "Aby w ramach wspólnego biletu można było również korzystać z transportu samochodowego, kolejowego, a w wielu przypadkach w Europie jest także tak, że i lotniczego. Tutaj też nie mamy kompleksów. To polscy inżynierowie i specjaliści, to pracownicy polskich kolei i spółek kolejowych opracowują ten system, pracują nad tym bardzo skomplikowanym systemem" - mówił Adamczyk.

Szef resortu infrastruktury podjął także wątek cyberbezpieczeństwa. "Nowoczesne technologie są narażone na różnego rodzaju ataki. To, że państwo kontroluje duży obszar nowoczesnych technologii informatycznych jeszcze wcale nie oznacza, że te informacje i ta wiedza nie może być dostępna dla osób z zewnątrz. To jest kolejny nasz obowiązek i wyzwanie, przed którym stoi państwo polskie. Dzisiaj dyskusja na temat naszej wolności - w naszym państwie - także musi obejmować kwestie zabezpieczeń" - podkreślił Adamczyk.

Gościem konferencji jest również minister sprawiedliwości Zbigniew Ziobro, a swój udział w drugiej części zapowiedział minister cyfryzacji Marek Zagórski. Organizatorami konferencji są WSKSiM oraz Instytut "Pamięć i Tożsamość" im. św. Jana Pawła II, a partnerami Poczta Polska, Bank Pocztowy i Envelo Grupa Poczty Polskiej.