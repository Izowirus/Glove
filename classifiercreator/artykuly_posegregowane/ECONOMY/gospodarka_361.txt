PAP/Radek Pietruszka
                                        

            Polskie rolnictwo ma przed sobą ogromną przyszłość, a państwo w końcu zrozumiało, że nie ma mocnego polskiego rolnictwa bez jego wsparcia - mówił premier Mateusz Morawiecki podczas spotkania "Młoda Polska wieś" we wtorek w Kancelarii Premiera.
      
            "Cieszymy się, że na polskiej wsi, w polskim rolnictwie pracuje kolejne, młode pokolenie" - mówił szef rządu do zebranych młodych rolników.

Jak dodał, patrząc z punktu widzenia ogólnogospodarczego "nie ma ważniejszej branży niż rolna, rolno-spożywcza". W tym kontekście zwrócił uwagę, na rangę rolnictwa w polskim eksporcie.

"Uważam, że polskie rolnictwo ma ogromną przyszłość przed sobą, że jesteśmy na takim zakręcie rozwoju polskiego rolnictwa, modernizacji rolnictwa, gdzie państwo w końcu, mam nadzieję, zrozumiało (...), że nie ma polskiego rolnictwa mocnego, które by eksportowało na cały świat bez wsparcia państwa polskiego w wielu dziedzinach. W tym kierunku właśnie rozwijamy nasze różne projekty i tak też ma wyglądać nasz plan dla wsi" - mówił premier.

Jak dodał w ramach tego planu jest kilka "bardzo ważnych punktów". "Po pierwsze to jest próba wejścia w przestrzeń, gdzie przez 30 lat nikt się tym nie zajmował, a więc pewnej stabilizacji cen, pewnej przewidywalności dla poszczególnych płodów rolnych" - mówił.

Zwrócił uwagę, że temu ma służyć tworzona Polska Grupa Spożywcza, "ma być takim zalążkiem tego, czego wcześniej się pozbyliśmy". "Trzeba powiedzieć wprost - przede wszystkim poprzednie rządy" - powiedział zwracając uwagę, że w ciągu ostatnich 25 lat przez 16 lat w rządach był PSL. "Taka jest historia, taka jest prawda, nikt się tego nie wyprze" - mówił.

Morawiecki wśród kolejnych punktów planu dla wsi wymienił kwestie melioracji i irygacji oraz ochronę ziemi przed wykupem przez cudzoziemców, "tam gdzie ziemia powinna trafiać w ręce polskie".

Rząd stara się zminimalizować skutki suszy

Szef rządu mówił też o minimalizowaniu skutków suszy. "W 2015 roku rząd przeznaczył 400-450 mln zł na minimalizowanie skutków suszy, my przeznaczyliśmy 1,5 mld zł. Do końca tego tygodnia, według obliczeń ministerstwa rolnictwa, połowa z tego 1,5 mld zł, zostanie już przekazana rolnikom, którzy zostali dotknięci przez klęskę suszy" - oświadczył Morawiecki.

"Agencja Restrukturyzacji i Modernizacji Rolnictwa wypłaca te środki i apeluje kolejny raz, już chyba dziesiąty razem z ministrem rolnictwem Janem Krzysztofem Ardanowskim, żeby jak najszybciej przekazywać wszystkie protokoły, bo są gminy często zarządzane przez naszych konkurentów politycznych, które celowo opóźniają przekazywanie tych danych dotyczących oszacowania strat z tytułu suszy" - dodał premier.

Szef rządu poinformował też rolników, że podczas wtorkowego posiedzenia rządu "potwierdziliśmy to ustawowo na Radzie Ministrów, że blisko 1 mld 200 mln zł przeznaczymy, a dokładnie co najmniej 1 mld 180 mln zł przeznaczymy na dopłaty do paliwa rolniczego".

Szef rządu jako kolejny punkt planu dla wsi wskazał kwestię rolniczego handlu detalicznego. "Znacie na pewno bardzo wielu, może są też tu tacy rolnicy, którzy wcześniej byli karani grzywną przez PSL i PO, od 2011 r. za to, że sprzedawali swoje własne produkty w miejscu wytworzenia. Taka regulacja została nałożona w 2011 r. My to znieśliśmy (...) i można sprzedawać na bazarkach, na targowiskach własne dżemy, masło, sery (...), bo chcemy wspierać niskotowarowe rolnictwo na tej młodej polskiej wsi, żeby ona żyła, tętniła rolnictwem" - mówił.

Żywność będzie znakowana, jeśli chodzi o kraj pochodzenia

Inny punkt planu dla wsi - wskazał premier - to znakowanie żywności, jeśli chodzi o kraj pochodzenia. "Konsumenci mają prawo wiedzieć, jaki jest kraj pochodzenia. Kochamy to, co jest polskie, dobre to co jest polskie, przepyszne i my chcemy to wspierać. To jest moje zobowiązanie wobec państwa" - mówił premier.

Morawiecki mówił też podczas spotkania o nowym programie rządu dotyczącym Kół Gospodyń Wiejskich, który przewiduje wsparcie ich kwotą co najmniej 3 tys. zł na ich działalność. Zwrócił ponadto uwagę na wprowadzenie przepisów dotyczących zatrudniania tzw. pomocników rolnika do prac sezonowych, a także dotyczących systemu identyfikacji i rejestracji zwierząt.

"Jesteśmy zainteresowani bezpośrednią współpracą z polską wsią, z wami młodymi rolnikami, którzy chcą z polskiej wsi uczynić jeszcze bardziej konkurencyjną gospodarkę, żeby ona była magnesem przyciągającym nowych ludzi" - mówił.

"Dziękuję wam za to co zrobiliście dla Polski, za wasz patriotyzm gospodarczy, za wiarę w polską wieś, za wiarę w polskie rolnictwo. Za to, że kształtujecie nową Polskę przez unowocześnienie polskiego rolnictwa, jednocześnie pamiętając o naszych przepięknych tradycjach (...) i o tym, że Polska jest jedna, że jest naszą jedną wielką wartością" - dodał premier zwracając się do obecnych na sali rolników.