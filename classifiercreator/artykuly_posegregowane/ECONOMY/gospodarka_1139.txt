Warszawa, 18.04.2017. Sekretarz stanu w ministerstwie infrastruktury i budownictwa Kazimierz Smoliński podczas prezentacji nowej Strategii Grupy Poczty Polskiej, 18 bm. w siedzibie spółki.  (ls/nlat) Archiwum fot. PAP/Leszek Szymański
                                        

            Dotychczasowy wiceminister infrastruktury Kazimierz Smoliński potwierdził w czwartek na facebooku, że premier Mateusz Morawiecki przyjął jego dymisję.
      
            "Premier Mateusz Morawiecki przyjął moją dymisję z funkcji Sekretarza Stanu w Ministerstwie Infrastruktury złożoną z chwilą rozwiązania rządu Beaty Szydło. Przez prawie 2,5 roku miałem swój udział w wdrożeniu w życie ważnych projektów dla Polski, szczególnie Pomorza. Serdecznie dziękuję wszystkim za współpracę. Teraz przede mną nowe wyzwania" - napisał Smoliński na facebooku.

Kazimierz Smoliński był w rządzie Beaty Szydło wiceministrem infrastruktury i budownictwa, a w ostatnich dniach występował jako wiceminister inwestycji i rozwoju w związku z przesunięciem działu budownictwo do ministerstwa kierowanego przez Jerzego Kwiecińskiego.

Media podawały ostatnio nieoficjalnie, że Smoliński oraz drugi dotychczasowy wiceminister infrastruktury i budownictwa Tomasz Żuchowski należą do pierwszych wiceministrów, których premier Mateusz Morawiecki odwołał w ramach zapowiadanej redukcji osób zajmujących wysokie stanowiska rządowe o 20-25 proc.

Trzeci wiceminister, którego premier przyjął dymisję, o czym poinformował w czwartek PAP szef KPRM Michał Dworczyk, to Jarosław Pinkas, sekretarz stanu w KPRM i pełnomocnik rządu do spraw organizacji struktur administracji publicznej właściwych w zakresie bezpieczeństwa żywności.

Podczas niedawnego wystąpienia, zapowiadającego "odchudzenie" rządu, premier przypomniał, że po powstaniu nowego gabinetu wiceministrowie składają dymisję, a szef rządu ma zwyczajowe trzy miesiące na decyzję, czy chce ich pozostawić, czy odwołać.

Z kolei Dworczyk poinformował PAP, że w związku z tym, iż powołanie rządu premiera Mateusza Morawieckiego nastąpiło 11 grudnia, ostateczny termin przyjęcia lub odmowy przyjęcia dymisji wiceministrów przez szefa rządu mija 11 marca.