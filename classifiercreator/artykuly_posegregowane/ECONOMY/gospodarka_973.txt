Warszawa, 25.01.2018. Podsekretarz stanu MGMiŻŚ Grzegorz Witkowski podczas III Forum Bezpieczeństwa Morskiego Państwa, 25 bm. w Warszawie. (nlat) Archiwum fot. PAP/Rafał Guz
                                        

            Rząd konsekwentnie realizuje program inwestycyjny w gospodarkę morską - powiedział w piątek w Szczecinie wiceminister gospodarki morskiej i żeglugi śródlądowej Grzegorz Witkowski. Podkreślił, że rząd uczynił ją jednym filarów polityki gospodarczej.
      
            Jak powiedział dziennikarzom Witkowski, "po latach zastoju i odwracania się od morza PiS i rząd konsekwentnie odbudowuje potencjał stoczniowy, dostępność do polskich portów, wpiera rybołówstwo oraz te strategiczne i kluczowe projekty, jak np. przekop przez Mierzeję Wiślaną i budowę Portu Centralnego w Gdańsku, które zwiększą potencjał państwa polskiego na Bałtyku".

"Skala wielomiliardowych inwestycji finansowanych nie tylko z funduszy unijnych, ale przede wszystkim z budżetu państwa, czyli skierowanie strumienia pieniędzy rządowych na gospodarkę morską świadczy o tym, że to nie są czcze słowa" - podkreślał Witkowski.

"Rząd PiS konsekwentnie realizuje program inwestycyjny w gospodarkę morską, którą uczynił jedną z gałęzi i filarów swojej polityki gospodarczej" - mówił.

Zdaniem wojewody zachodniopomorskiego Tomasza Hinca ostatni rok był świetnym dla gospodarki morskiej na Pomorzu Zachodnim.

"To jest rekordowy rok dla szczecińskiego portu, jeśli chodzi o przeładunki i inwestycje. To jest wreszcie pierwszy po wielu latach świetny rok dla Polskiej Żeglugi Morskiej z bardzo dobrym wynikiem finansowym z ponad stumilionowym zyskiem. To jest świetny rok dla urzędu morskiego, który przygotowuje i wdraża inwestycje za ponad 1,7 mld zł" - wyliczał Hinc.

Uczestnicy konferencji wymieniali także m.in. pogłębienie do 12,5 m toru wodnego ze Świnoujścia do Szczecina. Za miesiąc ma być znany wykonawca inwestycji. Jak wielokrotnie podkreślali przedstawiciele branży morskiej, pogłębienie toru poprawi możliwości przeładunkowe szczecińskiego portu

Z kolei poseł PiS Krzysztof Zaremba odniósł się do kwestii budowy w Stoczni Szczecińskiej promu dla Polskiej Żeglugi Bałtyckiej.

"Budowa promu trwa. Zasadniczą jej częścią jest wykonanie projektów technicznego i wykonawczego; ten proces dobiega końca. Po tym można przystąpić do zamawiania części, blach, cięcia itd. To jest cały proces technologiczny" - powiedział Zaremba.

"Pytanie o termin, to jest pytanie do stoczni i do inwestora. Ja myślę, że w ciągu kilku najbliższych miesięcy zobaczycie państwo twarde prace na pochylni w stoczni" - powiedział Witkowski dopytywany o konkretne daty.