Ostatnia październikowa sesja na nowojorskich giełdach przyniosła wzrosty, ale w niewielkim stopniu poprawiły one nastroje po najgorszym od lat miesiącu dla amerykańskich inwestorów. Liderami wzrostów w środę były spółki technologiczne.
      
            Dow Jones Industrial na zamknięciu zwyżkował o 0,97 proc., czyli około 240 pkt., do 25 115,76 pkt. W ciągu dwóch ostatnich dni indeks zyskał prawie 900 punktów. S&P 500 wzrósł o 1,09 proc., czyli 29,11 pkt. i wyniósł 2711,74 pkt. Nasdaq Comp. poszedł w górę o 2,01 proc. - tj. o 144,25 pkt. do 7305,90 pkt.

W środę wzrostom przewodził Facebook, który pociągnął za sobą pozostałe spółki IT i komunikacji medialnej.

Walory Facebooka rosły o ok. 3,8 proc. w reakcji na wtorkowe wyniki finansowe spółki za III kw. Zysk netto Facebooka na akcję w trzecim kwartale wyniósł 1,76 USD wobec 1,47 USD na akcję oczekiwanych przez analityków.

Akcje producenta samochodów General Motors wzrosły o ok. 8 proc., po tym jak firma podała, że skorygowany zysk na akcję w III kw. 2018 r. wyniósł 1,87 USD. Oczekiwano 1,25 USD.

S&P 500 zakończył sesję wzrostami drugi dzień z rzędu, co w październiku nie miało jeszcze miejsca.

"Czerwony październik" przyniósł spore straty. Dla światowego rynku akcji był to najgorszy miesiąc od 6 lat. Analitycy szacują, że straty na globalnych rynkach wyniosły w październiku 8 bilionów dolarów.

W październiku S&P 500 poszedł w dół o 7,9 proc. - to największa strata od maja 2010 roku.

DJI stracił 6 proc., co oznacza największy miesięczny spadek od sierpnia 2015 r. Z kolei Nasdaq zniżkował o 11 proc., najgorzej od października 2007 roku.

W firmach w USA przybyło w październiku 227 tys. miejsc pracy - wynika z raportu prywatnej firmy ADP Employer Services. Oczekiwano 187 tys.

W stanach Zjednoczonych zanotowano też spadek indeksu wniosków o kredyt hipoteczny MBA. Indeks wyrównany sezonowo spadł o 2,5 proc. w tygodniu zakończonym 26 października wobec wzrostu o 4,9 proc. tydzień wcześniej.

Wskaźnik kosztów zatrudnienia w USA wzrósł w III kw. 2018 r. do 0,8 proc. wobec 0,6 proc. w poprzednim kwartale. Analitycy prognozowali wzrost na poziomie 0,7 proc.