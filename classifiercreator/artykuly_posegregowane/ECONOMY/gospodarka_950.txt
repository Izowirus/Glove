Warszawa, 27.04.2017. Spółka GetBack SA w Warszawie. (bz/awol) PAP/Bartłomiej Zborowski PAP © 2018 / Bartłomiej Zborowski
                                        

            W 2016 roku Dom Maklerski PKO Banku Polskiego uplasował jedną emisję obligacji GetBacku o  wartości 30 mln zł, w tej chwili w portfelach naszych klientów znajdują się papiery o wartości 23 mln zł - poinformowali we wtorek wiceprezes banku Rafał Kozłowski.
      
            "W 2016 roku Dom Maklerski banku uplasował jedną emisję obligacji GetBacku. Była to emisja o wartości 30 mln zł. W tej chwili w portfelach naszych klientów znajdują się papiery o wartości 23 mln zł" - powiedział na konferencji prasowej wiceprezes PKO BP nadzorujący obszar finansów i rachunkowości Rafał Kozłowski.

Zdaniem prezesa PKO BP Zbigniewa Jagiełły, jeśli chodzi o wpływ sytuacji z GetBackiem na rynek obligacji korporacyjnych, "szczęśliwie (...) na razie jest to traktowane jako rzecz odrębna, niż systemowa". "Po tej sprawie z GetBackiem my, jako PKO BP, nasz Dom Maklerski uczestniczył w dwóch emisjach dwóch podmiotów - PKN Orlen i Echo Investment. I tutaj nie było żadnych perturbacji, jeżeli chodzi o uplasowanie listy obligacji wśród klientów detalicznych" - powiedział Jagiełło.

W jego ocenie, "tego typu sytuacja jest pewnego rodzaju ostrzeżeniem dla całego rynku".

9 maja Sąd Rejonowy dla Wrocławia Fabrycznej zdecydował o otwarciu postępowania restrukturyzacyjnego w trybie przyspieszonego postępowania układowego spółki GetBack. Suma wierzytelności objętych układem z mocy prawa wynosi 2,72 mld zł, podczas gdy ogólna suma wierzytelności spółki wynosi 2,82 mld zł. Według KNF GetBack SA wyemitował obligacje o łącznej wartości 2,58 mld zł, których posiadaczami były 9242 podmioty, w tym 9064 osoby fizyczne i 178 instytucji finansowych.

We wniosku o otwarciu postępowania naprawczego spółka zaproponowała podzielić wierzycieli na trzy grupy "obejmujące poszczególne kategorie interesów". Pierwsza grupa wierzycieli obejmuje obligatariuszy spółki, posiadających niezabezpieczone papiery wyemitowane przez GetBack oraz wierzycieli, którzy udzielili spółce kredytów niezabezpieczonych na majątku spółki. Grupa druga obejmuje wierzycieli publicznoprawnych. A trzecia obejmuje z kolei wszystkich wierzycieli spółki, niezaliczonych do pozostałych grup.

W przypadku grupy pierwszej spółka spłaci należność w 65,36 proc., w ratach od 2018 do 2025 roku (największe raty przypadną na lata 2019 - 23,97 proc., 2020 - 30,57 proc. i 2021 - 19,48 proc.)

W przypadku grupy drugiej należność główną oraz odsetki spółka spłaci do końca 2018 roku - grupa ta zatem zostanie zaspokojona w całości. Grupa trzecia wierzycieli również ma zostać zaspokojona w 65,36 proc., także w ratach do 2025 roku. Odsetki podlegałyby umorzeniu. GetBack szacuje, że poziom zaspokojenia wierzycieli w przypadku postępowania upadłościowego nie przekroczy 25 proc. wierzytelności objętych układem.