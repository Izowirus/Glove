W okresie do 20 czerwca susza rolnicza w Polsce pogłębiła się, najbardziej dotknęła uprawy zbóż jarych i ozimych, ale także roślin strączkowych i krzewów owocowych. Największy niedobór wody odnotowano w okolicach Poznania - poinformował w poniedziałek Instytut Upraw Nawożenia i Gleboznawstwa (IUNG).
      
            "W czwartym okresie raportowania tj. od 21 kwietnia do 20 czerwca 2018 roku, stwierdzamy wystąpienie suszy rolniczej na obszarze Polski. Średnia wartości Klimatycznego Bilansu Wodnego (KBW) dla kraju, na podstawie których dokonywana jest ocena stanu zagrożenia suszą była ujemna, wynosiła -190,5 mm. Względem poprzedniego okresu raportowania obecna średnia wartość KBW uległa obniżeniu o 11,5 mm" - napisał IUNG w ostatnim raporcie.

Klimatyczny bilans wodny jest wskaźnikiem umożliwiającym określenie stanu uwilgotnienia środowiska. Susza zaś występuje wtedy, gdy wskaźnik KBW spada poniżej
wartości określonej dla poszczególnych gatunków roślin uprawnych i gleb.

Największą suszę w ostatnim okresie odnotowano w Poznaniu i na terenach przyległych do tego miasta (-260 do –269 mm). Bardzo duży deficyt wody wystąpił na terenie Nizin: Wielkopolskiej, Szczecińskiej, Podlaskiej, Pojezierza Wielkopolskiego, w okolicach Żarnowca oraz na Kujawach. Najmniejszy niedobór wody jest południowych rejonach Polski.

Według IUNG susza rolnicza występuje wśród wszystkich monitorowanych upraw m.in. zbóż jarych i ozimych, roślin strączkowych, warzyw gruntowych, truskawek, rzepaku i rzepiku,
buraka cukrowego.

Największe zagrożenie suszą występowało wśród upraw zbóż jarych. Na terenie Polski suszę notowano we wszystkich województwach, w 8 z nich występowała we wszystkich gminach. Suszę notowano w 2056 gminach, tj. ok. 83 proc. gmin kraju na powierzchni ponad 63 proc. gruntów ornych.

Szczególnie dużą powierzchnię susza objęła w woj.: podlaskim, wielkopolskim, kujawsko-pomorskim, pomorskim, zachodniopomorskim, lubuskim, mazowieckim, warmińsko-mazurskim, łódzkim, lubelskim (od 54,7 do 93,9 proc. gruntów ornych tych województw).

Bardzo duże zagrożenie suszą występowało również wśród upraw zbóż ozimych, którą notowano we wszystkich województwach, w 7 z nich w 100 proc. gmin. Suszę notowano w 1923 gminach tj. 77,6 proc. gmin kraju na powierzchni prawie połowy gruntów ornych. Deficyt wody odczuwają również uprawy roślin strączkowych, jest on we wszystkich województwach, w 6 z nich w 100 proc. gmin. Jeśli chodzi o uprawy ozime, suszę notowano w 1890 gminach tj. ponad 76 proc. gmin kraju na powierzchni ok. 47 proc. gruntów ornych.

"Tegoroczny kwiecień, maj oraz obie dekady czerwca charakteryzowały się wyjątkowo bardzo wysoką temperaturą powietrza oraz bardzo wysokim usłonecznieniem (zwłaszcza na północy kraju). Wartości tych elementów meteorologicznych były znacznie wyższe od norm wieloletnich a jednocześnie w tym okresie wystąpiły stosunkowo niskie opady atmosferyczne. Takie warunki atmosferyczne sprawiły kolejne już duże obniżenie wartości KBW oznaczające znaczne niedobory wody dla roślin. Należy też zaznaczyć, że tak duży deficyt wody sprawił, że susza notowana jest wśród wszystkich czternastu monitorowanych grup i gatunków roślin. W tym okresie pojawiła się w uprawach: roślin strączkowych, warzyw gruntowych, tytoniu, drzew owocowych, kukurydzy na ziarno i kiszonkę, chmielu, ziemniaka oraz buraka cukrowego" - napisano w raporcie.