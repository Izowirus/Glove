Warszawa, 10.07.2012. Siedziba Polskiego Górnictwa Naftowego i Gazownictwa  na ulicy Kasprzaka w Warszawie, 10 bm. UOKiK nałożył ok. 60 mln zł kary na PGNiG za nadużywanie pozycji rynkowej. (ah/awol)   Archiwum PAP/Andrzej Hrechorowicz
                                        

            Lotos Asfalt oraz PGNiG Obrót Detaliczny będą wspólnie oferowały usługę bunkrowania statków paliwem LNG pochodzącym z Terminala Gazowego w Świnoujściu - poinformowała Grupa Lotos w komunikacie prasowym. Porozumienie pozwoli na szersze komercyjne wykorzystanie gazoportu w Świnoujściu.
      
            "Terminal LNG daje nam bardzo szerokie możliwości wykorzystania konkurencyjnego cenowo gazu ziemnego, importowanego z różnych źródeł. Jesteśmy przekonani, że popularność tego ekologicznego paliwa w kolejnych latach będzie rosła. Bunkrowanie statków gazem LNG to nie tylko ekologia, ale także biznes o optymistycznych perspektywach rozwoju dla obu spółek" – powiedział wiceprezes PGNiG Maciej Woźniak, cytowany w komunikacie Lotosu.

Podpisanie umowy między LOTOS Asfalt a PGNiG Obrót Detaliczny jest zwieńczeniem ponadrocznej współpracy, w ramach której na terenie Stoczni Remontowej w Gdańsku dokonano przeszło 30 bunkrowań paliwem LNG.

"Lotos angażuje się w coraz większą liczbę projektów z zakresu paliw alternatywnych. Znamy polski rynek paliw, także ten dla żeglugi, dlatego współpraca z PGNiG w sprawie handlu LNG wpisuje się w strategię rozwoju naszej grupy kapitałowej. LOTOS dąży do uzyskania pozycji lidera we wdrażaniu paliw alternatywnych nowej generacji, do których zalicza się m.in. CNG i LNG" – powiedział Mateusz Bonca, pełniący obowiązki prezesa Grupy Lotos.

Kluczowym elementem dalszego wzrostu popularności LNG jest rozwój infrastruktury bunkrowania. Zgodnie z dyrektywą dla paliw alternatywnych – najpóźniej do 2025 r. powinna powstać sieć bazowa punktów bunkrowania LNG w portach morskich. W przypadku Polski mają to być: Gdańsk, Gdynia, Szczecin oraz Świnoujście.

Potrzeby zapewnienia dostępności usługi bunkrowania w tych lokalizacjach zawarto w „Krajowych ramach polityki rozwoju infrastruktur paliw alternatywnych” opracowanych przez Ministerstwo Energii.