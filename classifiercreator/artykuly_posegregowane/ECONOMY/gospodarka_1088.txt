Wzrost PKB wyniesie realnie po 3,8 proc. w 2018 i 2019 roku - wynika z Aktualizacji Programu Konwergencji, przygotowanej przez resort finansów. Przewiduje też ograniczenie deficytu sektora instytucji rządowych i samorządowych do 0,7 proc. PKB  w 2021 r. i jednoczesny spadek długu sektora do 46 proc. PKB.
      
            W latach 2020 i 2021 wzrost PKB ma wynieść odpowiednio 3,7 proc. i 3,6 proc., a deficyt sektora instytucji rządowych i samorządowych 1,1 proc. i 0,7 proc.

Aktualizacja Programu Konwergencji zakłada też ograniczanie luki podatkowej. Ma ono przynieść w 2018 r. 10,6 mld zł, w 2019 r. 5,9 mld zł.

W roku 2020 działania ograniczające lukę podatkową mają przynieść dodatkowe 4 mld zł, a w 2021 r. 2 mld zł.

Według Ministerstwa Finansów inflacja będzie się w kolejnych latach zbliżać do celu inflacyjnego i osiągnie go w latach 2020-2021.

MF przewiduje, że na koniec 2018 r. stopa bezrobocia wyniesie 4,2 proc., a w 2019 r. 3,9 proc. Według analityków ministerstwa w długim horyzoncie stopa bezrobocia może się zmniejszyć nawet do 3,3 proc.

Program stanowi główną część Wieloletniego Planu Finansowego Państwa na lata 2018-2021, który przedstawia priorytety polityki rządu i ich wpływ na finanse publiczne.