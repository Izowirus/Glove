Rolnicy dostali już pierwsze wypłaty rekompensat z powodu suszy - poinformował PAP minister rolnictwa Jan Krzysztof Ardanowski. Dodał, że do Agencji wpłynęło do tej pory ponad 28 tys. wniosków od poszkodowanych. Wnioski będą przyjmowane do 31 października.
      
            Agencja Restrukturyzacji i Modernizacji Rolnictwa wydała już pierwsze decyzje o przekazaniu wypłat rekompensat z powodu suszy. Pozytywne decyzje dotyczą 1160 osób; do wypłaty przekazano 449 wniosków i pieniądze trafiły już na konta rolników - zaznaczył minister.

W pierwszym tygodniu składania wniosków do biur powiatowych Agencji wpłynęło 28 tys. 221 wniosków na łączną kwotę 170,8 mln zł. Z tego prawie 15 tys. wniosków (na kwotę ponad 102 mln zł) dotyczyło szkód w wysokości co najmniej 70 proc. upraw, a 13,2 tys. wniosków na kwotę 68,6 mln zł - strat w wysokości co najmniej 30 do 70 proc. upraw.

ARiMR przyjmuje wnioski od rolników najbardziej poszkodowanych (co najmniej 70 proc. strat) od 14 września. Pierwotnie termin zakończenia ich przyjmowania wyznaczono na 29 września br., ale minister zdecydował o jego wydłużeniu do 31 października, ponieważ - jak powiedział PAP - "nie wszyscy rolnicy będą mogli dostarczyć protokoły w wyznaczonym terminie".

Dodał, że dotyczy to zarówno wniosków dla rolników, których straty przekroczyły 70 proc., jak i dla tych, których straty wyniosły powyżej 30 proc.

Wnioski od poszkodowanych, którzy stracili między 30 a 70 proc. upraw będą przyjmowane od 26 września.

Szef resortu rolnictwa wyjaśnił, że w związku z tym, że do tej pory nie było szacowania niektórych upraw, tj. buraków, kukurydzy i ziemniaków, należy je doszacować. Z raportów Instytutu Upraw Nawożenia i Gleboznawstwa wynika bowiem, że susza nadal się utrzymuje.

Ardanowski poinformował, że uprawnionych do pomocy suszowej jest - jak dotąd - ponad 200 tys. gospodarstw, które dostarczyły protokoły strat. Dodatkowe doszacowania szkód mogą dotyczyć kilku - kilkunastu tysięcy gospodarstw.

Minister przypomniał, że susza dotknęła głównie zachodnią Polskę - woj. lubuskie, zachodniopomorskie, znaczną część woj. pomorskiego, kujawsko-pomorskiego, woj. wielkopolskiego z częścią woj. łódzkiego, Dolny Śląsk. Zaznaczył, że są "enklawy suszy" również w innych województwach, np. na Warmii i Mazurach i na Podlasiu.

Na pomoc dla poszkodowanych przez tegoroczną suszę rząd przeznaczył 1,5 mld zł. Stawka wsparcia dla rolników, u których straty oceniono na powyżej 70 proc. wynosi 1 tys. zł/ha, a dla pozostałych - 500 zł/ha. Pomoc przysługuje także rybakom z tych gmin, gdzie wystąpiła susza, w wysokości 300 zł/ha.

Warunkiem uzyskania pełnej wysokości rekompensaty jest ubezpieczenie co najmniej połowy upraw.