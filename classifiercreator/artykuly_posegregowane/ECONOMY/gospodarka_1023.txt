Warszawa, 02.05.2018. Briefing ministra inwestycji i rozwoju Jerzego Kwiecińskiego, 2 bm. w Warszawie, w związku z ogłoszeniem przez Komisję Europejską projektu budżetu UE na lata 2021-2027. (mr) Archiwum fot. PAP/Radek Pietruszka
                                        

            Wartość inwestycji, które otrzymały dofinansowanie z funduszy unijnych na lata 2014-2020, przekroczyła 300 miliardów złotych - poinformował PAP w poniedziałek minister inwestycji i rozwoju Jerzy Kwieciński.
      
            "Najnowsze dane z 7 maja pokazały, że przekroczyliśmy barierę 300 miliardów złotych, jeśli chodzi o wartość inwestycji, które dofinansowaliśmy ze środków unijnych na lata 2014-2020. Takich inwestycji mamy w tej chwili prawie 35 tysięcy" - podał.

Według MIiR dokładna wartość inwestycji, dla których podpisano umowy o dofinansowanie, to 300,7 miliarda złotych. Dofinansowanie unijne wyniosło 185,6 miliarda złotych, a tak zwany wkład krajowy, czyli to, co dokładają m.in. odbiorcy dotacji - 115,1 miliarda złotych.

"Oznacza to, że do każdej złotówki, którą inwestujemy w Polsce w ramach polityki spójności, dodajemy około 60 groszy od siebie. Polityka spójności jest najbardziej proinwestycyjną polityką Unii Europejskiej i będziemy walczyć o jej jak najsilniejszą pozycję w budżecie UE 2021-2027 - podkreślił szef resortu inwestycji i rozwoju.

Zgodnie z danymi ministerstwa w ciągu ostatniego tygodnia - od poniedziałku 30 kwietnia do niedzieli 6 maja - dofinansowanie unijne w wysokości 800 milionów złotych otrzymało 120 inwestycji.

Pełna kwota przeznaczona dla Polski w tej perspektywie UE to ok. 343,2 mld zł.