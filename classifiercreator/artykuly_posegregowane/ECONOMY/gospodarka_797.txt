Warszawa, 21.06.2018. Minister inwestycji i rozwoju Jerzy Kwieciński podczas konferencji prasowej, 21 bm. w Warszawie. Briefing dotyczy ustawy o przekształceniu współużytkowania wieczystego gruntów zabudowanych na cele mieszkaniowe we współwłasność gruntów. (nlat/cat) PAP/Marcin Obara PAP © 2018 / Marcin Obara
                                        

            Projekt o przekształceniu użytkowania wieczystego gruntów zabudowanych na cele mieszkaniowe we współwłasność tych gruntów, odpowiada na potrzeby społeczeństwa, tysięcy Polaków, którzy mieli problem z takim przekształceniem - mówił w czwartek szef MIiR Jerzy Kwieciński.
      
            W czwartek projekt zyskał akceptację Komitetu Stałego Rady Ministrów.

„Dzięki tej propozycji, odpowiadamy na potrzeby naszego społeczeństwa. Na potrzeby tysięcy Polaków, którzy mieli problemy z przekształceniem swojego prawa wieczystego do nieruchomości - do działek leżących pod budynkami jednorodzinnymi, pod budynkami wielolokalowymi - w prawo własności” - powiedział Kwieciński.

Taka procedura - jak powiedział szef MIiR - od 1 stycznia 2019 roku będzie „prosta”. „Na mocy ustawy prawo do użytkowania wieczystego zostanie przekształcone na prawo współwłasności dla wszystkich mieszkańców” - tłumaczył.

Jak mówił Kwieciński, w ustawie proponuje się, by opłaty z tytułu nabycia prawa własności były wnoszone przez właścicieli tych działek przez 20 lat w takiej samej wysokości, jak opłaty z tytułu użytkowania wieczystego.

„Nie będzie to żaden dodatkowy koszt z tytułu tego przekształcenia dla nowych właścicieli działek” - zapewnił.

Szef MIiR powiedział, że osobom, które będą chciały dokonać przekształcenia wcześniej niż w ciągu 20 lat, zostaną zaproponowane bonifikaty. „Dla osób, które będą chciały dokonać jednorazowej spłaty, czyli za te 20 lat, w pierwszym roku, bonifikata będzie wynosiła 60 proc., a w kolejnych latach będzie obniżana o 10 proc.” - dodał. Zastrzegł jednak, że bonifikata dotyczy gruntów, których właścicielem jest Skarb Państwa. „Chcemy też zachęcić wszystkie samorządy, żeby również dokonywały podobnych bonifikat” - zaznaczył Kwieciński.

Dodał, że wysokość opłat za przekształcenie zostanie ustalona według stanu na 1 stycznia 2019 roku. Samorządy będę mogły podnosić te roczne opłaty, już z tytułu własności, ale tylko przy zastosowaniu wskaźników ogłaszanych przez GUS. „Nie będzie swobody podnoszenia opłat” - wskazał.

Ustawa dotyczy tych gruntów, na których znajdują się domy jednorodzinne i budynki wielolokalowe

Podkreślił, że ustawa dotyczy tych gruntów, na których znajdują się domy jednorodzinne i budynki wielolokalowe. „Co z pozostałymi gruntami? Rząd się tym zajmuje, natomiast wprowadzenie pełnej zamiany wszystkich gruntów, nieruchomości, których może dotyczyć przekształcenie użytkowania wieczystego w prawo własności, wymaga rozmów i uzgodnień z Komisją Europejską” - tłumaczył.

Przypomniał, że do tej pory w przypadku gruntów, na których stoją budynki wielolokalowe, do przekształcenia w prawo własności była potrzebna zgoda większości mieszkańców. „Część osób, która się nie zgadzała, blokowała przekształcenie użytkowania wieczystego” - mówił.

Obecny na briefingu wiceminister inwestycji i rozwoju Artur Soboń podkreślił, że dzięki tej ustawie od 1 stycznia 2019 roku wszyscy, którzy w Polsce posiadają mieszkanie albo dom, będą ich pełnymi właścicielami.

Jak wskazał, według szacunków resortu dotyczy to ok. 2,5 mln domów i mieszkań. „Jesteśmy na to przygotowani, zabezpieczyliśmy również środki na potrzeby ksiąg wieczystych i sądownictwa, tak by ta operacja przebiegała sprawnie” - dodał.

„Każdy z mieszkańców dostanie zaświadczenie o tym, jak ta opłata wygląda i będzie mógł skorzystać z bonifikaty - im szybciej z niej skorzysta, tym będzie ona większa” - powiedział.

Soboń przyznał, że zdecydowana większość użytkowników wieczystych to użytkownicy na gruntach samorządowych. „Tutaj mogę zapewnić, że nasze środowisko polityczne będzie zachęcać do tego, aby ta bonifikata była jak największa, by zachęcała do jak najszybszego wykupu użytkowania wieczystego” - zaznaczył.

Wiceminister powiedział, że zmiany prawne w kwestii użytkowania wieczystego gruntów innych niż mieszkalne zostaną zaproponowane w przyszłym roku. „Chcemy jeszcze przed wyborami parlamentarnymi pokazać rozwiązanie kompleksowe, likwidujące relikt komunistyczny, jakim jest użytkowanie wieczyste” - podkreślił.

Wyjaśnił, że jeśli zajdzie taka sytuacja, iż na gruncie będą znajdowały się zarówno budynki mieszkalne, jak i komercyjne, to cały grunt zostanie przekształcony z użytkowania wieczystego we własność, ale przedsiębiorca nie skorzysta z bonifikaty.

„Zaczynamy od mieszkaniówki, bo jest to kwestia najbardziej społecznie pilna” - stwierdził Soboń.