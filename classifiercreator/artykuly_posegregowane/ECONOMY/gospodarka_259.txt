Dywersyfikacja źródeł energii ważna dla Polski i całej Europy - mówili w czwartek prezydent Andrzej Duda i sekretarz ds. energii USA Rick Perry wskazując m.in. na zawartą właśnie umowę PGNiG z amerykańską firmą Cheniere Marketing International.
      
            W czwartek Polskie Górnictwo Naftowe i Gazownictwo SA oraz Cheniere Marketing International LLP podpisały umowę na zakup skroplonego gazu ziemnego z USA począwszy od 2019 roku. Umowa została zawarta na 24 lata.

"Ogromnie się cieszę z tego, że ta umowa (...) zawierana jest właśnie z firmą ze Stanów Zjednoczonych. Polska bardzo blisko chce i współpracuje ze Stanami Zjednoczonymi w dziedzinie bezpieczeństwa. Dziś obecne są na polskiej ziemi amerykańskie jednostki wojskowe. Cieszę się, że ta współpraca rozwija się również w zakresie bezpieczeństwa energetycznego. (...) Mogę powiedzieć śmiało: to jest właśnie prawdziwe partnerstwo transatlantyckie, to jest właśnie prawdziwe partnerstwo pomiędzy Polską a Stanami Zjednoczonymi, o którym także marzył kiedyś - mogę to powiedzieć z całą odpowiedzialnością - pan prezydent profesor Lech Kaczyński" - powiedział Duda.

Podziękował firmie Cheniere Marketing International i PGNiG "za to, że ta umowa jest zawierana."



"Wierzę w to, że współpraca pomiędzy firmami będzie układała się doskonale i że ten niezwykle ważny krok, niezwykle ważny, bo nie tylko oznaczający bliską współpracę między Polską i Stanami Zjednoczonymi, ale przede wszystkim w zakresie energii. Bo chcę jeszcze raz podkreślić, oznaczający długoletnią, długofalową współpracę, że on będzie wstępem do dalszych działań, które w tej materii będą realizowane" - podkreślił.

Prezydent przypomniał, że półtora roku temu w Warszawie rozmawiał z prezydentem USA Donaldem Trumpem. "Wtedy pan prezydent zadał mi pytanie: czy moglibyście kupować od nas gaz skroplony. To powiedziałem: panie prezydencie, nam bardzo zależy na dywersyfikacji dostaw gazu do Polski i oczywiście, że bardzo chętnie będziemy kupowali gaz ze Stanów Zjednoczonych, rzecz jasna na rozsądnych, rynkowych warunkach" - relacjonował Duda. Zaznaczył, że dla Polski jest niezwykle ważne kryterium jakości, pewności dostaw i ceny.

"Ta nasza rozmowa nabiera w tym momencie praktycznej treści poprzez zawarcie tej właśnie umowy" - ocenił prezydent. Według niego jest też drugi, niezwykle poruszający element: inicjatorem budowy terminala LNG w Świnoujściu był prezydent Lech Kaczyński, który patrzył w przyszłość i na bezpieczeństwo energetyczne Polski, mówił o konieczności zapewnienia Polsce alternatywnych źródeł dostaw.

"Dziś z tego punktu widzenia jest to faktem. Polska ma terminal gazowy w Świnoujściu, Polska rozbudowuje ten terminal. Mam nadzieję, że w niedługim czasie dwukrotnie powiększymy jego możliwości, jeżeli chodzi o odbiór gazu skroplonego. Dziś Polska poprzez działanie PGNiG posiada również w dyspozycji złoża na szelfie norweskim, z których - mam nadzieję - do Polski będzie sprowadzany gaz poprzez realizowaną w tej chwili (....) inwestycję gazociągu z szelfu norweskiego do Danii, a następnie tzw. Baltic Pipe do Polski" - powiedział Duda.

Jak mówił, to są realne działania, zmierzające do zapewnienia Polsce pełnego bezpieczeństwa energetycznego. Podkreślił, że nie tylko Polsce, ale także Europie Środkowej. "Wierzę, że dzięki tym dwóm inwestycjom będzie możliwość sprowadzania do Polski gazu w takiej ilości, że będziemy w stanie to bezpieczeństwo zapewnić nie tylko sobie, ale także naszym sąsiadom, jeżeli będą uważali to za stosowne i jeżeli będą w potrzebie" - dodał.

Sekretarz ds. energii USA Rick Perry wskazał, że decyzje, które są podejmowane w Polsce, zwłaszcza w zakresie bezpieczeństwa energetycznego, będą niezwykle istotne.

Jego zdaniem Polska w relacji między Stanami Zjednoczonymi a tym regionem świata "zajęła miejsce centralne, kiedy prezydent poprosił panią Georgettą Mosbacher, żeby została ambasadorem w Polsce". Dodał, "jesteśmy dumni, że jesteśmy waszymi parterami".

Zdaniem Perry'ego "to wspaniałe partnerstwo i wspaniały dzień dla Europy". "Dywersyfikacja źródeł energii równa się sile polskiej gospodarki, przywódcy tego kraju zdają sobie z tego sprawę" - powiedział. I jak dodał, "chciałem skłonić głowę za to, że państwo rozumiecie, jak ważna jest dywersyfikacja". "W Stanach Zjednoczonych mamy to szczęście, że możemy dostarczać tę energię, to dzięki technologii amerykańskiej, innowacji - i dzięki Bogu - te zasoby są dla nas obecnie dostępne" - tłumaczył.

Jak mówił, "Cheniere, jedna ze wspaniałych firm, która zajmuje się skroplonym gazem ziemnym i PGNiG" to "wspaniałe partnerstwo". "To jest sygnał dla całej Europy, że w ten sposób można rozwijać przyszłość Europy, bezpieczeństwo energetyczne, dywersyfikować źródła energii - to jest wspaniały dzień dla Europy" - podkreślił Perry.

Perry powiedział, że "z punktu widzenia wolnościowego nie można by wysłać mocniejszego sygnału". "Tak, że jest to wielki przywilej, iż mogę reprezentować prezydenta Stanów Zjednoczonych, jak państwo wiecie, jest on biznesmenem z gruntu, uwielbia zawierać kontrakty takie jak ten właśnie" - dodał sekretarz ds. energii USA.

"Cieszymy się, że możemy podpisać to porozumienie i mamy nadzieję, że będzie jeszcze wiele szans, które będą takie podejście odzwierciedlały w przyszłości" - dodał Perry.