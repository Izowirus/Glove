Zerwana linia średniego napięcia. Archiwum fot. PAP/Dominik Kulaszewicz
                                        

            Wznowione zostały dostawy energii elektrycznej do ponad 1 mln 175 tys. odbiorców. Obecnie wszystkie wysiłki służb energetycznych skupiają się na przywróceniu zasilania ok. 225 tys. odbiorców pozostającym wciąż bez prądu - poinformowało Ministerstwo Energii w piątek wieczorem.
      
            "Ministerstwo Energii i Polskie Sieci Elektroenergetyczne informują, że po intensywnych, trwających nieprzerwanie 24 godziny wspólnych pracach operatora systemu przesyłowego (PSE) i operatorów systemów dystrybucyjnych (ENEA, TAURON oraz PGE), wznowione zostały dostawy energii elektrycznej do ponad 1,175 mln odbiorców. Obecnie wszystkie wysiłki służb energetycznych skupiają się na przywróceniu zasilania ok. 225 tys. odbiorców pozostającym wciąż bez prądu" - czytamy w komunikacie przekazanym PAP.

Pomimo ogromnej skali zniszczeń - jak wskazano - dzięki skutecznemu i bardzo szybkiemu działaniu pracowników służb eksploatacyjnych operatorów systemów, dostawy energii zostały przywrócone w mniej niż 24 godziny do większości odbiorców.

Jak czytamy, w wyniku prac naprawczych zostały już uruchomione: linia 400 kV relacji Joachimów-Trębaczów, 14 z 17 uszkodzonych linii o napięciu 220 kV oraz 100 z 119 uszkodzonych linii o napięciu 110 kV.

"Operatorzy systemów kontynuują prace usuwania uszkodzeń celem jak najszybszego przywrócenia dostaw energii elektrycznej do wszystkich odbiorców" - podkreślono w komunikacie.

Po nocnych nawałnicach najtrudniejsza sytuacja występowała w województwie lubuskim, w województwie zachodniopomorskim w okolicach Szczecina, Stargardu i Goleniowa. W Wielkopolsce awarie wystąpiły głównie na południu regionu, w okolicach Leszna, a także Opalenicy i Wrześni.