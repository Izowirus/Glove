Główny Lekarz Weterynarii poinformował w środę o wystąpieniu dwóch kolejnych ognisk ptasiej grypy - w woj. lubuskim oraz w województwie świętokrzyskim. Od środy obowiązuje rozporządzenie ministra rolnictwa, które wprowadza zakazy i nakazy związane z utrzymywaniem drobiu w gospodarstwach.

      
            Czternaste ognisko wysoce zjadliwej grypy ptaków podtypu H5N8 stwierdzono - na podstawie wyników badań, otrzymanych 27 grudnia 2016 r. z Instytutu Weterynaryjnego w Puławach - w gospodarstwie, w którym hodowano ponad 32 tys. indyków. Ferma znajduje się w miejscowości Lubiszyn (gmina Lubiszyn, powiat gorzowski, województwo lubuskie).

Z kolei piętnaste ognisko choroby (podtypu H5N8) wyznaczono w gospodarstwie utrzymującym 70 sztuk drobiu (kury, kaczki piżmowe), położonym w miejscowości Pińczów (gmina Pińczów, powiat pińczowski, województwo świętokrzyskie).

Jak poinformował PAP Świętokrzyski Wojewódzki Lekarz Weterynarii, Bogdan Konopka ognisko w Zagorzycach (pow. pińczowski) zostało zlikwidowane. Hodowano tam drób na własne potrzeby. Konopka zaznaczył, że są prowadzone procedury i działania administracyjne, które obowiązują w przypadku wykrycia u ptaków tej choroby.

Główny Lekarz Weterynarii przypomina o bezwzględniej konieczności przestrzegania zasad bioasekuracji. Dotyczy to zarówno gospodarstw przyzagrodowych, utrzymujących drób na własne potrzeby, jak również większych ferm komercyjnych, gdzie hodowla odbywa się w systemie zamkniętym.

Od środy obowiązuje rozporządzenie ministra rolnictwa, które wprowadza zakazy i nakazy związane z utrzymywaniem drobiu w gospodarstwach. Zakazuje ono m.in. organizowania targów, wystaw, pokazów lub konkursów z udziałem żywych kur, kaczek, gęsi, indyków, przepiórek, gołębi i innych ptaków.

Według tych przepisów należy też wstrzymać się z wypuszczaniem drobiu na wybiegi i pozostawić ptaki w budynkach inwentarskich, jak również zabezpieczyć budynki, w których przebywa drób oraz paszę przed dostępem dzikich zwierząt. Obowiązuje zakaz pojenia drobiu oraz ptaków utrzymywanych przez człowieka wodą ze zbiorników, do których dostęp mają dzikie ptaki.


Ptasia grypa nie jest szkodliwa dla człowieka, ale przynosi duże straty gospodarcze. Polska jest jednym z największych producentów i eksporterów drobiu w UE.