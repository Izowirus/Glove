Gorzów Wielkopolski, 24.01.2014. Wypełnianie formularza podatkowego PIT 37. Archiwum fot. PAP/Lech Muszyński
                                        

            Do poniedziałku, 16 kwietnia można złożyć online wniosek PIT-WZ o sporządzenie deklaracji podatkowej za 2017 r. przez urząd skarbowy. Zdaniem resortu finansów zalety rozliczenia przez urząd skarbowy to m.in. oszczędność czasu i mniejsze ryzyko popełnienia błędów w deklaracji.
      
            "Do 16 kwietnia 2018 r. złóż online wniosek PIT-WZ, a urząd skarbowy przygotuje PIT-37 na podstawie danych, które posiada. Ty tylko zaakceptujesz lub odrzucisz deklarację podatkową za 2017 r. To najprostszy, najszybszy i najpewniejszy sposób rozliczenia dochodów" - przypomina MF.

PIT-WZ to wniosek o sporządzenie zeznania podatkowego przez urząd skarbowy. Przekazuje się w nim urzędowi informacje o korzystaniu z odliczeń od podatku lub dochodu, np. z tytułu przysługującej ulgi na dzieci, wydatków na cele rehabilitacyjne, podwyższonych kosztów uzyskania przychodów czy przekazaniu 1 proc. podatku na rzecz wybranej organizacji pożytku publicznego.

Urząd skarbowy, na podstawie danych z wniosku PIT-WZ oraz informacji od pracodawców lub organów rentowych, przygotuje PIT-37 i udostępni go na Portalu Podatkowym.

Zgodnie z informacją resortu finansów PIT-WZ może złożyć każdy, kto uzyskał w 2017 r. przychody - wykazane przez płatników lub organy rentowe w informacjach: PIT-11, PIT-R, PIT-8C, PIT-40A/PIT-11A - które należy ująć w zeznaniu podatkowym PIT-37. Nie ma znaczenia, czy osoba ta rozlicza się sama, wspólnie z małżonkiem, czy też jako osoba samotnie wychowująca dzieci - we wniosku wskazuje się sposób rozliczenia.

Zdaniem resortu finansów warto złożyć wniosek PIT-WZ. "Oszczędzasz czas i minimalizujesz ryzyko popełnienia błędów w zeznaniu rocznym, które wynikają choćby z przepisywania danych z informacji od płatników (np. z PIT-11) czy błędów rachunkowych. W przypadku wniosku PIT-WZ to urząd skarbowy przygotuje dla ciebie zeznanie, a tobie rozliczenie dochodów za rok 2017 zajmie nie więcej niż kilka minut" - zachęca MF.