Dynamika PKB potwierdza, że silne tendencje wzrostowe w gospodarce utrzymały się - oceniają analitycy z PKO BP. Z opublikowanego we wtorek szacunku GUS wynika, że Produkt Krajowy Brutto w I kwartale 2018 roku wzrósł o 5,1 proc. rok do roku oraz o 1,6 proc. kwartał do kwartału.
      
            "Po odsezonowaniu wzrost PKB przyspieszył do 1,6 proc. kwartał do kwartału potwierdzając, że silne tendencje wzrostowe w gospodarce utrzymały się. Dane są neutralne dla krajowej polityki pieniężnej" - napisano w komentarzu PKO BP.

"Nadal spodziewamy się, że rok 2018 będzie równie udany dla polskiej gospodarki co 2017, a wzrost PKB utrzyma się na poziomie 4,6 proc. Korzystne perspektywy powinna potwierdzić struktura wzrostu, która opublikowana zostanie 30 maja" - dodano.

Analitycy z PKO BP uważają, że dotychczasowe dane z gospodarki realnej pozwalają szacować, że sprzedaż krajowa (popyt krajowy bez zapasów) zwiększyła tempo wzrostu w pierwszym kwartale tego roku.

"Dane o sprzedaży detalicznej sugerują, że dynamika konsumpcji prywatnej wzrosła w pierwszym kwartale tego roku do 5,2 proc. rok do roku (...). Dane o produkcji budowlano-montażowej są spójne ze wzrostem inwestycji przekraczającym 10 proc. rok do roku" - uważają analitycy.

Spodziewają się oni, że w pierwszym kwartale tego roku negatywnie na wzrost gospodarczy oddziaływał spowalniający eksport towarów, odzwierciedlający słabnący popyt zagraniczny. "W konsekwencji wkład eksportu netto do wzrostu PKB był w naszej ocenie ujemny" - uważają analitycy.

Ich zdaniem wciąż silnemu popytowi wewnętrznemu towarzyszyć będzie słabnący popyt zagraniczny.

"Sygnały płynące z gospodarki globalnej potwierdzają, że prawdopodobnie minęła ona szczyt cyklu koniunkturalnego na przełomie 2017/2018. Stąd też potencjał do dalszej, dynamicznej poprawy wyników eksportu towarów jest mniejszy niż miało to miejsce przed dwoma-trzema kwartałami" - wyjaśniają.

Ich zdaniem popyt krajowy nadal stymulować będą konsumpcja prywatna oraz inwestycje, w szczególności inwestycje publiczne, które w opinii analityków, prawdopodobnie nadal rosły w pierwszym kwartale tego roku w dwucyfrowym tempie.