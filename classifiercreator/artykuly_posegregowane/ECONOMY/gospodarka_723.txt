Warszawa, 23.12.2015. Sekretarz stanu w Ministerstwie Rolnictwa i Rozwoju Wsi Jacek Bogucki podczas konferencji prasowej nt. wsparcia finansowego dla producentów mleka i wieprzowiny w siedzibie MRiRW w Warszawie. (abug) PAP/Marcin Obara PAP © 2018 / Marcin Obara
                                        

            Jacek Bogucki został w poniedziałek odwołany ze stanowiska sekretarza stanu w Ministerstwie Rolnictwa i Rozwoju Wsi - dowiedziała się PAP w biurze prasowym resortu rolnictwa.
      
            Bogucki zastępował ministra rolnictwa w czasie jego nieobecności. Odpowiadał także za współpracę resortu z Sejmem i Senatem.

Był też pełnomocnikiem rządu do spraw działań związanych z wystąpieniem afrykańskiego pomoru świń na terytorium Polski.

W ministerstwie nadzorował pracę Departamentu Finansów oraz Departamentu Rynków Rolnych. Do jego obowiązków należało m.in.: kontrolowanie wydatków resortu na rolnictwo, zbierania danych rachunkowych, regulacja rynków rolnych w ramach Wspólnej Polityki Rolnej, czuwanie nad spółdzielczością rolną i grupami producentów rolnych, funkcjonowaniem rynków hurtowych.

Nadzorował Inspekcję Jakości Handlowej Artykułów Rolno-Spożywczych.

59 - letni Bogucki sekretarzem stanu został w listopadzie 2015 r. W poprzedniej kadencji Sejmu pracował m.in. w komisji rolnictwa. Z wykształcenia inżynier- mechanik, absolwent Politechniki Lubelskiej.

Wcześniej ze stanowiska sekretarza stanu zrezygnował Zbigniew Babalski.

W poniedziałek na stanowisko dyrektora generalnego resortu została powołana Monika Rzepecka, która w poprzednim rządzie PiS była głównym inspektorem Głównej Inspekcji Jakości Handlowej Artykułów Rolno-Spożywczych.