epa06827771 Polish Prime Minister Mateusz Morawiecki speaks during a joint press conference following the summit of the V4 (Visegrad Group) countries and Austria in Varkert Bazaar in Budapest, Hungary, 21 June 2018.  EPA/SZILARD KOSZTICSAK HUNGARY OUT 
Dostawca: PAP/EPA. PAP/EPA © 2018 / SZILARD KOSZTICSAK
                                        

            Ponad 500 prelegentów w 91 panelach dyskusyjnych ma wystąpić podczas organizowanego po raz pierwszy Forum Wizja Rozwoju rozpoczynającego się w poniedziałek w Gdyni.
      
            Zdaniem organizatorów, Fundacji Vizja Rozwoju, która została ustanowiona w celu wspierania i promocji działalności innowacyjnej w polskiej gospodarce, jest to największe wydarzenie gospodarcze w północnej Polsce. Forum jest organizowane po raz pierwszy.

Patronat honorowy nad wydarzeniem objął premier. Partnerami Forum są: Ministerstwo Finansów, Ministerstwo Inwestycji i Rozwoju, Ministerstwo Przedsiębiorczości i Technologii oraz Ministerstwo Rodziny, Pracy i Polityki Społecznej.

W Gdyni zapowiadana jest obecność i przemówienia programowe premiera Mateusza Morawieckiego oraz ministrów: przedsiębiorczości i technologii, Jadwigi Emilewicz, rodziny, pracy i polityki społecznej, Elżbiety Rafalskiej, inwestycji i rozwoju, Jerzego Kwiecińskiego oraz minister edukacji Anny Zalewskiej.

Podczas Forum ma się odbyć dyskusja w 91 panelach podzielonych na 16 bloków tematycznych, dotyczących m.in. szkolnictwa zawodowego, ekomobilności, e-gospodarki, budownictwa, energetyki, automatyzacji, robotyzacji polskiego biznesu, gospodarki odpadami, transportu, spedycji, logistyki oraz szeroko rozumianego rozwoju społecznej odpowiedzialności biznesu.

Udział w Forum zapowiedzieli przedstawiciele m.in. Instytutu Badań Edukacyjnych, KGHM Polska Miedź S.A., Krakowskiego Parku Technologicznego, Państwowego Wojewódzkiego Inspektora Sanitarnego oraz Specjalnych Stref Ekonomicznych. Partnerem merytorycznym Forum jest Akademia Morska w Gdyni.

Forum Wizja Rozwoju odbędzie się w dwóch obiektach - w Pomorskim Parku Naukowo-Technologicznym Gdynia oraz w hali widowiskowo-sportowej Gdynia Arena.

Podczas Forum mają zostać wręczone Nagrody Gospodarcze, których celem ma być promowanie "przedsiębiorstw rozwijających polską gospodarkę". "Wyróżnienie ma być jednocześnie zachętą do dalszych nakładów i inwestycji, a także przestrzegania zasad odpowiedzialnego biznesu, co będzie przedkładać się na promowanie pozytywnego wizerunku Polski oraz będzie stanowić wzór dla innych przedsiębiorstw" - tłumaczy organizator.

Polska Agencja Prasowa jest jednym z partnerów medialnych wydarzenia.