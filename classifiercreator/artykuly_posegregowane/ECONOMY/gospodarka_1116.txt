Świnoujście, 21.07.2013.  Promenada nadmorska.
mb/obm PAP/Marcin Bielecki PAP © 2018 / Marcin Bielecki
                                        

            Jeszcze w tym roku w Świnoujściu (Zachodniopomorskie) powstanie nowa nadmorska promenada. Inwestycja za blisko 21 mln zł znajdzie się pomiędzy historyczną promenadą, a ścieżką spacerową na wydmach. W planach jest także modernizacja historycznej promenady.
      
            Promenadę Zdrowia, bo tak się nazywa, wybuduje konsorcjum firm MCC S.A. z Chodecza i Molewski sp. z o.o. z Włocławka. Niedawno miasto podpisało umowę z wykonawcą inwestycji.

Nowa promenada znajdzie się pomiędzy historyczną najchętniej odwiedzaną promenadą, a ścieżką na wydmach. Będzie ona traktem przeznaczonym dla pieszych, rolkarzy i rowerzystów. Na szlaku znajdą się m.in. siłownie plenerowe, trampoliny, równoważnie, fontanna, stoliki do gry w szachy, stojaki rowerowe, źródełka pitnej wody, a także ozdobna roślinność.

Trakt o długości 950 metrów i szerokości 10,5 metra znajdzie się pomiędzy ulicami Stanisława Małachowskiego i Powstańców Śląskich. Wśród roślinności pojawią się m.in. wielobarwne trawy, berberysy, rokitniki, szałwie, róże czy liliowce. Oprócz setek nowych krzewów nasadzone zostaną szpalery drzew, pomiędzy którymi będą poprowadzone dojścia z miasta do promenady oraz zejścia na plażę.

Promenada Zdrowia ma powstać jeszcze w tym roku. "Plac budowy przekazany zostanie wykonawcy zaraz po świętach, a nowa promenada powinna być gotowa pod koniec br." - powiedział PAP rzecznik prasowy prezydenta Świnoujścia Robert Karelus.

Wykonawca ma w taki sposób prowadzić prace, by nie zakłócały swobodnego przechodzenia na plażę i historyczną promenadę w trakcie sezonu letniego.

Koszt budowy nowej promenady to nieco ponad 20,7 mln zł, z czego prawie 3,5 mln zł to unijne dofinansowanie z Regionalnego Programu Operacyjnego Województwa Zachodniopomorskiego na lata 2014-2020.

Karelus powiedział także, że miasto planuje przebudowę historycznej promenady, której obecny stan pozostawia wiele do życzenia.

Historyczna promenada zostanie zmodernizowana na odcinku o długości jednego kilometra od ul. Małachowskiego do ul. Powstańców Śląskich. Trakt stanowi część Dzielnicy Uzdrowiskowej, która tworzy układ urbanistyczny wraz z historyczną zabudową i zielenią, wpisany do wojewódzkiego rejestru zabytków.

W ramach modernizacji na historycznej promenadzie pojawią się m.in. unikatowy zegar wodny, nowa zieleń, a także nowoczesne oświetlenie - wylicza Karelus.

Obecnie trwa przetarg na wyłonienie wykonawcy przebudowy. Miasto planuje, że modernizacja historycznej promenady zakończy się w czerwcu 2019 r. Inwestycję dofinansują środki unijne w wysokości ponad 7,2 mln zł z Regionalnego Programu Operacyjnego Województwa Zachodniopomorskiego.