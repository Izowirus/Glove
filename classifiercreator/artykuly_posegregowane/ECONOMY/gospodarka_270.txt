Pozycja Polski w rankingu Światowego Indeksu Bezpieczeństwa Żywnościowego od kilku lat rośnie. W 2018 r. Polska awansowała z 27. na 26. miejsce. Nasz kraj został doceniony m.in. za standardy żywieniowe i bezpieczeństwo żywnościowe.
      
            Corteva AgriscienceTM, dział rolniczy firmy DowDuPont, oraz The Economist Intelligence Unit (EIU) opublikowały wyniki Światowego Indeksu Bezpieczeństwa Żywnościowego 2018 (Global Food Security Index - GFSI). Raport sporządzony na zlecenie Corteva Agriscience systematyzuje i pomaga zrozumieć czynniki określające bezpieczeństwo żywnościowe badanych krajów lub jego niedostatek.

Jak wskazują autorzy raportu, w indeksie GFSI 2018 jakość i bezpieczeństwo żywności ogółem pogorszyły się m.in. z powodu zmniejszonej dywersyfikacji diety oraz niższej jakości białka. Poprawę odnotowano natomiast pod względem publikacji krajowych wytycznych dotyczących żywienia, wprowadzania strategii żywieniowych oraz funkcjonowania sektora spożywczego.

W roku 2018 liderem rankingu po raz pierwszy został Singapur. Wysoki wynik kraj ten zawdzięcza po części wzrostowi PKB na mieszkańca o prawie 30 procent od 2012 roku, przy czym udział żywności w wydatkach gospodarstw domowych wyniósł tam 6,9 procent. Poza rosnącym PKB Singapur może także pochwalić się najniższymi taryfami importowymi na produkty rolnicze spośród wszystkich krajów uwzględnionych w indeksie.

Kryteria tego rankingu są oparte na analizie systemów żywnościowych i efektów zmian środowiskowych na całym świecie. GFSI jest pierwszym rankingiem bezpieczeństwa żywnościowego, w którym uwzględniono dostępność ekonomiczną i fizyczną oraz jakość żywności. Badaniami objęto 113 krajów.

Już drugi rok z rzędu spada pozycja Stanów Zjednoczonych. Lider rankingu z lat 2012 i 2016 teraz zajął trzecie miejsce, razem z Wielką Brytanią. Słabsza pozycja USA wiąże m.in. z mniejszą dynamiką wzrostu w porównaniu do innych krajów. Ponadto pogorszył się wskaźnik stabilności politycznej w tym kraju, a zagrożenie wprowadzeniem barier w wymianie handlowej może wpłynąć na wzrost cen żywności.

W 2018 Polska awansowała na 26. miejsce (z 27 w 2017 r. i 29 w 2016 r.), z ogólnym wynikiem 75,4 (w 2017 wyniósł on 74,2, a w 2016 - 74,1). Polska została doceniona szczególnie za standardy żywieniowe, obecność systemów zabezpieczenia żywnościowego, dostęp rolników do finansowania i bezpieczeństwo żywnościowe.

Za wyzwanie dla kraju na przyszłe lata uznano wzrost PKB na jednego mieszkańca. Wydatki gospodarstw domowych przeznaczone na żywność są w Polsce dość wysokie w porównaniu z krajami Europy Zachodniej i wynoszą 16,9 proc., przy czym - jak wynika z raportu - z roku na rok ich udział maleje (w 2017 r. 17,2 proc., a w 2016 - 18 proc.).

Największą poprawę w ostatnim roku odnotowały kraje o niższych średnich oraz niskich dochodach, co sygnalizuje zwrot ku bardziej niezawodnym środkom zapewnienia bezpieczeństwa żywnościowego. Lepsze wyniki są zasługą poprawiającej się infrastruktury rolniczej oraz rosnących możliwości w zakresie wyżywienia coraz liczniejszych populacji.

Ranking GFSI opracowywany jest od 2012 r.