Stopa bezrobocia w kwietniu spadła o 0,3 pkt. proc. – do 6,3 proc.; spadek odnotowano we wszystkich województwach – poinformowało na oficjalnej stronie internetowej Ministerstwo Rodziny, Pracy i Polityki Społecznej.
      
            Jak wynika z szacunków ministerstwa, liczba bezrobotnych w kwietniu tego roku wyniosła 1,04 mln osób i w porównaniu z marcem 2018 roku spadła o 47,9 tys. osób - czyli o 4,4 proc. W tym samym okresie ubiegłego roku spadek liczby bezrobotnych wyniósł 71,5 tys. - 5,4 proc.

Liczba bezrobotnych zmniejszyła się we wszystkich województwach, przy czym najsilniejszy spadek był w województwach: warmińsko-mazurskim - o 4,1 tys. osób (6,7 proc.), zachodniopomorskim - o 3,2 tys. osób (6,1 proc.), wielkopolskim - o 3,1 tys. osób (5,1 proc.) i opolskim - o 1,2 tys. osób (4,9 proc.).



Według ministerstwa, liczba bezrobotnych w kwietniu tego roku była o 208,4 tys. osób niższa niż przed rokiem, a liczba wolnych miejsc pracy i miejsc aktywizacji zawodowej zgłoszonych przez pracodawców do urzędów pracy wyniosła 139,6 tys. Liczba ofert zgłoszonych w kwietniu br. była o 4,0 tys., czyli o 3 proc. wyższa niż w kwietniu 2017 r.

W komunikacie czytamy, że w kwietniu stopa bezrobocia rejestrowanego wyniosła 6,3 proc. i w porównaniu do marca 2018 r. spadła o 0,3 punktu procentowego; w tym samym czasie ubiegłego roku bezrobocie spadło o 0,4 punktu (z poziomu 8,0 proc. w marcu do 7,6 proc. w kwietniu).

Jak podało MRPiPS, od 1991 r. nigdy wskaźnik bezrobocia w kwietniu nie był niższy niż obecnie. W kwietniu spadek stopy bezrobocia (w granicach od 0,2 punktu do 0,7 punktu procentowego) odnotowano we wszystkich województwach. Natężenie bezrobocia spadło najsilniej (o 0,7 punktu) w województwie warmińsko-mazurskim, czyli tam gdzie bezrobocie wciąż jest najwyższe i wynosi 11,1 proc.