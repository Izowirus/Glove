Indeksy giełdowe na Wall Street w drugiej części piątkowej sesji wyszły lekko nad kreskę, powiększając zwyżki z całego tygodnia. Inwestorzy czekają na wyniki kończącego się w sobotę szczytu krajów G7 w Kanadzie.
      
            Dow Jones Industrial na zamknięciu wzrósł o 0,30 proc. i wyniósł 25.316,53 pkt. S&P 500 wzrósł o 0,31 proc. i wyniósł 2.779,03 pkt. Od początku tygodnia indeks zyskał ok. 1 proc. Nasdaq Comp. zyskał 0,14 proc., do 7.645,51 pkt.

Miniony tydzień po raz kolejny upływał pod znakiem obaw o wojnę handlową, stabilność budżetową Włoch, spowolnienie w dużych gospodarkach (euroland, Japonia) oraz o problemy emerging markets.

Rentowność 10-letnich Treasuries wzrosła o 3 pb. do 2,95 proc.

Sentyment do sektora technologicznego studziły w piątek nieoficjalne doniesienia o 20-proc. redukcji rdr zamówień przez Apple na podzespoły do iPhone'ów w drugiej połowie roku. Akcje Apple straciły na wartości ok. 1 proc. Pod kreską znaleźli się także główni europejscy dostawcy amerykańskiej spółki (AMS, Dialog Semiconductors, STMicro, Infineon) oraz ich konkurencja zza Oceanu (Qualcomm, Intel, Broadcom).

Uczestnicy rynków oczekiwać będą teraz na wyniki posiedzeń banków centralnych: w środę obrady zakończy amerykańska Rezerwa Federalna, w czwartek po południu decyzje ogłosi Europejski Bank Centralny, a w piątek nad ranem czasu polskiego - Bank Japonii.

W piątek w kanadyjskim Quebecu rozpoczął się szczyt państw G7. Spotkanie może zakończyć się niespotykaną do tej pory w tym formacie izolacją Stanów Zjednoczonych, z uwagi na sprzeciw pozostałych członków ugrupowania wobec protekcjonistycznej polityki handlowej USA.

Głównym punktem uwagi pozostaje kwestia publikacji w sobotę po spotkaniu wspólnego komunikatu - Niemcy i Francja sygnalizowały, że nie podpiszą dokumentu, jeżeli stanowisko USA nie będzie zgodne z ich postulatami.

Szóstka państw naciska, by sygnatariusze komunikatu wyrazili poparcie dla "zbiorowych reguł handlowych".

Kanclerz Niemiec A. Merkel, około godziny przed zamknięciem na Wall Street, powiedziała, że nie wiadomo, czy wspólna deklaracja zostanie wystosowana.

W kuluarach G7 Merkel zaproponowała utworzenie specjalnego mechanizmu/forum do oceny relacji handlowych z USA. Szczegóły nie są znane. 