Priorytetem rządu jest rozwój infrastruktury kolejowej - podkreślił w piątek w Stalowej Woli (woj. podkarpackie) minister infrastruktury Andrzej Adamczyk. "Dobre połączenia kolejowe to odciążenie dla transportu drogowego" - wskazał.
      
            Na konferencji zorganizowanej na odnowionym peronie PKP Stalowa Wola Rozwadów, minister przypomniał, że obecnie realizowany jest Krajowy Program Kolejowy o wartości 67 mld zł.

Adamczyk zaznaczył, że jest to historyczne przedsięwzięcie. "Modernizujemy szlaki kolejowe, dzięki czemu będziemy mogli powiedzieć, że dysponujemy koleją komfortową, punktualną, ale przede wszystkim koleją bezpieczną. To jest cel i priorytet naszego rządu" - mówił.

Zdaniem ministra skala inwestycji kolejowych świadczy o tym, że "przełamany został wieloletni impas, który zafundowali nam nasi poprzednicy".

"Rozwijamy infrastrukturę komunikacyjną w regionach, które były poza zainteresowaniem poprzednich ekip rządowych. Dzisiaj możemy powiedzieć, że zrównoważony rozwój kraju jest faktem, zwłaszcza w realizacji inwestycji infrastrukturalnych, kolejowych czy drogowych. Dzisiaj Podkarpacie, Lubelszczyzna, Podlaskie, Warmińsko-Mazurskie, Zachodniopomorskie to wielkie place budowy" - mówił minister.

Jak podał Adamczyk, tylko na Podkarpaciu w projekty infrastrukturalne "zaangażowana" jest kwota ponad 15 mld zł. Dodał, że wiele z tych projektów jest realizowanych przy wsparciu władz lokalnych. Minister podziękował za tę pomoc m.in. wojewodzie, marszałkowi oraz parlamentarzystom z regionu.

Po konferencji minister złożył kwiaty pod tablicą upamiętniającą likwidację tzw. "górki rozwadowskiej", czyli konspiracyjnego lokalu Armii Krajowej.

Wizyta Adamczyka w Stalowej Woli ma związek z prowadzonym remontem linii kolejowej nr 68 Lublin-Stalowa Wola Rozwadów. Wartość tej inwestycji to 367 mln zł.

Obecny na konferencji poseł PiS Rafał Weber podkreślił, że dzięki remontowi linii 68 czas podróży z Lublina do Stalowej Woli skróci się o 20 minut.

"A dzięki modernizacji linii z Lublina do Warszawy czas podróży ze Stalowej Woli do stolicy Polski skróci się w sumie o godzinę" - podkreślił poseł. 

Weber zaznaczył, że będą kolejne inwestycje kolejowe w Stalowej Woli. Wymienił planowany remont linii do Tarnobrzega i dalej do Sandomierza oraz na południe województwa do Przeworska. Natomiast w czerwcu 2019 r., jak zapowiedział poseł, ma rozpocząć się remont dworca Stalowa Wola Rozwadów.

"Rewolucja kolejowa dotyka w bardzo mocnym stopniu nasze województwo. Rozwój infrastruktury spowoduje większe zainteresowanie pasażerów tym środkiem transportu" - przekonywał.

Obecny na konferencji marszałek województwa podkarpackiego Władysław Ortyl mówił, że wiele inwestycji, które są realizowane na kolei oddziaływać będą na gospodarkę całego regionu. "Będą też dawać poczucie bezpieczeństwa mieszkańcom Podkarpacia i pasażerom kolei" - dodał.

Na stacji Stalowa Wola Rozwadów, gdzie zorganizowano konferencję, w czerwcu br. gotowych będzie 5 torów i 12 rozjazdów oraz nowa sieć trakcyjna. Na jesieni br. do dyspozycji pasażerów będą także nowe ławki, informacja pasażerska i udogodnienia dla niepełnosprawnych. Jednocześnie oddane do użytku zostaną wszystkie tory przylegające do peronów. Zakończenie robót na stacji Stalowa Wola Rozwadów zaplanowano w październiku 2018 r.

Natomiast pomiędzy Lublinem a Lublinem Zemborzycami zbudowany jest już jeden tor. Od marca br. prowadzone są prace na drugim torze. Na ukończeniu są roboty związane z montażem słupów trakcyjnych i przewodów zasilających.

Do półmetka zbliża się modernizacja na innym odcinku Lublin Zemborzyce - Kraśnik, ukończenie prac zaplanowano na 1 września br.

Nowa elektryczna sieć trakcyjna na całej linii umożliwi przyspieszenie pociągów pasażerskich do prędkości 120 km/h i składów towarowych do 80 km/h. Powstało już ponad 1000 fundamentów pod słupy trakcyjne.

Szczególnie dla ruchu towarowego ważne będą prace na 70 obiektach inżynieryjnych, w tym na mostach i wiaduktach. Efektem będzie dostosowanie ich do większych obciążeń i zapewnienie sprawnego przewozu cięższych ładunków. Wzrośnie także poziom bezpieczeństwa, dzięki przebudowie 75 przejazdów kolejowo-drogowych.

Inwestycja zakończy się w 2019 roku. Całkowity koszt projektu to 367 mln zł. Dofinansowanie ze środków unijnych w ramach programu Polska Wschodnia wynosi 311,9 mln zł.

Wykonawcą remontu linii Lublin-Stalowa Wola Rozwadów jest konsorcjum, którego liderem jest spółka Track Tec Construction, a partnerami spółki: Infrakol, Leonhard Weiss oraz Intop.

Linia Lublin-Stalowa Wola Rozwadów jest częścią kolejowej Magistrali Wschodniej, czyli koncepcji modernizacji linii łączących: Olsztyn, Białystok, Lublin, Rzeszów i Kielce. Ma też ona łączyć kluczowe szlaki kolejowe o charakterze międzynarodowym, poprawiając dostępność komunikacyjną wschodniej części kraju.