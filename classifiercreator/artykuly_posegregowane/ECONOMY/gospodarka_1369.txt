Warszawa, 15.03.2017. Prezes PZU Życie Paweł Surówka podczas konferencji wynikowej PZU. (jt/mgut)
PAP/Jacek Turczyk Archiwum PAP © 2017 / Jacek Turczyk
                                        

            Rada Nadzorcza Powszechnego Zakładu Ubezpieczeń powołała w czwartek Pawła Surówkę w skład zarządu PZU SA i powierzyła mu pełnienie funkcji prezesa spółki - poinformowała w czwartkowym komunikacie spółka.
      
            "Zarząd Powszechnego Zakładu Ubezpieczeń Spółki Akcyjnej (+PZU SA+, +Spółka+) informuje, że w dniu 13 kwietnia 2017 roku Rada Nadzorcza Spółki powołała z dniem 13 kwietnia 2017 roku Pana Pawła Surówkę w skład Zarządu PZU SA i powierzyła mu pełnienie funkcji Prezesa Zarządu PZU SA" - napisano w raporcie bieżącym spółki w czwartek nad ranem.

Jak dodano, uchwała weszła w życie z chwilą podjęcia.

"Powołanie następuje na okres wspólnej kadencji, która rozpoczęła się w dniu 1 lipca 2015 roku i która obejmuje trzy kolejne pełne lata obrotowe. Pierwszym pełnym rokiem obrotowym kadencji był rok 2016" - napisano.

Pan Paweł Surówka jest m.in. absolwentem Universite Paris I Pantheon Sorbonne oraz Ecole des Hautes Etudes en Sciences Sociales (EHESS).

W latach 2007-2013 zajmował stanowisko doradcy finansowego w Bank of America Merrill Lynch, a w latach 2013-2015 pełnił funkcje: członka zarządu Boryszew SA, dyrektora biura ds. rozwoju sektora automotive, prezesa zarządów spółek zależnych z sektora automotive. W trakcie pełnienia swojej funkcji w Grupie Boryszew odpowiadał m.in. za zarządzanie strategiczne, operacyjne i nadzór nad polityką budżetową sektora motoryzacyjnego.

Do stycznia 2016 roku był doradcą prezesa PKO Bank Polski oraz dyrektorem bankowości korporacyjnej i inwestycyjnej na Niemcy, odpowiedzialnym za otwarcie pierwszego zagranicznego oddziału korporacyjnego PKO Banku Polskiego.

Od 23 czerwca 2016 roku do 13 kwietnia 2017 roku był prezesem PZU Życie SA.

Zna języki: angielski, francuski i niemiecki.

Surówka zastąpi Michała Krupińskiego, który w marcu został odwołany przez radę nadzorczą z funkcji prezesa PZU.

W środę przez 12 godzin obradowało Nadzwyczajne Walne Zgromadzenie Powszechnego Zakładu Ubezpieczeń SA., które w srodę wieczorem zdecydowało o odwołaniu z rady nadzorczej spółki Pawła Kaczmarka oraz powołało do niej dwóch członków: Roberta Śnitko oraz Katarzynę Lewandowską. NWZ PZU ogłosiło przerwę do czwartku do godz. 14.

Wszystkie trzy zmiany personalne zgłosił przedstawiciel Skarbu Państwa. Jak dodał, kandydatury do rady nadzorczej uzyskały pozytywną opinię Rady do spraw spółek z udziałem Skarbu Państwa i państwowych osób prawnych.

W trakcie obrad NWZ PZU, zarząd spółki w komunikatach poinformował, że minister rozwoju i finansów odwołał Jerzego Paluchniaka z rady nadzorczej PZU, powołał do rady Anetę Fałek, a Łukasz Świerżewski złożył rezygnację z funkcji członka rady nadzorczej PZU.

Po środowych zmianach, w skład RN PZU wchodzą: przewodniczący Paweł Górecki, sekretarz Alojzy Nowak, a także Bogusław Banaszak, Marcin Chludziński – oddelegowany do czasowego wykonywania funkcji prezesa PZU, Agata Górnicka, Maciej Zaborowski oraz powołani w środę: Aneta Fałek, Robert Śnitko oraz Katarzyna Lewandowska.

Po likwidacji Ministerstwa Skarbu Państwa PZU trafiło pod nadzór ministra rozwoju i finansów. Skarb Państwa ma w PZU ok. 34 proc. akcji.