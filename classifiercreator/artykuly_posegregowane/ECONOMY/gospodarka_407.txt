Szczecin, 15.09.2018. Sprzedaż warzyw i owoców na rynku Manhattan, 15 bm. (mb/pkus) PAP/Marcin Bielecki
                                        

            Niekorzystne warunki pogodowe wpłynęły na uprawę warzyw. Te spod osłon ucierpiały z powodu upałów, natomiast uprawy polowe, szczególnie warzywa kapustne, odczuły niedobór wody. Ma to odzwierciedlenie w wyższych cenach niż w latach ubiegłych.
      
            Na przełomie września i października zaobserwowaliśmy znaczący wzrost cen warzyw krajowych spod osłon. Pomidory malinowe były oferowane po 6-8 zł/kg; czerwone - 4,5-5,5 zł/kg, a gruntowe 2-3 zł/kg - poinformował Maciej Kmera z rynku hurtowego w Broniszach.

Za cukinia kosztowała 3,5-5,5 zł/kg; ogórki szklarniowe - 4-5 zł/kg, gruntowe - 4,75-5,5 zł/kg; bakłażany - 4,5-6 zł/kg; fasolka szparagowa - 3,5-5,5 zł/kg; papryka czerwona - 3,5-4,5 zł/kg.

Droższe niż przed rokiem są warzywa korzeniowe i kapustne. Za kalafior trzeba zapłacić - 3,5-5 zł/szt.; kapustę białą - 3-4 zł/szt.; marchew - 1,3-1,7 zł/kg, a za cebulę białą 1,4-1,75 zł/kg.

Rosnące ceny krajowych warzyw spod osłon uruchomiły import z Hiszpanii. Na razie sprzedawane są cukinie w cenie 4,5-5,5 zł/kg; bakłażany - 5-6 zł/kg i papryka żółta i pomarańczowa w cenie 5-7 zł/kg.

Tegoroczna susza w znacznie mniejszym stopniu zaszkodziła owocom. Jabłek i śliwek jest nadmiar, co przekłada się na ich niskie ceny - zaznaczył Kmera.

Jabłka tanieją w szybkim tempie od 1,5 zł/kg na początku września do 0,7-1 zł/kg obecnie. Tylko niektóre odmiany (np. empire) jeszcze trzymają poziom ok. 20 zł za skrzynkę 15 kg.

Szybko skończyły się w tym roku borówki amerykańskie (upały i susza) co ma odbicie w cenach oscylujących wokół 40 zł/kg dla porównania w 2017 roku nie przekraczały 20 zł/kg.

Jako pierwsze w tym roku cytrusy z basenu Morza Śródziemnego, pojawiły się cytryny z Turcji w cenie 4,5 zł/kg.