W ramach wspierania Strategii na rzecz Odpowiedzialnego Rozwoju przygotowujemy się na udział w planie budowania oszczędności Polaków - zapowiedział w rozmowie z PAP prezes PZU Michał Krupiński. Dodał, że rozważa też powołanie specjalnego funduszu infrastrukturalnego.
      
            "My już teraz mocno wsparliśmy Strategię na rzecz Odpowiedzialnego Rozwoju" – wskazał Krupiński.

Jak wyliczył prezes Krupiński, po pierwsze, grupa zrepolonizowała banki, co jest zapisane w planie wicepremiera Mateusza Morawieckiego. Po drugie, zrepolonizowała sektor ubezpieczeń poprzez znaczne zwiększenie udziałów rynkowych. Po trzecie, PZU stawia bardzo mocno na innowacyjność.

"Jesteśmy w pewnym zakresie liderem zmian, jeśli chodzi o innowacyjność sektora finansowego w Polsce. Ten element zajmuje wysokie miejsce w ramach Strategii na rzecz Odpowiedzialnego Rozwoju. Przygotowujemy się ponadto na plan budowania oszczędności. Uważamy, że mamy duże szanse, żeby móc oferować Polakom produkty oszczędnościowe, kiedy ten projekt wejdzie już w życie i będzie obligatoryjność oszczędzania - odprowadzania części zarobków na konta oszczędnościowe. Już nad tym pracujemy" – powiedział prezes PZU.



Jak wyjaśnił Krupiński, zarządzając aktywami, grupa chce uzyskiwać jak najwyższe zwroty dla klientów i zachęcać Polaków do oszczędzania. "Zatrudniliśmy specjalistów od zarządzania oszczędnościami – inwestowania(asset management). Na szefa TFI ściągnęliśmy Polaka – pana Marcina Adamczyka, który przez 15 lat pracował za granicą i ma duże doświadczenie w zarządzaniu portfelami o wartości wielu miliardów dolarów w jednej z firm holenderskich w Hadze. Ja sam prowadzę rozmowy z kilkoma specjalistami – Polakami z Nowego Jorku i Londynu, którzy są jednymi z najlepszych ekspertów na świecie w zarządzaniu aktywami – żeby przekonać ich do powrotu do Polski" – podkreślił.

Część projektów związanych ze Strategią na rzecz Odpowiedzialnego Rozwoju jest, jak zaznaczył prezes Krupiński, w toku - np. integracja aktywów bankowych. "Banki takie jak Alior czy Pekao (po wyczekiwanym zakończeniu transakcji nabycia pakietu akcji Pekao SA) będą w swojej strategii analizować mocniejsze wspieranie działań związanych z pozyskiwaniem nowych klientów. W przypadku Pekao SA są to np. polskie firmy: małe i średnie przedsiębiorstwa. Innowacyjność też jest projektem rozłożonym na kilka lat" – powiedział.

Według szefa PZU, oferowanie najlepszych produktów ubezpieczeniowych, jeżeli chodzi zarówno o majątek, jak i życie oraz zdrowie jest najlepszym sposobem budowania zaufania do firmy, ale też budowania kapitału społecznego i kondycji społeczeństwa. "Fakt, że już teraz mamy 11 milionów ubezpieczonych w ubezpieczeniach na życie i prawie 1,5 miliona w zdrowotnych, powoduje, iż zwiększamy jakość życia Polaków, co przekłada się docelowo na kondycję gospodarki. To są działania rozłożone na lata" - zauważył Krupiński.

Kolejna kwestia to działalność inwestycyjna. "Rozważamy powołanie funduszu infrastrukturalnego, który też mógłby na zasadach w pełni komercyjnych mocniej wspierać selektywne projekty inwestycyjne, bez konkurencji dla PFR-u (Polskiego Funduszu Rozwoju – PAP) czy innych instrumentów BGK. Firmy ubezpieczeniowe w zachodniej Europie np. Allianz czy AXA mają takie fundusze" – zapowiedział prezes Krupiński.

Strategia na rzecz Odpowiedzialnego Rozwoju (SOR) ujmuje tzw. plan Morawieckiego w ramy strategicznego rządowego dokumentu. Kluczowym czynnikiem całej strategii jest innowacyjność. Plan zakłada m.in pobudzenie oszczędności krajowych poprzez budowę tzw. „kultury oszczędzania”. Finansowanie planu zostało zaprojektowane tak, aby stopniowo uniezależniać polską gospodarkę od zewnętrznego kapitału - m.in poprzez zwiększenie udziału w niej polskich przedsiębiorstw.