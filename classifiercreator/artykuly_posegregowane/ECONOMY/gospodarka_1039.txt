Szczecin, 28.04.2016. Bankomat w Szczecinie, 28 bm. (mb/dw)   PAP/Marcin Bielecki Archiwum PAP © 2018 / Marcin Bielecki
                                        

            Według danych otrzymywanych od banków i niebankowych operatorów bankomatów w ostatnich kwartałach liczba bankomatów systematycznie się zmniejsza. Na koniec grudnia 2017 r. tych urządzeń w Polsce było 23230 szt. i na przestrzeni kwartału ubyło ich 96 - poinformował Narodowy Bank Polski.
      
            Jak informuje bank centralny to spadek o 0,4 proc.

NBP poinformował jednocześnie, że w ciągu dziewięciu miesięcy, bo od końca marca 2017 r. liczba dostępnych w Polsce bankomatów zmniejszyła się o 521 sztuk.

Bank poinformował też, że w czwartym kwartale 2017 r. w bankomatach na terenie kraju odnotowano 167,4 mln transakcji wypłat gotówki. W porównaniu do poprzedniego kwartału odnotowano zmniejszenie liczby wypłat o 6,8 mln, co w porównaniu do poprzedniego kwartału stanowiło spadek o 3,9 proc.

Z kolei wartość wypłat w bankomatach w czwartym kwartale spadła do 83,5 mld zł. To o 1,8 mld mniej niż wypłacono w trzecim kwartale roku 2017.

Jak poinformował NBP, średnia wartość wypłaty w bankomacie w czwartym kwartale 2017 roku wyniosła 499 zł. Kwartał wcześniej było to 490 zł. W tym samym czasie średnia dzienna liczba wypłat przypadających na pojedynczy bankomat spadła do 78 z 81.