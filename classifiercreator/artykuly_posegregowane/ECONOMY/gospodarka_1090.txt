Termin złożenia rocznej deklaracji podatkowej PIT za 2017 r. upływa 30 kwietnia br. Do zakończenia rozliczeń został jeszcze tydzień - przypomina Ministerstwo Finansów w poniedziałkowym komunikacie. Do tej pory złożono już ponad 9,2 mln PIT-ów przez internet.
      
            Zgodnie z komunikatem MF w ostatnim tygodniu kwietnia osoby, które nie rozliczyły jeszcze podatku, będą mogły skorzystać z dyżuru telefonicznego 26 kwietnia.

"Specjaliści z Ministerstwa Finansów będą pomagać w rozliczeniu rocznych deklaracji podatkowych. Eksperci odpowiedzą na pytania z kilku zakresów, m. in. dotyczące ulg podatkowych czy opodatkowania dochodów uzyskanych za granicą" - informuje resort finansów.

MF zapowiada też wydłużone godziny pracy w urzędach skarbowych w dniach 26 i 27 kwietnia.

Ministerstwo namawia do skorzystania z tzw. PFR (ang. pre-filled tax return), czyli wstępnie wypełnionego zeznania podatkowego, które przygotowuje dla podatnika urząd skarbowy.

We wstępnie wypełnionym zeznaniu PIT-37 lub PIT-38 za rok 2017 wpisane są przychody, koszty uzyskania przychodów i składki na ubezpieczenia, wykazane w informacjach złożonych przez pracodawcę podatnika.

Dzięki temu rozliczający się oszczędza czas i zmniejsza ryzyko błędów rachunkowych lub pomyłek, które może popełnić przy samodzielnym przepisywaniu danych z informacji od płatników (np. z PIT-11). Przy pomocy PFR rozliczyć się można również wspólnie z małżonkiem.

Zgodnie z danymi MF do tej pory złożono już ponad 9 mln 237 tys. deklaracji przesłanych przez internet. Statystyka ta obejmuje elektroniczne formularze PIT-28, 36, 36L, 37, 38, 39 zarówno z kwalifikowanym podpisem, jak i bez niego.

"Do zakończenia rozliczeń rocznych został jeszcze tydzień, ale nie warto czekać do ostatniej chwili. Lepiej rozliczyć się już dziś. Tym bardziej, że e-PIT składa się szybko, prosto i bez wychodzenia z domu. Z roku na rok korzysta z nich coraz więcej podatników" - dodaje MF.

Więcej informacji można znaleźć na stronie resortu finansów www.szybkipit.pl