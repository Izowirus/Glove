Poszkodowanych w efekcie suszy zostało ponad 66,3 tys. gospodarstw rolnych, a powierzchnia upraw nią dotkniętych oszacowano na ponad 1,2 mln hektarów - wynika z meldunków przekazanych do resortu rolnictwa.
      
            Według danych resortu podanych w ubiegłym tygodniu poszkodowanych przez suszę było 42 tys. gospodarstw, a uprawy uległy zniszczeniu na powierzchni ponad 781 tys. ha.

Jak poinformował w środę wiceminister rolnictwa Rafała Romanowski, z każdym tygodniem przybywa komisji szacujących straty. Obecnie są powołane komisje w prawie 1,8 tys. gminach na ok. 2,5 tys. gmin w Polsce.

Ministerstwo rolnictwa apeluje o zgłaszanie strat do końca przyszłego tygodnia. "W związku z warunkami klimatycznymi, przyspieszonym w tym roku okresem wegetacji i rozpoczętymi żniwami oszacowanie start w późniejszym terminie będzie bardzo trudne, a wręcz niemożliwe" - zaznaczył resort w komunikacie.

"Resort rolnictwa zabiega o jak najszybsze uruchomienie wsparcia dla poszkodowanych rolników, a do tego niezbędne jest zbilansowanie strat w całym kraju" - zaznaczył Romanowski.

Według ostatniego raportu Instytutu Uprawy Nawożenia i Gleboznawstwa w odniesieniu do zbóż jarych zagrożonych suszą było 1,437 tys. gmin (58 proc.), zbóż ozimych i roślin bobowatych – 1,227 tys. (50 proc.), krzewów owocowych – 1,153 tys. (47 proc.).

Szczególnie dużą powierzchnię upraw zbóż jarych susza objęła w województwach: pomorskim, zachodniopomorskim, lubuskim, podlaskim, kujawsko-pomorskim, wielkopolskim - od 67 do 82 proc. gruntów ornych tych województw.