Koszalin, 21.05.2018. Minister przedsiebiorczości i technologii Jadwiga Emilewicz podczas spotkania pt. 'Prawo do przedsiębiorczości, małe firmy wielkie zmiany' na Politechnice Koszalińskiej, 21 bm. Spotkanie, organizowane przez PARP i Ministerstwo Przedsiębiorczości i Technologii, poświęcone jest Konstytucji Biznesu i innym zmianom prawnym ułatwiającym zakładanie i prowadzenie firm. (sko) PAP/Marcin Bielecki PAP © 2018 / Marcin Bielecki
                                        

            To mali i średni przedsiębiorcy są największymi płatnikami do budżetu – powiedziała w poniedziałek w Koszalinie minister przedsiębiorczości i technologii Jadwiga Emilewicz. Dodała, że tak naprawdę ten fakt po raz pierwszy zauważa Konstytucja Biznesu.
      
            Emilewicz, inaugurując cykl spotkań poświęconych zmianom prawa gospodarczego, mówiła: "Konstytucja Biznesu po raz pierwszy tak naprawdę zauważa, że to mali i średni przedsiębiorcy są płatnikami do polskiego budżetu. Ponad 70 proc. PKB wypracowują właśnie mali i średni przedsiębiorcy, a ponad 60 proc. aktywnych zawodowo Polaków również zatrudniają mali i średni przedsiębiorcy".

Minister powiedziała także, że nowe przepisy zawierają konkretne rozwiązania, które mają sprawić, że w Polsce prowadzenie działalności gospodarczej stanie się rzeczą "lekką, łatwą i przyjemną".

Jednym z takich rozwiązań ma być zwolnienie z opłacania ubezpieczeń społecznych. "Ci którzy po 30 kwietnia decydują się na założenie działalności gospodarczej, przez pierwsze sześć miesięcy będą mogli korzystać z tzw. pasa startowego, tzn. że nie będziecie musieli płacić ubezpieczeń społecznych po to, aby przez te sześć miesięcy na tym poligonie przedsiębiorczym zastanowić się, czy prowadzenie własnego biznesu to jest wasz charyzmat, czy też jednak nie" – powiedziała Emilewicz.

"Prawo do przedsiębiorczości - małe firmy, wielkie zmiany" to hasło cykluok.  60 spotkań dla przedsiębiorców i urzędników, które MPiT wspólnie z PARP organizują w miastach wojewódzkich i powiatowych w całej Polsce na temat zmian wynikających z reformy prawa gospodarczego, w tym Konstytucji Biznesu.