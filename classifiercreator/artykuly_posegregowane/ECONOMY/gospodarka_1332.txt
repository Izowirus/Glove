Rząd przyjął założenia do budżetu na 2018 r. - poinformowało we wtorek w komunikacie Centrum Informacyjne Rządu. Według założeń wzrost gospodarczy w przyszłym roku ma wynieść 3,8 proc., inflacja 2,3 proc., a stopa bezrobocia - 6,4 proc.
      
            "Wzrost gospodarczy w Polsce w 2017 r. ma wynieść 3,6 proc. Podstawowym czynnikiem wzrostu będzie prywatny popyt krajowy, wspierany oczekiwanym przyspieszeniem inwestycji publicznych, finansowanych ze środków unijnych. Zgodnie z prognozą, w 2018 r. wzrost PKB w ujęciu realnym przyspieszy i osiągnie 3,8 proc." - czytamy w komunikacie.

W 2017 r. przeciętne zatrudnienie w gospodarce narodowej wzrośnie o 3,2 proc., aby w kolejnym roku zwiększyć się o kolejne 0,8 proc. Oczekiwana jest też kontynuacja spadkowej tendencji dotyczącej stopy bezrobocia. Szacuje się, że stopa bezrobocia na koniec 2017 r. spadnie do 7,2 proc., a na koniec 2018 r. wyniesie 6,4 proc. wobec 8,3 proc. z końca 2016 r.

"Poprawa sytuacji na rynku pracy sprzyjać będzie wzrostowi wynagrodzeń. Przewiduje się, że w 2017 r. nominalne tempo wzrostu przeciętnego wynagrodzenia w gospodarce narodowej wyniesie 4,8 proc. wobec 3,6 proc. wzrostu zanotowanego średnio w 2016 r. W 2018 r. przeciętne wynagrodzenie w gospodarce narodowej zwiększy się o 4,7 proc. (...) Pozwala to przewidywać, że w 2017 r. realny wzrost spożycia prywatnego przyspieszy do 4,0 proc. wobec 3,8 proc. w roku ubiegłym. W 2018 r. realne tempo wzrostu konsumpcji prywatnej wyniesie 3,5 proc."

"Prognozuje się, że po okresie deflacji w latach 2015-2016, od 2017 r. średnioroczne zmiany inflacji będą stopniowo zmierzać w kierunku celu wyznaczonego przez Narodowy Bank Polski. W warunkach stabilizacji sytuacji na rynkach surowcowych i rynku żywności, średnioroczny wskaźnik inflacji w 2017 r. powinien ukształtować się na poziomie 1,8 proc., w 2018 r. powinien przyspieszyć do 2,3 proc." - napisano.

Założono, że w 2018 r. stawki VAT pozostaną na poziomach obowiązujących w 2017 r. Jednocześnie w 2018 r. spodziewane są wpływy z zawieszonego obecnie podatku od handlu detalicznego.

Na poziom dochodów budżetu państwa w 2018 r. istotny wpływ będą miały także działania związane z poprawą przestrzegania przepisów podatkowych. Będą one głównie skoncentrowane na ograniczeniu tzw. luki podatkowej w VAT. Będzie to główny cel działalności Krajowej Administracji Skarbowej. Uszczelnienie systemu podatkowego ma m.in. polegać na wykorzystaniu systemu teleinformatycznego oraz wprowadzeniu w 2018 r. tzw. modelu podzielonej płatności za dostarczone towary lub wyświadczone usługi.

Pozytywne skutki dla budżetu przyniosą również zmiany w ustawie o grach hazardowych oraz wzmocnienie systemu monitorowania drogowego przewozu towarów.

Zasadniczy wpływ na wysokość wydatków budżetowych będzie miała tzw. stabilizująca reguła wydatkowa, która wyznacza nieprzekraczalny limit wydatków dla organów i jednostek finansów publicznych, w tym dla budżetu państwa.

Zgodnie z ustawą budżetową na 2017 r. oraz stabilizującą regułą wydatkową, którą objętych jest ok. 90 proc. wydatków sektora instytucji rządowych i samorządowych, kwota wydatków wynosi w 2017 r. 764,8 mld zł i jest wyższa o 5 proc. niż w 2016 r. W Wieloletnim Planie Finansowym Państwa na lata 2017-2020 szacuje się wzrost kwoty wydatków w 2018 r. o 4,8 proc.

Rząd ustalił, że podczas prac nad projektem ustawy budżetowej na 2018 r. zostanie przeznaczone co najmniej 2 proc. PKB na obronność.

Rada Ministrów przyjęła propozycję średniorocznych wskaźników wzrostu wynagrodzeń w państwowej sferze budżetowej na rok 2018 oraz informację o prognozowanych wielkościach makroekonomicznych stanowiących podstawę do opracowania projektu ustawy budżetowej na rok 2018.

Na potrzeby projektu budżetu państwa na 2018 r. przyjęto m.in. że dynamika nominalna przeciętnego wynagrodzenia brutto w gospodarce narodowej wyniesie 4,7 proc; dynamika nominalna przeciętnego wynagrodzenia brutto w sektorze przedsiębiorstw – 5,3 proc.; przeciętne zatrudnienie w gospodarce narodowej – 10 457 tys. etatów; przeciętne zatrudnienie w państwowej sferze budżetowej oszacowano na 545 tys. etatów.

Średnioroczny wskaźnik wzrostu wynagrodzeń w państwowej sferze budżetowej – 100,0 proc. w ujęciu nominalnym, co oznacza to, że wynagrodzenia w 2018 r. nie będą automatycznie waloryzowane jednym wskaźnikiem.

"Określenie średniorocznego wskaźnika wzrostu wynagrodzeń w państwowej sferze budżetowej w wysokości 100,0 proc., nie wyklucza wzrostu wynagrodzeń indywidulanych w ramach planowanych środków na płace" - poinformowano w komunikacie. 
Rząd do 15 czerwca br. przedstawi propozycje średniorocznych wskaźników wzrostu wynagrodzeń w państwowej sferze budżetowej na 2018 r. Radzie Dialogu Społecznego.