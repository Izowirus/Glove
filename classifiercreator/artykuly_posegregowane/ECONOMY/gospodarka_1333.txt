Łódź, 05.06.2017. Wicepremier minister kultury i dziedzictwa narodowego Piotr Gliński (C), prezes zarządu Łódzkiej Specjalnej Strefy Ekonomicznej Marek Michalik (L), wiceprezes ŁSSE Agnieszka Sygitowicz (P) podczas konferencji prasowej z okazji 20-lecia Łódzkiej Specjalnej Strefy Ekonomicznej, 5 bm. w Łodzi. (zuz) PAP/Grzegorz Michałowski PAP © 2017 / Grzegorz Michałowski
                                        

            Ponad 36 tys. nowych miejsc pracy i ok. 15 mld zł zainwestowanych w ich tworzenie - to bilans działalności Łódzkiej Specjalnej Strefy Ekonomicznej, która w poniedziałek obchodziła 20-lecie działalności. Gościem jubileuszu był wicepremier, minister kultury Piotr Gliński.
      
            "Gratuluję 20 lat dobrego zarządzania - ŁSSE to 36 tysięcy miejsc pracy, zainwestowane 15 mld zł i ponad 200 firm. Łódzka strefa wciąż rozwija się dynamicznie, podobnie jak cała polska gospodarka - 4 proc. (wzrostu gospodarczego - PAP) w pierwszym kwartale to wynik osiągnięty także dzięki specjalnym strefom ekonomicznym" - podkreślił Gliński w czasie briefingu.

Wicepremier zaznaczył, że ŁSSE z powodzeniem prowadzi także własne projekty, m.in. dotyczący rozwoju startupów i edukacyjny, który łączy edukację zawodową z potrzebami inwestorów. Przypomniał, że w Strefie powstaje ogromna hala, która umożliwi działalność kolejnym przedsiębiorcom.

Jak dodał, zarząd ŁSSE ma "nowe, bardzo ważne plany inwestycyjne, które znajdują poparcie w polskim rządzie".

Prezes ŁSSE Marek Michalik zaznaczył, że jubileusz będzie okazją do podziękowania wszystkim poprzednim zarządom strefy - w jego opinii, każdy z nich przyczynił się do rozwoju Strefy.

Podczas uroczystej wieczornej gali w ŁSSE zarząd wręczy m.in. Nagrody Grohmana w kategoriach Inwestor-Mecenas oraz Ważne dla Łodzi. Patron nagrody, fabrykant Henryk Grohman był jednym z "ojców założycieli" Łodzi, kolekcjonerem sztuki i mecenasem wspierającym artystów.

Nagrody imienia Grohmana dla pięciu największych inwestorów

ŁSSE czuje się jego duchowym spadkobiercą także dlatego, że jej siedziba mieści się w zrewitalizowanej XIX-wiecznej fabryce Grohmana. W czasie poniedziałkowej uroczystości nagrody 20-lecia otrzyma też pięciu największych inwestorów ŁSSE.

Łódzka SSE obejmuje powierzchnię ponad 1,4 tys. ha w 44 podstrefach leżących na terenach trzech województw: łódzkiego, mazowieckiego i wielkopolskiego.

W ciągu 20 lat działalności wydano w niej 307 zezwoleń na działalność dla 200 firm. Inwestorzy stworzyli ponad 36 tys. miejsc pracy, ponosząc nakłady na poziomie 15 mld zł.

Wśród sektorów przemysłu wiodących na terenie ŁSSE wymienia się m.in. produkcję sprzętu AGD, branżę ceramiczną, motoryzacyjną, BPO, spożywczą, budowlaną i kosmetyczną.

W tym roku zarząd ŁSSE udzielił dziewięciu zezwoleń na prowadzenie działalności firmom, które inwestując ponad 607 mln zł stworzyły ponad 400 nowych miejsc pracy.

Największe w 2017 r. inwestycje poniosły m.in. Ceramika Tubądzin w Sieradzu, BSH centrum B+R w Łodzi, Sirmax - produkcja granulatu dla AGD i motoryzacji - w Kutnie, huta szkła Euroglass w Ujeździe oraz hiszpański producent profili aluminiowych Cortizo w Radomsku.