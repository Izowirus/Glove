Klub parlamentarny PiS poprze w głosowaniu przyjęcie sprawozdania z wykonania budżetu za 2017 r. oraz zagłosuje za udzieleniem rządowi absolutorium za ub.r. Przeciw opowiedziała się PO, Nowoczesna i PSL­-Unia Europejskich Demokratów. Opozycja krytykowała przyznanie nagród ministrom rządu PiS.
      
            W Sejmie w środę trwa debata m.in. nad sprawozdaniem z wykonania budżetu za 2017 r., komisyjnym projektem dotyczącym absolutorium dla rządu, sprawozdaniem z działalności NBP w zeszłym roku i informacją rządu o udzielonych poręczeniach i gwarancjach.

Występujący w imieniu PiS Andrzej Szlachta poinformował, że klub parlamentarny PiS poprze w głosowaniu przyjęcie sprawozdania z wykonania budżetu za 2017 r. oraz zagłosuje za udzieleniem rządowi absolutorium za zeszły rok.

"Budżet 2017 r. nie był budżetem dla Prawa i Sprawiedliwości, nie był też budżetem dla rządu tego ugrupowania. To był budżet dla Polaków, dla rozwoju Polski, to był budżet dla polskich rodzin, budżet dla zapewnienia rozwoju gospodarczego, dla postępu cywilizacyjnego w sferze nauki, szkolnictwa wyższego, kultury i sztuki" - mówił poseł.

Według niego "to był budżet zapewniający dobre kształcenie dzieci i młodzieży, ich rozwój i wychowanie". "To był budżet sukcesywnej poprawy ochrony zdrowia Polaków, budżet niwelujący nierówności społeczne. To był budżet wspierający polskie rolnictwo, rozwój kultury fizycznej i sportu, zwłaszcza dzieci i młodzieży" - mówił.

Szlachta: budżet przekroczył już granicę 2 bilionów złotych

Podkreślił, że jednocześnie był to budżet "odpowiedzialny za finanse publiczne polskiego państwa, budżet zmniejszający zadłużenie państwa, deficyt finansów publicznych".

"Ale też był to budżet rozwojowy zwiększający produkt krajowy brutto, który przekroczył już granicę 2 bilionów złotych. To Europa i kraje innych kontynentów z podziwem obserwują wzrost polskiego PKB, postrzegają Polskę jako lidera wzrostu gospodarczego. Mówią o tym obiektywne wskaźniki makroekonomiczne i ratingi wielu agencji światowych" - uzasadniał.

Posłanka PO Izabela Leszczyna zarzuciła m.in. brak efektywności w ściąganiu należności podatkowych w 2017 r., a także łamanie dyscypliny finansów publicznych, przekraczanie limitów przyjętych w ustawie budżetowej. "A także wypłacanie sobie nagród pod stołem - to są standardy roku 2017 opisane w szczegółowych raportach NIK" - powiedziała.

Jak mówiła "gorszące jest to, że debatując o budżecie za 2017 rok, mówimy o dwóch równoległych światach: propagandowym i rzeczywistym".

"W świecie rządowej propagandy, Polska 2017 roku to kraj m.in. gigantycznych inwestycji, lider produkcji samochodów. (...) W świecie rzeczywistym inwestycje były w ubiegłym roku najniższe od 1996 roku. Wyniosły tylko 17,7 proc. PKB, to znaczy, że były jeszcze niższe niż w roku 2016" - oceniła.

Leszczyna: największym osiągnięciem rządu PiS w dziedzinie finansów w 2017 r. są nagrody

Jak dodała, największym osiągnięciem rządu PiS w dziedzinie finansów w 2017 r. są nagrody. "To nagrody wstydu dla ministrów, bardzo często słabych, nieudolnych, odwołanych z resztą z końcem ub.r. Tylko ministrowie, bez wiceministrów w 2017 r. wypłacili sobie ponad 1,5 mln zł" - wyliczała.

Przekazała, że klub PO będzie przeciwko przyjęciu sprawozdania z wykonania budżetu.

Błażej Parda (Kukiz'15) ocenił, że ubiegły rok "nie był najgorszy dla polskiego budżetu". "Ale tylko dlatego, że to ciężko pracujący Polacy płacą coraz większe podatki. Jakby tego było mało rząd prześciga się w wymyślaniu nowych podatków, opłat, danin, kto wie, jak je za moment będzie nazywać" - mówił.

Jego zdaniem "dziura budżetowa wyniosła przerażające 25 mld zł". "Czyli średnio w zeszłym roku PiS zadłużył dodatkowo każdego pracującego Polaka o kolejne 1,5 tys. zł, pomimo nowych podatków oraz podnoszeniu starych. W 2016 roku zadłużyliście o dodatkowe 3 tys. zł, a teraz o 1,5 tys. zł, czyli łącznie przez dwa lata waszych rządów, na koncie każdego pracującego jest dodatkowe minus 4,5 tys. zł. Czy nie warto zastanowić się nad cięciem wydatków, ograniczeniem biurokracji, uproszczeniem procedur, zamiast sięgać do kieszeni Polaków" - pytał?

Jak dodał, w imieniu klubu Kukiz'15 składa "wniosek nieformalny o zaprzestanie nieodpowiedzialnego zadłużania pokoleń".

Hennig-Kloska: po wielu miesiącach mówienia o nadwyżce zamknęliśmy rok na minusie

Paulina Hennig-Kloska z Nowoczesnej oceniła, że ubiegły rok "to przede wszystkim rok kłamstw premiera Mateusza Morawieckiego na temat nadwyżki budżetowej, której tak naprawdę nigdy nie było".

"Po wielu miesiącach mówienia o nadwyżce zamknęliśmy oczywiście rok na minusie - deficyt wyniósł 25 mld zł. Niby mniej niż planowano, ale w dobie tak dobrej koniunktury gospodarczej na świecie (...) to tak naprawdę sporo" - powiedziała. Dodała, że 12 krajów UE zanotowało nadwyżkę, a Polska uplasowała się na 21 pozycji z wynikiem poniżej średniej unijnej.

"Rok 2017 to rok zawiedzionych nadziei o odbiciu w inwestycjach. (...) To też rok, który przejdzie do historii, jako rok skoku na kasę w wykonaniu ministrów rządu premier Beaty Szydło. (...) To też rok ogromnie długiej listy obciążeń podatkowych, które drenują Polaków" - powiedziała.

Zapowiedziała, że klub Nowoczesna nie poprze absolutorium budżetowego.

Posłanka Genowefa Tokarska (PSL­-Unia Europejskich Demokratów) oceniła, że w wydatkach na rolnictwo nastąpiło niepełne wykonanie budżetu w wielu pozycjach. "Największe z nich to 102 mln zł niewykorzystane na dopłaty do ubezpieczeń. Zapotrzebowanie na te środki było duże. (...) Nie opanowano zagrożenia ze strony afrykańskiego pomoru świń" - powiedziała.

Jak dodała, "jedyny program Rodzina 500 plus uznajemy za dobry, ale ma mankamenty, które nie chcecie wyeliminować".

Zapowiedziała, że jej klub parlamentarny nie będzie głosować za przyjęciem sprawozdania z budżetu za ub.r. "To był budżet pełen populizmu, a nie racjonalnych wydatków. Budżet, który nie zaświadcza gospodarności tego rządu, nie wykorzystaliście dobrej koniunktury gospodarki światowej, zadłużacie nasze państwo nie myśląc kto i w jakich warunkach będzie musiał to spłacić. Nawet dużych środków na obronę narodową nie wykorzystaliście zgodnie z calami przeznaczenia" - mówiła.