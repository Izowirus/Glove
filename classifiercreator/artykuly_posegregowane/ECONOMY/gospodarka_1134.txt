Warszawa, 29.12.2017. Wiceminister rozwoju Witold Słowik podczas konferencji prasowej pt. "Kolej zainwestuje 3,5 mld zł w bezpieczeństwo", 29 bm. w warszawskiej siedzibie Ministerstwa Rozwoju. (nlat) PAP/Paweł Supernak Archiwum PAP © 2018 / Paweł Supernak
                                        

            Musimy się przyzwyczajać do finansowania inwestycji rozwojowych m.in. poprzez partnerstwo publiczno-prywatne - powiedział PAP we wtorek w Toruniu wiceminister inwestycji i rozwoju Witold Słowik. Dodał, że ważne jest także sięganie po środki z Planu Junckera.
      
            Wiceszef resortu inwestycji i rozwoju był uczestnikiem Welconomy Forum w Toruniu. Wziął udział w odbywającym się w ramach forum Konwencie Wójtów.

"Od chwili wejścia Polski do UE myśmy się przyzwyczaili do finansowania przedsięwzięć rozwojowych przede wszystkim z grantów unijnych. Z wielu powodów m.in. dlatego, że jesteśmy państwem coraz bogatszym, tych środków grantowych będzie coraz mniej w kolejnych perspektywach finansowania. Musimy się przyzwyczajać do finansowania m.in. poprzez partnerstwo publiczno-prywatne i wykorzystywania w szerszym zakresie środków z Europejskiego Funduszu na rzecz Inwestycji Strategicznych, czyli tzw. Planu Junckera. Musimy to zrobić po to, żeby utrzymać tempo rozwoju naszego kraju wtedy, gdy finansowania grantowego będzie mniej" - podkreślił wiceminister Słowik.

Przypomniał, że została przyjęta nowa edycja Planu Junckera.

"Pierwotnie - zgodnie z zasadami ogłoszonymi w 2014 roku, a wdrażanymi od 2015 roku - celem było uruchomienie inwestycji o wartości 315 mld euro. W chwili obecnej pula została podniesiona do 500 mld euro. Uruchomiono już inwestycje stanowiące 80 procent z tych 315 mld euro. Komisja Europejska jest bardzo zadowolona z postępów we wdrażaniu tego planu" - wskazał wiceminister.

Jego zdaniem edycja 2.0 nie jest ostatnią, a perspektywa wyznaczona do roku 2020 zostanie przedłużona. Dodał, że 500 mld euro wcale nie musi być także ostateczną kwotą, a może zostać ona zwiększona.

"Cieszę się, że Welconomy Forum się rozwija i z roku na rok jest więcej uczestników oraz ciekawsze dyskusje. Uważam, że samorządowcy, co było widać na dzisiejszym spotkaniu z przedstawicielami gmin wiejskich, wiejsko-miejskich i miejskich, są bardzo zainteresowani możliwością pozyskiwania środków na przedsięwzięcia lokalne. Dlatego skoncentrowałem się w swoim wystąpieniu na różnych źródłach finansowania rozwoju regionalnego" - wskazał wiceminister Słowik.

Dodał, że w ramach Strategii na rzecz Odpowiedzialnego Rozwoju dokonano modyfikacji Programu Operacyjnego Infrastruktura i Środowisko, tak żeby w poszczególnych działaniach wydzielić pulę pieniędzy przeznaczoną bezpośrednio dla miast średnich i dla miast tracących swoje funkcje ekonomiczne, by nie musiały one konkurować z największymi ośrodkami.