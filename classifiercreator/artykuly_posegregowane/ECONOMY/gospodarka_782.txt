Lublin, 29.10.2015. Poseł PiS Artur Soboń podczas pierwszej konferencji prasowej posłów i senatorów PiS z okręgu 6. (abug) PAP/Wojciech Pacewicz Archiwum PAP © 2018 / Wojciech Pacewicz
                                        

            Specustawa mieszkaniowa i ustawa o pomocy państwa w ponoszeniu wydatków mieszkaniowych w pierwszych latach najmu mieszkania mogą wejść w życie jesienią tego roku - uważa wiceminister inwestycji i rozwoju Artur Soboń.
      
            "Chcielibyśmy, aby te projekty (specustawa mieszkaniowa i ustawa o pomocy państwa w ponoszeniu wydatków mieszkaniowych w pierwszych latach najmu mieszkania - PAP) zostały zamknięte, jeśli chodzi o etap prac parlamentarnych w lipcu, aby można było w sierpniu te projekty podpisać i aby one od jesieni już obowiązywały" - powiedział w poniedziałek w radiowych Sygnałach Dnia Soboń.

"To dwa projekty. Jeden to ułatwiający realizację inwestycji mieszkaniowych, czyli tak zwana specustawa mieszkaniowa, a drugi, bardziej społeczny, czyli wsparcie dla tych mniej zamożnych w dopłatach do czynszów - po to, aby pobudzać nowe inwestycje mieszkaniowe" - dodał.

Wiceszef MIiR powiedział, że chciałby, aby ustawa o pomocy państwa w ponoszeniu wydatków mieszkaniowych została tak skonstruowana, aby inwestycje, które będą oddawane nawet jesienią tego roku, były już objęte potem programem dopłat od pierwszego stycznia przyszłego roku.

Specustawa mieszkaniowa ma skrócić czasu przygotowania inwestycji z pięciu lat do jednego roku i wprowadzić ustawowe standardy urbanistyczne.

Na podstawie specustawy, przy zobowiązaniu się do spełnienia określonych warunków, będzie można uzyskać ułatwienia dla przedsięwzięcia obejmującego budowę, zmianę sposobu użytkowania lub przebudowę.

Ponadto specustawa pozwoli na "uruchomienie" gruntów, które dotąd nie były brane pod uwagę przy budownictwie mieszkaniowym, w tym gruntów rolnych w administracyjnych granicach miast, a także pokolejowych, powojskowych i poprzemysłowych.

Z kolei projekt ustawy o pomocy państwa w ponoszeniu wydatków mieszkaniowych w pierwszych latach najmu mieszkania zakłada, że dopłaty będą wypłacane w równej wysokości przez dziewięć lat, a kryteria dla beneficjentów określi rada gminy.

Resort inwestycji i rozwoju szacuje, że dzięki tej ustawie programem dopłat zostanie objętych 30 tys. polskich rodzin każdego roku funkcjonowania tego programu.

Nowe przepisy mają też zachęcić inwestorów do inwestycji w budownictwo mieszkaniowe, czynszowe.