Warszawa, 02.05.2018. Briefing ministra inwestycji i rozwoju Jerzego Kwiecińskiego, 2 bm. w Warszawie, w związku z ogłoszeniem przez Komisję Europejską projektu budżetu UE na lata 2021-2027. (mr) Archiwum fot. PAP/Radek Pietruszka
                                        

            Minister inwestycji i rozwoju Jerzy Kwieciński powołał zespół doradczy, który przygotuje reformę procesu inwestycyjno-budowlanego, w tym nowele ustaw: o planowaniu i zagospodarowaniu przestrzennym oraz Prawo budowlane - poinformowało w piątek PAP biuro prasowe resortu inwestycji i rozwoju.
      
            Członkowie zespołu - jak podano - dokonają także przeglądu przygotowywanych w resorcie projektów aktów prawnych, w szczególności projektu Kodeksu urbanistyczno-budowlanego.

Zespół składa się z 16 ekspertów. Weszli do niego przedstawiciele środowisk uczestniczących w procesie tworzenia przestrzeni publicznej, w tym urbaniści, architekci i deweloperzy. Jego członkami będą również przedstawiciele Departamentu Architektury, Budownictwa i Geodezji oraz Departamentu Polityki Przestrzennej i Gospodarki Nieruchomościami Ministerstwa Inwestycji i Rozwoju.