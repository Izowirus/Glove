Warszawa, 29.05.2018. Lokomotywa na Dworcu Wschodnim w Warszawie, 29 bm. Minister infrastruktury Andrzej Adamczyk, podsekretarz stanu w MI Andrzej Bittel, prezes Zarządu Newag SA Zbigniew Konieczek, prezes Zarządu PKP Intercity SA Marek Chraniuk podpisali 29bm. umowę między PKP Intercity SA i Newag SA na zakup 20 nowych lokomotyw, 29 bm.  PAP/Paweł Supernak
                                        

            Newag podpisał we wtorek umowę na dostawę 20 lokomotyw elektrycznych wraz ze świadczeniem usług ich utrzymania dla PKP Intercity. Wartość umowy to ponad 367,6 mln zł.
      
            Przetarg na dostawę tych lokomotyw ogłoszono pod koniec lipca ubiegłego roku.

Umowa obejmuje dostawę 20 nowych lokomotyw elektrycznych, z opcją na dodatkowe 10 lokomotyw. Jeśli PKP Intercity skorzysta z prawa opcji, wartość zamówienia wzrośnie do ponad 551 mln zł brutto.

Newag jest zobowiązany do realizacji zamówienia w okresie 30 miesięcy. Będzie też wykonywał przeglądy.

Cena brutto dostawy jednej lokomotywy z Newagu wynosi 17,7 mln zł.

Oprócz Newagu o udzielenie zamówienia ubiegało się jeszcze konsorcjum, w skład którego wchodziła Pesa Bydgoszcz i Zakłady Naprawcze Taboru Kolejowego "Mińsk Mazowiecki" oraz konsorcjum chińskich firm CRRC Sifang i CRRC Datong.

"Naszym celem jest kolej bezpieczna, przewidywalna w czasie oraz wygodna i komfortowa. Naszym celem jest również podniesienie poziomu produkcji naszych krajowych spółek i zasilenie polskich przedsiębiorstw produkujących tabor kolejowy w zakresie innowacji i potencjału produkcyjnego" - powiedział podczas uroczystości podpisania umowy minister infrastruktury Andrzej Adamczyk.

Prezes PKP Intercity Marek Chraniuk poinformował, że podpisana we wtorek umowa jest jednym z elementów realizacji strategii przewoźnika, zakładającej zainwestowanie ponad 7 mld zł w podniesienie standardów podróży koleją.

"Nowe lokomotywy pozwolą na uzupełnienie siatki połączeń funkcjonującej obecnie w PKP Intercity. Pozwolą też na polepszenie oferty przewoźnika" - powiedział Chraniuk.

Nowe lokomotywy będą wykorzystywane do obsługi połączeń w całej Polsce między innymi na trasie Przemyśl-Lublin-Warszawa-Bydgoszcz-Gdynia-Kołobrzeg.