Warszawa, 15.11.2017. Minister energii Krzysztof Tchórzewski podczas konferencji prasowej, podsumowującej dwa lata pracy resortu, 15 bm. w Warszawie. (nlat)  PAP/Rafał Guz
                                        

            W Polsce wzrosło bezpieczeństwo energetyczne zarówno w obszarze energii elektrycznej, jak i zaopatrzenia w gaz - mówił w środę minister energii Krzysztof Tchorzewski podczas podsumowania 2-lecia rządu.
      
            
Podsumowując dwa lata działalności resortu Tchórzewski ocenił, że bezpieczeństwo wzrosło zarówno w obszarze energii elektrycznej, jak i zaopatrzenia w gaz. Oddanie gazoportu oraz decyzja o jego rozbudowie, a także decyzja o budowie połączenia gazowego z Danią i Norwegią dają nam takie możliwości dywersyfikacji dostaw, dając pewność zasilania gazem - mówił minister. W dziedzinie dostaw gazu jesteśmy już w dobrej sytuacji - ocenił. Jak mówił, utrzymywane są 3-miesięczne zapasy ropy i paliw, a system funkcjonowania zapasów będzie ulepszany.

Tchórzewski oświadczył też, że dzięki ubiegłorocznym decyzjom co do znaczącej redukcji wielkości dywidendy ze spółek energetycznych z udziałem skarbu państwa, znacząco wzrosły ich możliwości inwestycyjne. "Po poważnych negocjacjach z akcjonariuszami w zakresie ograniczenia wypłat okazało się, że nie było ucieczki od akcji naszych spółek" - mówił.

Minister zauważył, że "pojawiły się firmy emerytalne, które są bardzo zainteresowane inwestycjami długoterminowymi, które oczekują od nas potwierdzenia, że taka polityka będzie kontynuowana". Ocenił, że w spółkach rośnie akcjonariat, który oczekuje zwiększania ich wartości, a nie doraźnego wypłacania dywidendy. Jak mówił, dzięki takiej polityce w całym sektorze, który nadzoruje ME dywidenda spadła o 10 mld zł rocznie. To - według niego - oznacza uzyskanie możliwości inwestycyjnych na poziomie 30 mld zł.

"Z takiego punktu widzenia nasze inwestycje są niezagrożone, są inwestycjami pewnymi dla instytucji współfinansujących. Dzięki temu na każdej następnej inwestycji uzyskujemy znacznie lepsze warunki" - mówił Tchórzewski, dodając, że dzięki temu jest wielu chętnych do uczestnictwa w finansowaniu inwestycji w całym sektorze energetyczno-paliwowym. "W przyszłość patrzymy optymistycznie" - ocenił minister.



Tchórzewski podkreślił, że rząd PiS znacząco zmienił funkcjonowanie energetyki odnawialnej poprzez wprowadzenie zasady priorytetu dla energetyki rozproszonej, czyli prosumenta i klastra energii. "Dziś już widać, że takie podejście znalazło duże uznanie w społeczności lokalnej. Zauważył, że zainteresowanie pierwszymi pilotażowymi projektami klastrów energii przerosło oczekiwania resortu. Do ministerstwa zgłosiło się bowiem ponad 60 grup interesariuszy, czasami obejmujących całe gminy i powiaty - oświadczył.

Jak dodał, prosumentów przybywa praktycznie w tempie geometrycznym. "Ta formuła produkcji energii elektrycznej - na własne potrzeby oraz z możliwością oddania nadwyżki do sieci i z prawem odebrania znaczącej części znajduje coraz szersze uznanie" - ocenił Tchórzewski.

Tchórzewski zapowiedział, że Polska chce być europejskim pionierem w technologii zgazowywania węgla: na razie taki jeden blok pracuje eksperymentalnie w Japonii. "Trwają prace nad budową w Bogdance elektrowni na zgazowanie węgla o mocy 500 MW - powiedział. Jak dodał, węgiel ma być zgazowany w obiegu zamkniętym a gaz będzie służył do wytworzenia energii elektrycznej. Podkreślił, że jest to pilotaż i obecnie trudno jest wyliczyć efektywność projektu, ale "kiedyś trzeba rozpocząć".

"To z naszej strony jedna z odważniejszych decyzji, ale ktoś coś nowoczesnego musi zacząć i my chcemy w kilku dziedzinach być pierwsi w Europie" - powiedział. Inną dziedziną, w której Polska miałaby znaleźć się w europejskiej czołówce to elektromobilność. Szef resortu przypomniał, że projekty ustaw o elektromobilności i funduszu elektomobilności są już po Komitecie Stałym RM.

Wiceminister energii odpowiedzialny za sektor górnictwa Grzegorz Tobiszowski powiedział, że po objęciu władzy przez rząd PiS sytuacja sektora była dramatyczna a spółki branży praktycznie były w stanie upadłości. "W ciągu dwóch lat udało się nam przeprowadzić efektywną restrukturyzację górnictwa, udało się znacząco zmniejszyć dług sektora - mówił Tobiszowski. Jak dodał, po trzech kwartałach br. zysk spółek sektora wyniósł prawie 1,66 mld zł. Jako przykład podał JSW, której akcje w 2015 r. kosztowały ok. 8 zł, dziś ponad 93 zł a bywało, że ponad 100 zł. "To ewenement na skalę światową. Pokazaliśmy, że na węglu można robić biznes" – powiedział Tobiszowski.