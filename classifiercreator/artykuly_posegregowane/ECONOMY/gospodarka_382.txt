Branża komputerowa i tworzące ją "talenty cyfrowe" to polskie dobro narodowe - mówił w piątek premier Mateusz Morawiecki podczas wizyty w częstochowskiej firmie x-kom, będącej jednym z największych sprzedawców sprzętu komputerowego w Polsce.
      
            Szef rządu podkreślił, że automatyka, robotyka, cyfryzacja i innowacje to przyszłość polskiej gospodarki. X-kom uznał za przykład tego, iż "w Częstochowie tworzone są firmy, które rosną i które naprawdę pokazują, że Polacy potrafią zadziwić cały świat".

Premier gościł w piątek w otwartej wiosną tego roku nowej siedzibie x-kom, wybudowanej i wyposażonej za ok. 70 mln zł w częstochowskiej części Specjalnej Strefy Ekonomicznej Euro-Park Mielec. Zatrudniający kilkaset osób kompleks składa się z biurowca i centrum logistycznego, które będzie nadal rozbudowane. Morawiecki gratulował kierownictwu i pracownikom firmy, podkreślając ich wysokie kompetencje.

"Czasami mówię, że branża komputerowa, polskie talenty informatyczne, których tutaj tak wiele widać, talenty cyfrowe, w głowach naszych studentek, studentów, absolwentów i samorodnych talentów, to jest nasze dobro narodowe, srebro rodowe. Cieszę się, że jest coraz więcej takich miejsc pracy, które tego dobra narodowego nie wypuszczają, nie pozwalają uciekać do Doliny Krzemowej czy do innych ośrodków świata" - powiedział premier po zwiedzeniu zakładu.

Szef rządu podkreślił, że Polska potrzebuje firm, które - jak ta w Częstochowie - dają pożądane w miastach miejsca pracy, ale też mają w sobie - jak mówił - "ducha przyszłości".

"Mamy tu komputery składane i dostosowane do naprawdę bardzo zaawansowanych potrzeb i rozwiązań (...). Widać wyraźnie, że mamy tutaj pewien zamknięty, domykający się cykl; mamy też produkty, które służą dobrze tej branży właśnie w takiej fabryce jak ta nowoczesna polska firma" - powiedział Morawiecki, oceniając, iż x-kom "posługuje się coraz wyżej zaawansowaną robotyką".

"To też bardzo mnie cieszy, bo oczywiście przemysł 4.0, przemysł przyszłości, ta innowacyjność, do której dążymy, bardzo mocno opiera się właśnie o robotykę, o rozwiązania typu internet rzeczy - właśnie tutaj to również jest bardzo mocno widoczne" - ocenił premier, wskazując, że z branży komputerowej - cyfrowej biorą swój początek rozwiązania o charakterze internetu rzeczy, które mogą być aplikowane do innych branż.

Morawiecki powiedział, że jest pod wrażeniem - jak mówił - stosowanego w częstochowskim zakładzie "niesamowitego procesu logistycznego (...), automatyki w procesie dostaw i logistyki". "Wszystko teraz jest bardzo mocno +na czas+, bardzo precyzyjnie i bardzo wysokiej jakości. Potrzebujemy właśnie tego typu produktów jak te, które są tutaj konstruowane" - ocenił.

Premier: w Częstochowie tworzone są firmy, które potrafią zadziwić cały świat

W częstochowskim centrum logistycznym x-kom stworzono system automatyzujący pracę, który pozwala na efektywne zarządzanie gospodarką magazynową firmy i podniesienie poziomu realizacji zamówień nawet do kilku tysięcy na godzinę.

W ocenie premiera częstochowski zakład uosabia przyszłość polskiej gospodarki. "Mamy tu przyszłość dla polskich pracowników, absolwentów i bardzo wysoki poziom automatyki, robotyki, cyfrowości. Bardzo się cieszę, że tutaj w Częstochowie, w naszej duchowej stolicy Polski, tworzone są tego typu firmy, które rosną i które naprawdę pokazują, że Polacy potrafią zadziwić cały świat i tworzą rozwiązania, jakich nie powstydzilibyśmy się ani w Dolinie Krzemowej, ani w Londynie, ani w Berlinie, ani gdziekolwiek indziej" - podsumował Morawiecki.

Przed siedzibą zakładu na premiera czekała kilkuosobowa pikieta sympatyków m.in. Komitetu Obrony Demokracji z napisanym na transparentach i flagach hasłem "Konstytucja" - pikietujący skandowali hasło, kiedy kolumna z premierem wjeżdżała i opuszczała zakład. Podczas zwiedzania zakładu Morawieckiemu towarzyszył m.in. kandydat PiS na prezydenta Częstochowy Artur Warzocha.

Częstochowska siedziba x-kom składa się z dwóch budynków: czterokondygnacyjnego biurowca oraz centrum logistycznego o łącznej powierzchni blisko 12,3 tys. m kw., z czego prawie 8,1 tys. m kw. to powierzchnia magazynowa, a prawie 4,2 tys. m kw. - przestrzeń biurowa. W centrali pracuje ponad 800 osób, które wcześniej rozproszone były w trzech różnych lokalizacjach. Teraz wszystkie działy pracują w jednym miejscu.

Nowa siedziba x-kom usytuowana jest w Specjalnej Strefie Ekonomicznej Euro-Park Mielec, na działce o powierzchni ok. 10 hektarów. Na trzech kondygnacjach znajdują się stanowiska pracy typu open space. W biurowcu jest także m.in kantyna, strefy relaksu, pokoje do gier, kuchnie, miejsca do pracy zespołowej, tzw. pokoje cichej pracy i 18 sal spotkań wyposażonych w rozwiązania telekonferencyjne. Do dyspozycji pracowników są również tarasy o łącznej powierzchni ponad 220 m kw.

Jak informowano wiosną tego roku, w bliskiej perspektywie firma planuje rozpoczęcie kolejnej inwestycji o wartości 15-30 mln zł, związanej z rozbudową centrum logistycznego o kolejne 10 tys. m kw. Spółka zakłada również dalszy wzrost zatrudnienia.

Działająca na rynku od ponad 16 lat firma x-kom należy do czwórki największych sprzedawców sprzętu komputerowego w Polsce, jest też największym sprzedawcą w portalu aukcyjnym Allegro (wyłączając indywidualną działalność sklepu Grupy Allegro). Oprócz sprzedaży internetowej, ma ponad 20 salonów stacjonarnych i zatrudnia blisko tysiąc osób w 18 działach.

Jak podała spółka, w ub. roku jej sklep internetowy oraz salony stacjonarne odwiedziło blisko 19 mln klientów, którzy złożyli niemal 1,5 mln zamówień. Roczne przychody firmy zbliżyły się do 1,4 mld zł, co oznacza ok. 10-procentowy wzrost wobec poprzedniego roku. Największy udział w sprzedaży towarów mają notebooki, smartfony i tablety, a ponadto drukarki, monitory, projektory, komponenty i akcesoria komputerowe. Swój obecny udział w rynku detalicznym wiosną tego roku spółka oszacowała na 11-13 proc.

Według szacunków ekspertów x-kom wartość polskiego rynku IT (w ujęciu całościowym) szacowana jest na 36-40 mld zł. W bliskiej perspektywie rynek spodziewa się stabilnej sprzedaży w kategoriach smartfonów oraz nieznacznych spadków w kategorii laptopów. Przewidywany jest wzrost zainteresowania produktami takimi jak, drony czy kamery sportowe oraz sprzęt dla graczy. Rozwojowy jest również segment cyfrowej dystrybucji oprogramowania, w tym gier.