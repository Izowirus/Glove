Polska Izba Handlowa w Waszyngtonie będzie pomagać polskim firmom w znajdowaniu rynków zbytu oraz partnerów w Stanach Zjednoczonych - powiedział w poniedziałek podczas uroczystego otwarcia izby wicepremier, minister nauki i szkolnictwa wyższego Jarosław Gowin.
      
            W poniedziałek w Waszyngtonie odbyło się uroczyste otwarcie powołanej na początku kwietnia przez premiera Mateusza Morawieckiego Polskiej Izby Handlowej. W wydarzeniu uczestniczyli także m.in. minister przedsiębiorczości i technologii Jadwiga Emilewicz, wicemarszałek Senatu Adam Bielan, wiceminister nauki i szkolnictwa wyższego Piotr Dardziński oraz przedstawiciele polskich i amerykańskich przedsiębiorców.

"Otwarcie Polskiej Izby Handlowej jest jednym z ważnych elementów Strategii Odpowiedzialnego Rozwoju. Strategii sformułowanej blisko trzy lata temu przez premiera polskiego rządu Mateusza Morawieckiego, która konsekwentnie jest realizowana przez polski rząd" - powiedział Gowin podczas uroczystości.

Jak dodał, w Strategii zapisano również wzrost polskiego eksportu oraz systemowe wspieranie polskich przedsiębiorców oraz rodzimych firm. I to zadanie - jak powiedział Gowin - należeć będzie do nowo powołanej izby.

"Chciałbym życzyć wszystkim polskim firmom, które inwestują w Stanach Zjednoczonych, aby za pośrednictwem Polskiej Izby Handlowej znajdowały rynki zbytu oraz nowych partnerów" - zaznaczył.

Przypomniał, że jest to jedna z blisko 100 nowych izb, które polski rząd otwiera w ciągu ostatnich dwóch lat.

"Wierzę, że Polska Izba Handlowa będzie zbliżać i naród amerykański, i naród Polski"
 
"Ta izba ma znaczenie szczególne. Nie tylko dlatego, że Stany Zjednoczone są największą potęgą gospodarczą świata. Handel jest jednym z filarów współpracy polsko-amerykańskiej. Ale Polska i Ameryka żywią się tymi samymi wartościami, połączenie wartości i gospodarek, to jest najlepsza rzecz, którą możemy mieć" - przekonywał Gowin.

"Wierzę, że Polska Izba Handlowa będzie zbliżać i naród amerykański, i naród Polski, i na płaszczyźnie gospodarczej, ale i że będzie budować pomost także na płaszczyźnie wartości" - konkludował.

Z kolei Emilewicz wskazała, że izba ma promować i umacniać więzi biznesowe, gospodarcze między Polską a Stanami Zjednoczonymi. "Jej zadaniem jest także ułatwianie wymiany handlowej między obu krajami" - zaznaczyła.

Podkreśliła, że izba powstała w ścisłym partnerstwie ze środowiskami biznesowymi i jest efektem zmian wprowadzanych w polskiej dyplomacji ekonomicznej. Jej zdaniem oznacza to, że w praktyce będzie ona instytucją wsłuchującą się w potrzeby przedsiębiorców.

"Deklarujemy, że administracja polska wspomoże przedsiębiorców w tym działaniu" - oświadczyła, przypominając, że w USA działa obecnie  ok. 60 polskich firm.

Natomiast wicemarszałek Senatu Adam Bielan uznał powołanie izby za kolejny rozdział w relacjach polsko-amerykańskich.

Obroty handlowe Polski z USA w 2017 r. osiągnęły rekordowy poziom 12,7 mld dol. 
 
"Polska jest otwarta na biznes. Ta izba jest ogromną szansą dla naszych krajów. I to nie jest przypadek, że Polska chce inwestować w największej gospodarce świata. W tym inwestowaniu chcemy pomóc naszym przedsiębiorcom, w globalnej ekspansji naszych firm, dlatego otwieramy dziś izbę w Waszyngtonie" - powiedział Bielan. W jego ocenie wzajemna współpraca może przynieść wymierne korzyści m.in. w dziedzinie technologii, czy bezpieczeństwa gazowego. Przypomniał, że Polska sprowadza LNG z USA.

O tym, że nasza gospodarka znajduje się obecnie w "złotej epoce" przekonywał w swoim wystąpieniu ambasador Polski w Waszyngtonie Piotr Wilczek. Zwracał w tym kontekście uwagę na poprawiające się wyniki naszej gospodarki, wzrost PKB i poprawę ratingów.

"Polska jest bardzo dobrym krajem do prowadzenia biznesu, do inwestowania. Izba pozwoli na przeniesienie polskich pomysłów, know-how, start-upów, tutaj do Stanów Zjednoczonych" - dodał ambasador.

Według danych resortu przedsiębiorczości i technologii wśród polskich firm działających w USA są m.in. Com.40 (zajmuje się produkcją materacy dla sieci IKEA w USA), Korona Candles Inc. (produkcja świec ozdobnych), KGHM Polska przejął kanadyjską spółkę Quadra FNX, która posiada kopalnie nie tylko w Kanadzie, ale także w Stanach Zjednoczonych i Chile. W USA kopalnie znajdują się w Arizonie (Carlota Mine) i w Nevadzie (Robinson Mine).

Jak podaje resort, amerykańscy partnerzy są jednymi z kluczowych kontrahentów na naszym rynku. Wartość amerykańskich inwestycji w Polsce szacuje się na blisko 42 mld dol., co przekłada się na ponad 220 tys. miejsc pracy.

Z danych GUS - na które powołuje się ministerstwo - wynika, że, obroty handlowe Polski z USA w 2017 r. osiągnęły rekordowy poziom 12,7 mld dol. (+22 proc.). W 2016 r. było to 10,4 mld dol. Eksport z Polski do USA w 2017 r. wyniósł 6,1 mld dol. i zwiększył się o 27,9 proc. Import z USA do Polski kształtował się w 2017 r. na poziomie 6,6 mld dol. i wzrósł o 16,4 proc.