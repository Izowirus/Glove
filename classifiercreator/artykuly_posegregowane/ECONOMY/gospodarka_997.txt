Szczecin , 19.10.2012. Praca na dźwigu budowlanym. (mb/awol PAP/Marcin Bielecki PAP © 2018 / Marcin Bielecki
                                        

            Ceny mieszkań na rynkach pierwotnych rosną, bo brakuje robotników, coraz wyższe są także koszty materiałów budowlanych - powiedział PAP dyrektor generalny HRE Think Tank Michał Cebula. Nowe mieszkania zdrożały o ok. 7,5 proc. rdr.
      
            Drożeją mieszkania deweloperskie na głównych krajowych rynkach nieruchomości - wynika z danych RynekPierwotny.pl. Średnia kwietniowa zmiana cen rok do roku, ważona wolumenem, wyniosła około 7,5 proc.

Portal RynekPierwotny.pl analizował ceny na rynkach w Warszawie, Krakowie, Wrocławiu, Łodzi, Gdańsku oraz Poznaniu.

"Największy wzrost cen na rynku deweloperskim odnotowaliśmy w ciągu ostatnich 12 miesięcy i dotyczy to głównych miast w Polsce" - zauważył Cebula.

Jego zdaniem "sektor rozwija się bardzo dynamicznie, a rosnące koszty zakupu mieszkania są pochodną kilku czynników". "Przede wszystkim mamy do czynienia z ogromnym deficytem mieszkań. Przypomnę, że na rynku brakuje nawet 3 mln mieszkań" - podał ekspert.

Jak dodał Cebula, "zaczyna brakować, już w tym momencie, rąk do pracy, co bezpośrednio wiąże się z koniecznością ponoszenia przez deweloperów kolejnych kosztów". "Firmy budowlane wykorzystują wszystkie zasoby mocy, a i tak nie są w stanie wybudować więcej mieszkań rocznie" - zauważył. "Nie bez znaczenia jest również wzrost cen materiałów budowlanych" - dodał.

"Oceniam, że przez najbliższy okres tendencje wzrostowe mogą się utrzymać, mimo, że zachowany jest zbliżony poziom podaży" - dodał.

Zdaniem Cebuli "rozwiązaniem mogłyby być nowoczesne technologie, które docierają na budowy, m.in. budownictwo modułowe". Mogą one obniżyć m.in. koszty pracy.

Według danych GUS w trzech pierwszych miesiącach tego roku oddano do użytkowania 44 tys. 908 mieszkań, czyli o 10,6 proc. więcej niż przed rokiem.

Deweloperzy oddali do użytkowania 24 tys. 898 mieszkań, czyli o 12,1 proc. więcej niż w analogicznym okresie ub. roku (kiedy notowali wzrost o 13,4 proc.).

W okresie trzech miesięcy 2018 r. wydano pozwolenia lub dokonano zgłoszenia z projektem budowlanym na budowę 66 tys. 766 mieszkań, tj. o 10,8 proc. więcej niż w analogicznym okresie ub. roku (kiedy notowano wzrost o 42,8 proc.).