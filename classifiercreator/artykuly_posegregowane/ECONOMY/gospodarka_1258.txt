Żubr
 Archiwum PAP/Piotr Polak
                                        

            Generalna Dyrekcja Ochrony Środowiska wydała zgody na eliminacje niektórych żubrów żyjących w Puszczy Knyszyńskiej i w Puszczy Boreckiej - poinformowały Lasy Państwowe. Rzeczniczka przedsiębiorstwa dodała, że zgoda obejmuje odstrzał do 40 sztuk.
      
            "Generalna Dyrekcja Ochrony Środowiska wydała zgody na eliminacje niektórych żubrów żyjących w Puszczy Knyszyńskiej i w Puszczy Boreckiej. Żubry są gatunkiem objętym ochroną ścisłą; eliminacja pojedynczych osobników jest podyktowana interesem całej populacji" - poinformowały Lasy w czwartkowym komunikacie.

Rzeczniczka Lasów Państwowych Anna Malinowska wyjaśniła w rozmowie z PAP, że zgoda na odstrzał żubrów wydana została kilka dni temu i odejmuje do 40 sztuk. Zwróciła uwagę, że takie zgody były już wcześniej wydawane i że limity nie są w pełni wykorzystywane.

Decyzje będą obowiązywały do końca marca przyszłego roku.

Lasy Państwowe wyjaśniły, że zgoda na odstrzał "ma na celu wyeliminowanie ze stada osobników poważnie chorych, rannych, agresywnych oraz wyrządzających znaczne szkody w gospodarce rolnej, leśnej lub innych rodzajach mienia".

"Przypomnijmy, uzasadnieniem odstrzału jest m.in. choroba zakaźna (np. gruźlica, która jest u żubrów nieuleczalna przy obecnym stanie wiedzy naukowej), niekorzystny genotyp, obrażenia lub inne objawy wpływające na zbyt słabą kondycję danego żubra, by mógł on być zaakceptowany przez stado, a także zbyt duża liczebność stada, które nie jest w stanie wyżywić się na danym terenie" - zaznaczono w komunikacie.

Lasy zapewniły, że oceny i rekomendacje co do odstrzału dokonywane są przez komisje złożone z naukowców i specjalistów.

"To są trudne decyzje, ale musimy brać pod uwagę wszystkie czynniki, które mogą zmniejszać szanse na przeżycie i utrzymanie stada jako całości. Żubrów co roku nam przybywa, ale jeszcze pozostają gatunkiem zagrożonym. Dlatego ważniejsza jest ochrona całej populacji, niż interes pojedynczych osobników" - podkreśliła cytowana w komunikacie prof. Wanda Olech-Piasecka, dziekan wydziału Nauk o Zwierzętach SGGW w Warszawie.

LP poinformowały, że w Polsce, na początku br. żyło 1701 żubrów, z czego – ponad 1300 – w stadach wolno żyjących, a pozostałe w zamkniętych hodowlach, rezerwatach i zagrodach pokazowych. Obecnie populacja żubra w Puszczy Boreckiej wynosi ponad 100 osobników, natomiast w Puszczy Knyszyńskiej żyje ich ok. 140.