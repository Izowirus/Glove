Do końca roku zostanie przedstawiona ostateczna informacja w sprawie jednolitego podatku - poinformowała w czwartek premier Beata Szydło.
      
            "Rada Ministrów do końca tego roku, do końca grudnia, poinformuje, czy prace nad podatkiem (jednolitym) będą kontynuowane i czy ta danina zostanie wprowadzona pod obrady rządu, a potem Sejmu i wejdzie w życie - tak jak wcześniej pojawiały się informacje - w 2018 roku, czy też nie będziemy decydowali się na podjęcie tych kroków" - powiedziała szefowa rządu w czwartek na konferencji prasowej.

Jak dodała, w tej chwili nie ma żadnej decyzji w sprawie jednolitego podatku. "W tej chwili nie ma zmiany systemu podatkowego. I jeszcze raz podkreślę - do końca roku zostanie przedstawiona ostateczna informacja, co dalej, jeśli chodzi o podatek jednolity" - podkreśliła Szydło.

W minioną środę premier powiedziała w wywiadzie dla TVN24, że "wyobraża sobie" taką sytuację, iż rząd wycofa się z pomysłu wprowadzenia jednolitego podatku. "W tej chwili w ten sposób podchodzimy do sprawy, że jeszcze trwają ostatnie analizy. Komitet Ekonomiczny przygotowuje różne koncepcje i wyliczenia dotyczące jednolitego podatku" - zaznaczyła.

Jak podkreśliła, jednolita danina zostanie wprowadzona, jeśli okaże się, że "będzie prosta, sprawiedliwa i nie uderzy w przedsiębiorców", a jednocześnie rozwiąże najważniejsze problemy, czyli "zniweluje różnice pomiędzy grupami podatników, którzy bardzo dobrze zarabiają i płacą relatywnie niższe podatki, a tymi, którzy zarabiają niewiele".

Na początku października szef Komitetu Stałego Rady Ministrów i p.o. ministra skarbu państwa Henryk Kowalczyk mówił, że jednolity podatek ma uprościć system rozliczeń, zmniejszyć obciążenia dla prowadzących jednoosobową działalność gospodarczą, zakłada także wyższe podatki dla najlepiej zarabiających.