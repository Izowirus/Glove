Warszawa, 22.04.2016. Wiceprezes Zarządu PKN Orlen Mirosław Kochalski, podczas konferencji prasowej przed zaplanowanym na niedzielę, 24 bm., biegiem maratońskim Orlen Warsaw Marathon, 22 bm. w Warszawie. (obm/nlat) PAP/Marcin Obara Archiwum PAP © 2017 / Marcin Obara
                                        

            PKN Orlen podał w piątek, że w II kwartale 2017 r. zanotował rekordowy zysk na poziomie 3,1 mld zł. Po wzroście sprzedaży paliw widać efekty redukowania szarej strefy przez nowe regulacje - ocenił wiceprezes spółki Mirosław Kochalski.
      
            Zgodnie z przedstawionymi w piątek wynikami skonsolidowanymi za II kwartał 2017 r., Orlen zanotował wynik EBITDA (zysk przed opodatkowaniem) wg LIFO (sposób wyceny zapasów) na poziomie 3,1 mld zł, o 0,5 mld zł więcej niż w tym samym okresie przed rokiem. Wzrost przerobu ropy naftowej wyniósł 10 proc., również o 10 proc. wzrosły wolumeny sprzedaży. Przychody wzrosły o 19 proc., a sprzedaż paliw - o 10 proc. Na 4 sierpnia spółka planuje wypłatę dywidendy w wysokości 3 zł na akcję.

Jak ocenił wiceprezes Kochalski na dobre wyniki Orlenu na polskim rynku detalicznym pozytywny wpływ ma redukowanie szarej strefy. "Za miesiąc upłynie rok odkąd intensywnie rozpoczęto wprowadzanie regulacji ograniczających szarą strefę. To jest zupełnie nowa sytuacja" - powiedział. Podkreślił, że w II kwartale 2017 r. w stosunku do II kwartału 2016 r. w Polsce odnotowano wzrost konsumpcji oleju napędowego o 26 proc.

Analityk z BM Reflex Urszula Cieślak powiedziała PAP, że "nowe regulacje z pewnością sprawiły, że dotychczasowi klienci szarej strefy zawarli umowy z legalnymi dostawcami. Dodatkowo w pierwszych miesiącach roku ceny diesla z legalnego importu były mniej korzystne w stosunku do oferty krajowego producenta, co także przyczyniało się do większej sprzedaży produktu krajowego" - oceniła Cieślak.

Dyrektor wykonawczy ds. planowania i raportowania Orlenu Rafał Warpechowski zaznaczył, że w Polsce był to trzeci kwartał z rzędu z dwucyfrowymi wzrostami sprzedaży diesla. "Ewidentnie jest to efekt ujawniania, czy też likwidacji wolumenów, które funkcjonowały w szarej strefie. Co również pozytywnie wpływa na nasze operacje, bo pozwala lokować nasze produkty na rynku".

Rafał Warpechowski podkreślił też, że Orlenowi sprzyja też otoczenie zewnętrzne i sytuacja makroekonomiczna. Istotnie wzrosła modelowa marża rafineryjna - do 13,6 dol. za baryłkę, co oznacza, że zbliżyła się do rekordów z 2015 r. - zaznaczył. Do dobrych wyników przyczyniły się zarówno produkty rafineryjne, jak i petrochemiczne - dodał. Zauważył też, że sukcesywnie umacnia się złoty, zwłaszcza w stosunku do dolara, co dla spółki też jest okolicznością sprzyjającą.

Warpechowski stwierdził również, że "wszystkie rynki, na których działamy cieszą się solidnym wzrostem", a ponieważ jest to skorelowane z konsumpcją paliw, więc rośnie też ich sprzedaż. Komentując 10 proc. wzrost sprzedanych wolumenów we wszystkich segmentach, Warpechowski ocenił, że jest to efekt zagospodarowania rosnącego rynku. "To pokazuje, że jesteśmy firmą, potrafiącą szybko z takiej okazji skorzystać" - ocenił.