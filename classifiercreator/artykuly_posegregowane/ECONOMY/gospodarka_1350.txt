Program gospodarczy PiS, program rządu, to wszystko, co realizujemy od blisko 18 miesięcy, przynosi oczekiwane efekty - powiedziała we wtorek premier Beata Szydło, komentując poziom bezrobocia. Na koniec kwietnia stopa bezrobocia wyniosła 7,7 proc. i była najniższa od 26 lat.
      
            "To jest najlepszy wynik od 1992 roku. Od 1992 roku nie było tak niskiego bezrobocia w Polsce. To przede wszystkim jest ogromna satysfakcja ze względu na to, że okazuje się, iż program gospodarczy PiS, program rządu - to wszystko, co realizujemy od blisko 18 miesięcy, przynosi oczekiwane efekty" - powiedziała Szydło na konferencji prasowej.

"Bezrobocie spada, Ludzie mają wyższe zarobki, rodziny mają wsparcie finansowe +rodzina 500 plus+" - dodała. Szefowa rządu poinformowała, że na wtorkowym posiedzeniu rządu przyjęto projekty ustaw, które będą podstawą wprowadzenia programu "mieszkanie plus".

Premier Szydło: praca i godna płaca to prawdziwa wolność 

"To pokazuje, że program, który konsekwentnie realizujemy, program ukierunkowany na wsparcie rodzin, na to, by Polacy mogli godnie żyć, przynosi efekty. To są dobre informacje również dla przedsiębiorców, pracodawców, dla rynku pracy" - oceniła. Zapewniła, że zmiany nadal będą konsekwentnie wprowadzane.

MRPiPS podało we wtorek, że stopa bezrobocia na koniec kwietnia wyniosła 7,7 proc. To o 0,4 punktu procentowego mniej niż miesiąc wcześniej i o 1,7 proc. mniej niż rok temu. Jak podkreślił resort, tak niskiego wskaźnika bezrobocia nie zanotowano od 26 lat.



Dodała, że to "powinna to być dobra wiadomość również dla malkontentów". "Finanse publiczne mają się świetnie, mamy jedne z najlepszych wskaźników" - powiedziała szefowa rządu

"Na tym polega wolność – że ludzie maja pracę, mają dobre, godne wynagrodzenia, mogą decydować o swojej przyszłości, przyszłości swoich rodzin - to jest właśnie prawdziwa wolność, którą powinniśmy się wszyscy cieszyć" - powiedziała. "Polska jest bezpiecznym państwem, w którym rodziny mają wsparcie, przedsiębiorcy mają wsparcie, a efekty gospodarcze są imponujące" - dodała.

Sytuacja na rynku pracy pozytywna dla funduszy podległych MRPiPS

Minister rodziny, pracy i polityki społecznej Elżbieta Rafalska powiedziała, że bardzo dobra sytuacja na rynku pracy, rosnące wynagrodzenia i wzrost gospodarczy bardzo dobrze wpływają na fundusze ubezpieczeń społecznych, gwarantowanych świadczeń pracowniczych i pracy.

Zauważyła, że spadek bezrobocia jest ważny dla podległych MRPiPS funduszy - ubezpieczeń społecznych, gwarantowanych świadczeń pracowniczych i pracy. "Dobra sytuacja na rynku pracy, duża liczba pracujących osób, rosnące wynagrodzenia, to dobra sytuacja dla Funduszu Pracy, (...) to dobra sytuacja dla Funduszu Ubezpieczeń Społecznych" - powiedziała Rafalska.

Przypomniała, że 2016 r. był najlepszy finansowo dla FUS. Również bardzo dobra jest sytuacja Funduszu Gwarantowanych Świadczeń Pracowniczych, z którego wypłacane są np. wynagrodzenia dla pracowników upadających zakładów. "Te fundusze, w tej sytuacji na rynku pracy, rosnących wynagrodzeń, wzrostu gospodarczego - ich sytuacja finansowa jest bardzo dobra" - powiedziała Rafalska.

Kolejne spadki bezrobocia potwierdzają znakomitą sytuację na rynku pracy

Rafalska powiedziała, że kolejne spadki bezrobocia potwierdzają znakomitą sytuację na rynku pracy. "Liczba osób bezrobotnych zarejestrowanych w Powiatowych Urzędach Pracy spadła poniżej 1,3 mln osób. (...) Gdy rząd obejmowała premier Beata Szydło, bezrobotnych było ponad 1,5 mln" - wskazała.

Podkreśliła, że cieszy to, iż bezrobocie spada we wszystkich regionach, a szczególnie w tych województwach, gdzie ten wskaźnik był wysoki. Wskazała, że rozpoczęły się prace sezonowe m.in. w budownictwie, rolnictwie, ogrodnictwie i leśnictwie. "Myślę, że prognozy na kolejne miesiące rzeczywiście pozwolą osiągnąć efekt bezrobocia na poziomie 7 proc., a być może nawet mniej" - powiedziała minister.