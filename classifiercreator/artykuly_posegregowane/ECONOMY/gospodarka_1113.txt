Gdańsk, 16.03.2015. Nowy system wypełniania deklaracji podatkowych e-Deklaracja, uruchomiony przez Ministerstwo Finansów, 16 bm. (aw/ukit) Archiwum fot. PAP/Adam Warżawa
                                        

            W piątek i sobotę w 93 galeriach handlowych w całym kraju pracownicy urzędów skarbowych będą pomagać w wypełnieniu deklaracji podatkowych za zeszły rok i wysłaniu ich elektronicznie - informuje Ministerstwo Finansów.
      
            Jak wyjaśnił PAP Paweł Jurek z biura prasowego MF, dotychczas podatnicy złożyli 7 mln 323 tys. elektronicznych PIT-ów za 2017 r. Do końca marca br. było ich 7 mln 15 tys. podczas, gdy w analogicznym okresie zeszłego roku do systemu wpłynęło o prawie milion mniej elektronicznych rozliczeń rocznych - 6 mln 75 tys.

Zgodnie z komunikatem MF, akcja odbędzie się w piątek i sobotę w godzinach od 12 do 20 na wyznaczonych stanowiskach informacyjnych w 93 centrach handlowych w Polsce. Pracownicy urzędów skarbowych będą tam czekać na osoby składające roczną deklarację podatkową.

"Wyjaśnią wątpliwości związane z wypełnieniem PIT czy korzystaniem z ulg podatkowych i odliczeń, a co najważniejsze – pomogą wypełnić PIT i wysłać go elektronicznie bezpośrednio do urzędu skarbowego. Podatnicy otrzymają także urzędowe potwierdzenie odbioru zeznania (UPO)" - poinformował resort finansów. Ministerstwo zastrzega, że deklaracje PIT w formie papierowej nie będą przyjmowane.

MF podkreśla, że z bezpłatnej pomocy urzędników może skorzystać każdy podatnik. Wystarczy mieć ze sobą rozliczenie PIT-11, które przekazuje pracodawca lub inne dokumenty świadczące o uzyskanych dochodach w 2017 r.

"Jeśli chcemy skorzystać z ulg podatkowych, to należy również pamiętać o dokumentach, które potwierdzają wydatki do odliczenia. Bardzo ważne jest też, aby mieć ze sobą zeszłoroczne rozliczenie PIT (za 2016 r.) lub dokładną kwotę przychodu uzyskanego w 2016 r. Będzie to potrzebne do identyfikacji danych w systemie e-Deklaracje" - przypomina resort finansów.

MF dodało, że od ubiegłego roku podatnicy mogą korzystać z nowej formy rozliczenia z fiskusem - przygotowanej przez urząd skarbowy. Wystarczy złożyć online wniosek PIT-WZ, a urząd sam przygotuje zeznanie podatkowe na podstawie danych, które posiada.

"To najprostszy, najszybszy i najpewniejszy sposób rozliczenia dochodów. W PIT-WZ podatnik przekazuje urzędowi informacje o korzystaniu z odliczeń od podatku lub dochodu, np. z tytułu przysługującej ulgi na dzieci, wydatków na cele rehabilitacyjne, podwyższonych kosztów uzyskania przychodów czy przekazaniu 1 proc. podatku na rzecz wybranej organizacji pożytku publicznego. Również ten wniosek będzie można złożyć w centrach handlowych" - dodano.

Listę centrów handlowych, w których będzie można uzyskać pomoc urzędników skarbowych można znaleźć na stronie internetowej Ministerstwa Finansów.