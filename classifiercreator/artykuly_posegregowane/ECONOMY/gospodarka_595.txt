Wyższe opłaty za parkowanie zachęcą inwestorów prywatnych i samorządy do budowy wielopoziomowych parkingów - powiedział PAP wiceminister inwestycji i rozwoju Witold Słowik. Zaznaczył, że podwyżka taryf jest suwerenną decyzją władz miasta.

      
             

Jak podkreślił, nowelizacja ustawy o partnerstwie publiczno-prywatnym, podpisana ostatnio przez Prezydenta RP, umożliwia podwyżkę opłaty za pierwszą godzinę parkowania w ścisłych centrach miast do 9,45 zł, ale decyzję w tej kwestii będą podejmować samorządy. Poza tym - jak zaznaczył - wyższe stawki będą mogły wprowadzać tylko aglomeracje, które mają powyżej 100 tys. mieszkańców. "Mówimy, więc o 39 miastach" - powiedział.

Zaznaczył, że przed podjęciem decyzji o podwyżce samorządy będą musiały dokonać analizy dotyczącą rotacji samochodów na miejscach parkingowych i wykazać uzasadnienie wprowadzenia tzw. śródmiejskiej strefy płatnego parkowania. Chodziło o to, żeby samorządy miały możliwość jej wprowadzenia m.in, by pozyskać dodatkowe środki na budowę infrastruktury.

"Nowe regulacje mają służyć pobudzeniu partnerstwa publiczno-prywatnego w zakresie budowania dużych podziemnych bądź wielokondygnacyjnych parkingów" - powiedział Słowik.

Dodał, że przy dotychczasowej stawce maksymalnie 3 zł za godzinę, "nie ma uzasadnienia ekonomicznego budowy dużych parkingów ani dla sektora prywatnego, ani dla samorządów". Przypomniał też, że stawka 3 zł za godzinę była uchwalana 15 lat temu i dziś nie ma związku z rzeczywistością.

Jak mówił, poza argumentem biznesowym, dla ustawodawcy istotny był argument środowiskowy. Podkreślił, że w centrach dużych polskich metropolii w okresie letnim około 50 proc. zanieczyszczeń powietrza pochodzi z emisji spalin samochodowych.

"Ograniczenie ruchu samochodów na pewno przyczyni się do mniejszego zanieczyszczenia powietrza, co spowoduje poprawę komfortu życia mieszkańców" - powiedział. W jego ocenie w wielu polskich miastach coraz lepiej działa komunikacja publiczna, więc mieszkańcy „mają alternatywę".