Warszawa, 04.10.2018. Minister finansów Teresa Czerwińska podczas ostatniego dnia 69. posiedzenia Sejmu, 4 bm. Posłowie zajmą się m.in. projektem ustawy budżetowej na 2019 rok. (nlat) PAP/Paweł Supernak
                                        

            Prowadzimy politykę bardzo aktywnego uszczelniania systemu podatkowego - powiedziała w czwartek dziennikarzom w Sejmie minister finansów Teresa Czerwińska proszona o odniesienie się publikacji "Super Expressu" ws. braku działań poprzedniego rządu dot. VAT.
      
            Minister proszona była o komentarz do czwartkowej publikacji "Super Expressu", który dotarł do pisma wysokich rangą urzędników resortu finansów z 4 marca 2015 r. Wynika z niego, że ówczesny szef ministerstwa Mateusz Szczurek nie widział podstaw do przeprowadzenia zmian w prawie, które pozwoliłyby skuteczniej walczyć z wyłudzeniami VAT - czytamy w czwartkowym "SE".

"W trakcie debaty budżetowej mówiłam o wielu działaniach, które podjął pan premier Mateusz Morawiecki, jeszcze wcześniej pan minister Paweł Szałamacha po to, żeby ten system podatkowy uszczelniać, po to, żeby walczyć z patologią, żeby zwalczać agresywną optymalizację podatkową. I mój stosunek (...) jest bardzo jednoznaczny; pokazuję to poprzez moje działania i poprzez działania, które zostały zapoczątkowane przez pana premiera. Czyli kolejne uszczelniające instrumenty (...). Jednoznacznie uszczelniamy, a jednocześnie chcemy, aby system podatkowy był transparentny i na tyle, na ile to jest możliwe - prosty w obsłudze" - powiedziała.

Zaznaczyła, że trudno jest jej się ustosunkować do pytania o przyczyny zignorowania problemu luki w VAT przez poprzedni rząd. "My nasze projekty, które wypracowujmy natychmiast kierujemy do realizacji (...), my prowadzimy politykę bardzo aktywnego uszczelniania" - podkreśliła.

Wcześniej w Sejmie Czerwińska przedstawiła projekt budżetu na 2019 r. podczas pierwszego czytania. "Jest bardzo dobrym budżetem dla Polski. Z jednej strony zapewnia niezbędną stabilność finansów publicznych, bezpieczeństwo. Jest to budżet odporny na ewentualne ryzyka, które mogą się pojawiać w gospodarce światowej, które gdzieś tam na horyzoncie obserwujemy. Ale z drugiej strony jest to budżet, który zawiera niezbędne impulsy prorozwojowe, takie, które są konieczne dla rozwoju gospodarki w długim terminie" - powiedziała dziennikarzom Czerwińska. 

Dodała, że ujęto w nim m.in. obniżenie stawki CIT do 9 proc. dla najmniejszych firm, czy ulgi dla dochodów pochodzących z komercjalizacji działalności badawczo-rozwojowej (stawka 5 proc.).

Minister podkreśliła, że jest to jednocześnie budżet, który zawiera jeden z rekordowo niskich deficytów - 28,5 mld zł i deficyt sektora finansów publicznych w wysokości 1,7 proc. PKB, co jest wynikiem istotnie poniżej wartości referencyjnych, jeśli chodzi o reguły fiskalne.

Według Czerwińskiej jest to budżet realny do wykonania i bezpieczny nawet w sytuacji spowolnienia gospodarczego. "A przecież gospodarka się porusza w cyklu i tego należałoby się spodziewać" - wyjaśniła.

Pytana, czy w 2018 r. deficyt budżetowy może być dużo niższy od tegorocznego planu (ustawa dopuszcza deficyt w wysokości 41,5 mld zł), bowiem analitycy mówią o kwocie około 20 mld zł, minister powiedziała, że po sierpniu budżet miał niewielką nadwyżkę. "Wykonanie całego planu finansowego to jest wykonanie deficytu sektora. Więc my na razie posiłkujemy się wynikiem budżetu państwa, niemniej jednak sektor to nie jest tylko budżet. Tych danych jeszcze nie mamy, dopiero zliczamy dane za pierwsze półrocze, które oczywiście są dość optymistyczne" - oceniła.

"Patrząc na bardzo dobre wyniki uszczelniania systemu podatkowego, patrząc na bardzo dobrą koniunkturę, myślę, że wykonanie deficytu zarówno w sektorze, jak i wykonanie deficytu budżetu państwa będzie istotnie niższe, na poziomie ok. 60 proc. zaplanowanego deficytu" - odpowiedziała.

Ministerstwo finansów przewiduje w projekcie, że dochody budżetu państwa wyniosą w przyszłym roku 387,6 mld zł, wydatki w kwocie 416,1 mld zł, co oznacza, że deficyt budżetu państwa będzie nie większy niż 28,5 mld zł. Natomiast deficyt sektora finansów publicznych (liczony według metodologii UE) ma wynieść 1,7 proc. PKB. Przygotowując projekt resort finansów założył, że PKB w ujęciu realnym wzrośnie o 3,8 proc., średnioroczna inflacja wyniesie 2,3 proc., przeciętny roczny fundusz wynagrodzeń w gospodarce narodowej oraz emerytur i rent wzrośnie nominalnie o 6 proc., a konsumpcja prywatna będzie wyższa o 5,9 proc.

Czwartkowy "Super Express" informuje, że dotarł do pisma dyrektora Departamentu Podatku od Towarów i Usług w resorcie finansów do Jarosława Nenemana, ówczesnego podsekretarza stanu w MF. Jak podaje gazeta, jego fragment brzmi: "Nawiązując do przekazanego w dniu 25 lutego br. projektu notatki w sprawie konieczności przygotowania projektu ustawy o podatku od towarów i usług w związku z procederem oszustw i nadużyć (...) oraz podjęcia zmian o charakterze długookresowym, Departament (...) uprzejmie prosi o potwierdzenie decyzji Ministra Finansów Pana Mateusza Szczurka co do braku zasadności prowadzenia obecnie prac legislacyjnych mających na celu wprowadzenie dalszych modyfikacji przepisów ustawy (...) o podatku od towarów i usług...".

"Co ciekawe, wiceminister Neneman złagodził treść notatki, +brak zasadności+ poprawiając na +brak szans+" - pisze "Super Express".