PKO Bank Polski poinformował w piątek, że BGK odkupił od niego udziały w Marguerite I - europejskim funduszu finansującym duże projekty infrastrukturalne. PKO BP podkreślił, że projekty, w które się zaangażował w ramach funduszu, miały dwucyfrowe stopy zwrotu.


      
            Paneuropejski fundusz finansujący duże projekty infrastrukturalne Fundusz Marguerite I (2020 European Fund for Energy, Climate Change and Infrastructure) był pierwszym w historii UE przykładem modelu finansowania projektów w obszarze infrastruktury drogowej, energetycznej i związanej z OZE. Tworzy go sześciu głównych inwestorów, w tym BGK, który zastąpił PKO BP, Europejski Bank Inwestycyjny i Komisja Europejska. Udział BGK w kapitale funduszu wynosi ok. 14 proc. Zgromadzono w nim środki o wartości 710 mln euro, które w ciągu ośmiu lat zostały w pełni zainwestowane. Jak podkreślił PKO BP, dotychczasowe inwestycje pozwoliły osiągnąć dwucyfrową rentowność, a kolejne projekty będą finansowane z funduszu Marguerite II.

W Polsce przy udziale Marguerite I, zrealizowano m.in. budowę spalarni odpadów w Poznaniu, największy zrealizowany dotychczas w Polsce projekt w formule Partnerstwa Publiczno-Prywatnego. Całkowity koszt budowy instalacji wyniósł 832 mln zł. Marguerite I sfinansował też m.in. budowę terminala lotniczego w Zagrzebiu, który jest obecnie najnowocześniejszym tego typu obiektem na Bałkanach. Jak podkreślił PKO BP, rozwój tej infrastruktury ułatwił polskiej spółce LOT ekspansję w tym regionie. Innym przykładem jest przejęcie udziałów w spółce Latvijas Gaze, co pozwoliło oddzielić od aktywów dystrybucyjnych aktywa przesyłowe gazu, kontrolowane wcześniej przez Gazprom.

"Dzięki naszemu zaangażowaniu, przy wkładzie banku na poziomie 100 mln euro, sfinansowano w Polsce inwestycje o wartości niemal 2 mld zł. Teraz miejsce PKO Banku Polskiego zajmie Bank Gospodarstwa Krajowego, który będzie kontynuował wspieranie polskich interesów w Europie" – powiedział, cytowany w komunikacie PKO BP, wiceprezes banki Jakub Papierski.

"Decyzja o odkupieniu od PKO BP udziałów w funduszu Marguerite I wiąże się z naszym przystąpieniem do Marguerite II. W fundusze te zainwestowały największe europejskie banki rozwoju. Finansowanie dużych przedsięwzięć infrastrukturalnych wpisuje się w misję BGK, którą jest wspieranie rozwoju społeczno-gospodarczego Polski. Przypomnę, że fundusz, który ma siedzibę w Luksemburgu, po raz pierwszy otworzy biuro regionalne. Dzięki naszemu zaangażowaniu będzie ono zlokalizowane w Warszawie" - poinformował pierwszy wiceprezes BGK Paweł Nierada.

BGK jest inwestorem w Marguerite II od listopada 2017 r. Całkowite zaangażowanie tego funduszu przekracza 700 mln euro. Będzie on kontynuować udzielane wcześniej przez Marguerite I wsparcie kluczowych inwestycji infrastrukturalnych w energii, w tym ze źródeł odnawialnych, transportu oraz infrastruktury cyfrowej.