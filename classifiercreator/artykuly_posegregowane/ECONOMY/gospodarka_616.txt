Lublin, 15.07.2015. Urząd Pracy. (wp/awol) 
 PAP © 2018 / Wojciech Pacewicz
                                        

            Stopa bezrobocia w lipcu wyniosła 5,9 proc. i w porównaniu z czerwcem utrzymała się na tym samym poziomie - poinformowało w poniedziałek Ministerstwo Rodziny, Pracy i Polityki Społecznej. W porównaniu z ubiegłym rokiem bezrobocie spadło o 1,1 pkt. proc.

      
            Jak wynika z szacunków ministerstwa stopa bezrobocia się nie zmieniła, ale liczba bezrobotnych w lipcu spadła o 6,4 tys. osób w porównaniu ze stanem w czerwcu i wyniosła 961,5 tys. osób.

MRPiPS podkreśliło, że począwszy od 1991 r. wskaźnik bezrobocia w lipcu nigdy nie był tak niski. "Kolejny miesiąc z bezrobociem poniżej granicy 6 proc. to powód do ogromnej radości, ale też zmiany myślenia o rynku pracy i jego problemach" - oceniła cytowana w komunikacie szefowa MRPiPS Elżbieta Rafalska.

"Musimy skupić się teraz na zapewnieniu pracowników w branżach, w których są znaczące deficyty, oraz na zachęcaniu Polaków, którzy wyjechali do pracy za granicę, aby wrócili do Polski. Mamy coraz lepsze warunki dla pracowników, rosną wynagrodzenia" – podkreśliła minister.

Według danych resortu pracy, liczba bezrobotnych w lipcu była o 178,5 tys. osób niższa niż przed rokiem (spadek o 15,7 proc.). Z kolei liczba wolnych miejsc pracy i miejsc aktywizacji zawodowej zgłoszonych przez pracodawców do urzędów pracy wyniosła 129 tys.

Liczba bezrobotnych zmniejszyła się w 12 województwach, przy czym najbardziej w zachodniopomorskim - o 1,8 proc. (0,8 tys. osób), śląskim - o 1,7 proc. (1,4 tys. osób), kujawsko-pomorskim - o 1,3 proc. (o 1,0 tys. osób), mazowieckim - o 1,3 proc. (o 1,8 tys. osób).

Stopa bezrobocia spadła w pięciu województwach: kujawsko-pomorskim, lubelskim, mazowieckim, warmińsko-mazurskim i zachodniopomorskim, przy czym najbardziej (o 0,2 punktu proc.) w kujawsko-pomorskim, a w pozostałych czterech o 0,1 pkt. proc. Oznacza to, że we wszystkich województwach stopa bezrobocia jest na jednocyfrowym poziomie.

MRPiPS podało, że najniższe bezrobocie - na poziomie 3,3 proc. - odnotowano w woj. wielkopolskim, a najwyższe - 9,9 proc. - w warmińsko-mazurskim.

W 10 województwach bezrobocie w odniesieniu do poprzedniego miesiąca się nie zmieniło. Jedynie w województwie świętokrzyskim stopa bezrobocia wzrosła o 0,1 pkt. proc.