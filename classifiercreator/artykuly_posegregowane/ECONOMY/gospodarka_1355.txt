W USA udało się uniknąć groźby tzw. zamknięcia rządu. Za dwa dni decyzja Fed w sprawie polityki monetarnej. Na Wall Street wahania - Dow Jones na minusie o 0,06 proc., S&amp;P 500 zyskuje 0,15 proc., a NASDAQ rośnie o 0,33 proc.
      
            Negocjatorzy w Kongresie USA osiągnęli porozumienie zapewniające dalsze wypłaty z budżetu na utrzymanie administracji federalnej, co oddala groźbę wstrzymania działalności różnych jej agend czyli tzw. zamknięcia rządu (government shutdown).

Izba Reprezentantów i Senat muszą jeszcze uchwalić opracowaną wspólnie przez Republikanów i Demokratów ustawę w tej sprawie, czego oczekuje się w bieżącym tygodniu.

Ustawa będzie pierwszym kongresowym aktem prawnym dużej rangi od czasu objęcia przez Donalda Trumpa urzędu prezydenta 20 stycznia i zapewni finansowanie wszystkich służb oraz programów federalnych do końca bieżącego roku finansowego czyli do 30 września.

W razie blokady środków setki tysięcy pracowników federalnych znalazłyby się na przymusowych bezpłatnych urlopach, a wielu innych, jak funkcjonariusze organów porządku publicznego, musiałoby wykonywać swe obowiązki bez wynagrodzenia - do czasu, aż spór w Kongresie zostałby rozwiązany.

Kongresowi negocjatorzy nie zgodzili się na żądane przez prezydenta finansowanie budowy muru na granicy z Meksykiem, który jest jego zdaniem niezbędny dla zwalczania nielegalnej imigracji i przemytu narkotyków. Postanowili natomiast przeznaczyć dodatkowe 1,5 mld dolarów na ochronę granic, w tym na nowe technologie i naprawy istniejącej infrastruktury.

"Uniknięcie shutdown pomogło rynkom w zmianie nastawienia z neutralnego na bardziej pozytywne" - wskazuje Jasper Lawler, starszy analityk rynku w London Capital Group.

"To dobrze, że bez większego problemu została osiągnięta wstępna umowa" - powiedział Naoki Fujiwara, zarządzający funduszami Shinkin Asset Management Co. w Tokio.

PKB USA w I kw. wzrósł poniżej oczekiwań ekonomistów. Jednocześnie najwyższy od 9 lat okazał się indeks kosztów zatrudnienia.

Produkt Krajowy Brutto USA w pierwszym kwartale 2017 r. wzrósł o 0,7 proc. w ujęciu zanualizowanym kdk - podał w piątek Departament Handlu USA w pierwszym wyliczeniu. Analitycy spodziewali się wzrostu PKB USA o 1,0 proc. w ujęciu zanualizowanym kdk. W IV kw. 2016 roku PKB w Stanach Zjednoczonych wzrósł o 2,1 proc. w ujęciu zanualizowanym kdk.

Jednak informacje o uniknięciu zamknięcia rządu USA wpłynęło na poprawę nastrojów wśród inwestorów, którzy też w niedzielę otrzymali dawkę słabszych danych makro z Chin.

Tymczasem Fed w najbliższą środę zakończy majowe posiedzenie. Rynek nie spodziewa się zmian w parametrach polityki monetarnej i stawia na utrzymanie stopy fed funds w przedziale 0,75-1,0 proc., po podwyżce o 25 pb w marcu.


Ceny ropy naftowej na giełdzie paliw w Nowym Jorku spadają w reakcji na wzrost liczby odwiertów surowca w USA. Coraz więcej ropy dociera też na rynki z Libii.