Warszawa, 20.06.2018. Minister inwestycji i rozwoju Jerzy Kwieciński (L) oraz dyrektor generalny ds. polityki regionalnej i miejskiej w Komisji Europejskiej Marc Lemaitre (P) podczas konferencji prasowej nt. pieniędzy unijnych na politykę spójności 2021-2027, w Warszawie, 20 bm.  (sko) PAP/Paweł Supernak PAP © 2018 / Paweł Supernak
                                        

            Wzrost PKB w drugim kwartale tego roku będzie bardzo zbliżony do tego z pierwszego kwartału - powiedział w środę Jerzy Kwieciński, minister inwestycji i rozwoju. Dodał, że w całym 2018 r. wzrost bez problemu będzie powyżej 4 proc. PKB.
      
            "Biorąc pod uwagę dane dotyczące gospodarki, myślę że możemy liczyć na bardzo zbliżony wynik do tego, który mieliśmy za pierwszy kwartał tego roku" - mówił minister Jerzy Kwieciński. Przypomniał, że za pierwsze trzy miesiące roku Polska miała drugi pod względem wielkości wzrost gospodarczy w Unii Europejskiej, a jeśli chodzi o największe gospodarki, to był on największy wśród dużych gospodarek unijnych. Minister podkreślił, że "w dalszym ciągu mamy dobrą koniunkturę, a nasze firmy rosną".

Jak zaznaczył, m.in. agencje ratingowe weryfikują w górę swoje prognozy dotyczące wzrostu polskiego PKB. Powiedział, że nie będzie najmniejszego problemu, żeby PKB był w tym roku powyżej 4 proc.

PKB w pierwszym kwartale 2018 r. wzrósł o 5,2 proc. rdr wobec 4,9 proc. rdr w IV kwartale 2017 r. Resort finansów przygotowując budżet założył, że w 2018 r. polska gospodarka urośnie o 3,8 proc.