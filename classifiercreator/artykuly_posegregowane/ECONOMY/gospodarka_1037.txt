Warszawa, 28.02.2016. Autor książki Janusz Szewczak, podczas konferencji prasowej związanej z premierą książki pt. "Banksterzy. Kulisy globalnej zmowy".
 Archiwum fot. PAP © 2018 / Marcin Obara
                                        

            Komisja śledcza ds. VAT powinna m.in. wyjaśnić, dlaczego z taką łatwością zwracano podejrzanym firmom ogromne kwoty podatku VAT i czy nie było między tymi firmami, a administracją jakichś nieformalnych powiązań - mówi PAP wiceprzewodniczący sejmowej Komisji Finansów Publicznych Janusz Szewczak (PiS), pytany o zadania komisji.
      
            PAP: Czym powinna się przede wszystkim zająć komisja śledcza ds. VAT, gdy powstanie?

Janusz Szewczak.: Komisja powinna odpowiedzieć na pytanie, dlaczego były możliwe przekręty na taką skalę. Na przykład jak to było możliwe, że firma mieszcząca się w jednym pokoju w jakimś wieżowcu, w której nikt nie pracował, wnosiła o zwrot z tytułu VAT 300 czy 500 mln zł i taki zwrot otrzymywała. A następnego dnia transponowała się na Bermudy czy Kajmany. Komisja powinna wyjaśnić, dlaczego nie budziło to niczyjej refleksji, nie wywoływało kontroli, nie powodowało działań ze strony głównego inspektora informacji finansowej. Powinna też ustalić, czy nie było tu jakiś nieformalnych powiązań z tymi firmami i dlaczego wiceministrowie czy dyrektorzy departamentów tolerowali to, że z taką łatwością wypłacano te pieniądze. I dlaczego księgowa, która pomyliła się na niewielką sumę w fakturach, mogła trafić do aresztu, a ci którzy wystawiali dokumenty na setki milionów złotych byli kompletnie bezkarni. To był przecież największy rabunek podatkowy w prawie 30-letniej historii III RP.

PAP: Chodzi o przebadanie tworzenia mechanizmów prawnych, które doprowadziły do wyłudzeń?

J.S.: To jest jedna z koncepcji, choć mnie by bardziej zależało na pokazaniu mechanizmów działań lub zaniechań, które doprowadziły do tej skali patologii, rabunku i machlojek. Bo przecież nie było tak, że nikt nie ostrzegał. Ostrzeżenia były. Instytut Studiów Podatkowych prof. Witolda Modzelewskiego ostrzegał, dostarczył Ministerstwu Finansów szczegółowy 90-stronicowy raport w tej sprawie. A ministerstwo odpisało mu, że się nie zna i zajmuje się nie tym co trzeba.

PAP: Komisja podoła zadaniu?

J.S.: Na pewno przed komisją olbrzymie wyzwanie, bo to bardzo trudna sprawa. Chodzi przecież o aferę na ponad 250 mld zł. Przed członkami komisji czytanie gigantycznej ilości dokumentów, sprawdzanie, jak pieniądze kursowały, kto podejmował decyzje. Do przebadania krok po kroku są działania Ministerstwa Finansów za rządów PO-PSL pod kierownictwem Jacka Rostowskiego i Mateusza Szczurka.

PAP: Czy komisja będzie miała instrumenty, by to wszystko wyjaśnić?

J.S.: Liczę, że jakimś wsparciem dla komisji będą działania białostockiej prokuratury, która równolegle zajmuje się tą sprawą. To prokuratura pracowita i profesjonalna, więc myślę, że tam także wyniki będą interesujące.

PAP: Może Pan także wejdzie w skład tej komisji?

J.S.: Na razie takich propozycji nie otrzymałem. Jednak bez względu na to, jaki będzie mój wkład w prace tej komisji, chętnie będę pomagał kolegom.

Rozmawiał Piotr Śmiłowicz