Warszawa, 14.12.2016. Prezes Polskiej Agencji Informacji i Inwestycji Zagranicznych Tomasz Pisula podczas prezentacji Polskiego Funduszu Rozwoju - Inwestycje dla Polski, w Reducie Banku Polskiego w Warszawie, 14 bm. PFR będzie koordynował m.in. instytucje bankowe, ubezpieczeniowe czy inwestycyjne.  Archiwum fot. PAP © 2017 / Marcin Obara
                                        

            Blisko 700 osób ubiega się o pracę w nowo powstających zagranicznych placówkach Polskiej Agencji Inwestycji i Handlu - poinformował szef PAIH Tomasz Pisula. Podkreślił, że poziom kandydatów jest bardzo wysoki i jest kogo wybierać. Docelowo zatrudnienie w 70 biurach znajdzie 140 osób.
      
            "Nabór jest bardzo konkurencyjny; rzeczywiście pojawiły się osoby o bardzo ciekawych, różnorodnych kompetencjach. Widać, że Polacy podróżują, pracują za granicą, uczą się za granicą, znają języki zachodnie i wschodnie. Jest kogo wybierać" - zaznaczył.

Prezes przekazał, że widział dokumenty 70 kandydatów, którzy przeszli przez komisję rekrutacyjną. Na razie PAIH wybierze 20 z nich.

"Docelowo będziemy poszukiwali jakichś 140 pracowników - statystycznie licząc: jakieś dwie osoby na 70 biur. Z tym że niektóre biura będą działały jednoosobowo, inne biura - w trochę szerszym składzie" - mówił.

Wskazał też, że PAIH musi zadbać o zapas kadrowy, gdyż liczy się z odpływem pracowników zagranicznych biur handlowych. "Wiem, że osób dynamicznych, które będą bardzo szybko wchodziły w relacje biznesowe być może długo nie zatrzymam. Znając apetyt przedsiębiorców, których będą te osoby obsługiwały, istnieje obawa, że będą miały składane oferty przejścia do prywatnego biznesu i zajmowania się promocją relacji handlowych już dla konkretnych firm" - tłumaczył.

"Traktujemy cały ten projekt jako taką metodę wstrzyknięcia talentu młodych, dynamicznych ludzi do międzynarodowego obrotu gospodarczego. Także jeżeli to jest tak, że polska młodzież, czy też osoby w średnim wieku, które przejdą przez nasz +obóz treningowy+, a potem pójdą gdzieś w świat i będą pomagały polskim firmom w internacjonalizacji, to będzie to tylko z pożytkiem dla polskiego podatnika" - dodał.

Pisula przypomniał, że do końca 2017 r. Agencja chce mieć 20 działających biur zagranicznych. Działają już biura w Szanghaju (ChRL), Singapurze i Nairobi (Kenia), Teheranie (Iran) i Ho Szi Min (Wietnam), a wkrótce oficjalnie ruszą placówki w San Francisco (USA) i Meksyku.

Prezes dodał też, że trwają prace nad otwarciem biur handlowych w Toronto (Kanada), Mediolanie (Włochy), Frankfurcie (Niemcy), Londynie (Wlk. Brytania) oraz Budapeszcie (Węgry).

"Utrzymaliśmy tempo prac nad placówkami, więc jesteśmy na dobrej drodze, żeby rzeczywiście do końca roku dysponować siecią 20 biur, a za trzy lata - 70" - zauważył prezes Polskiej Agencji Inwestycji i Handlu.

Głównym zadaniem PAIH jest promocja eksportu polskich firm, przyciąganie inwestycji zagranicznych do Polski i wspieranie polskich inwestycji za granicą.

Natomiast zagraniczne biura handlowe umożliwią polskim przedsiębiorcom dotarcie na rynki o największym potencjale eksportowym oraz inwestycyjnym. W ramach oferowanych dla polskich firm usług będą zdobywały wiedzę, opracowywały strategię oraz model finansowania obsługiwanych rynków. Przygotują też dedykowaną dla przedsiębiorstw ofertę, a następnie pomogą ją wdrożyć na miejscu.