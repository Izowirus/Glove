Ogłaszamy konkurs na innowacyjne projekty, które poprawią komfort życia niepełnosprawnym i seniorom - powiedział w czwartek wiceminister inwestycji i rozwoju Adam Hamryszczak. Budżet konkursu to 10 mln zł.
      
            Celem konkursu - jak zaznaczył Hamryszczak - jest organizacyjne i finansowe wsparcie nowych pomysłów, które sprawią, że życie osób z czasowymi lub stałymi niepełnosprawnościami będzie lepsze jakościowo. 

W ramach ogłoszonego właśnie konkursu resort chce utworzyć trzy ogólnopolskie inkubatory innowacji społecznych, które będą poszukiwać ciekawych pomysłów, pomagać je zrealizować i wdrażać w życie. Takim inkubatorem może być np. fundacja, instytucja samorządowa czy organizacja pozarządowa, która ma, co najmniej trzyletnie doświadczenie w "inkubowaniu", czyli we wspieraniu procesu tworzenia przedsiębiorczości. "Ważnym kryterium wyboru będzie np. wiedza i doświadczenie we wsparciu osób niepełnosprawnych" - dodał Hamryszczak. 

Poinformował, że zainteresowane udziałem w konkursie podmioty muszą przedstawić koncepcję działania i złożyć wniosek o dofinansowanie do końca stycznia tego roku. Budżet konkursu - jak mówił - wynosi 10 mln zł, a maksymalna wartość grantu to 100 tys. zł. 

To właśnie do inkubatorów będą mogły zgłaszać się osoby, grupy czy firmy, które mają pomysł na produkt lub usługę, która może okazać się cenna dla osób z niepełnosprawnościami. Jak czytamy w informacji przygotowanej przez MIiR "inkubatory będą udzielać pomocy eksperckiej i finansowej w formie grantów osobom indywidualnym, grupom nieformalnym lub firmom, które mają pomysł jak sprawić, aby osoby o ograniczonej mobilności lub percepcji mogły w jak największym stopniu samodzielnie funkcjonować w codziennym życiu, czyli np. robić zakupy, poruszać się w przestrzeni publicznej".
 
"Działalność inkubatorów ma przyczynić się do stworzenia w Polsce ekosystemu sprzyjającemu rozwojowi innowacji społecznych - mówił Hamryszczak. Dodał, że liczy na to, że powstanie "sieć między ludźmi reprezentującymi różne dziedziny". 

Minister wspominał, że już w 2015 roku organizowany był podobny konkurs w ramach PO Wiedza Edukacja Rozwój.  W efekcie powstały bardzo ciekawe prototypy takie jak np. torba borba (wózek z silniczkiem ułatwiający m.in wciąganie zakupów po schodach) czy platforma na gąsienicach, umożliwiająca np. osobom na wózkach spacery po plaży czy po niektórych szlakach turystycznych.