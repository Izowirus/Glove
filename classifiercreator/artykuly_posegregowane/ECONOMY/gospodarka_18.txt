Dzisiaj ogłosiliśmy przetarg na budowę kanału przez Mierzeję Wiślaną - poinformował w poniedziałek PAP minister gospodarki morskiej i żeglugi śródlądowej Marek Gróbarczyk.
      
            "Dla nas to niezwykle ważny dzień" - zaznaczył w rozmowie z PAP.

Przypomniał, że zapowiadał, iż przetarg uda się ogłosić jeszcze w grudniu i zostało to zrealizowane. Udało się bowiem, jak dodał, uzyskać wszystkie niezbędne pozwolenia.

"Myślę, że w ciągu trzech miesięcy jesteśmy w stanie to rozstrzygnąć" - powiedział Gróbarczyk.

Zastrzegł, że przetarg został ogłoszony zgodnie z ustawą o zamówieniach publicznych, więc zawsze mogą zdarzyć się np. protesty oferentów. Zwrócił jednak uwagę, że to specyficzna inwestycja. "Dlatego jestem optymistą" - zaznaczył.

Szef MGMiŻŚ już 5 grudnia br., podczas prezentacji dokonań jego resortu, wyrażał nadzieję "z dużą dozą pewności", że w grudniu zostanie ogłoszony przetarg na budowę kanału przez Mierzeję Wiślaną.

Przekop nazywał wtedy "sztandarową inwestycją". "Mam gorącą nadzieję, że już za kilka tygodni, więc jeszcze w grudniu, będziemy mogli poinformować o tym, że został uruchomiony przetarg na budowę i na wyłonienie wykonawcy kanału żeglugowego" - mówił.

Z danych przedstawionych wtedy przez resort gospodarki morskiej wynika, że w 2018 r. odbyły się prace przygotowawcze. "Do końca roku zostanie wydana decyzja środowiskowa, pozwolenie na budowę i zostanie ogłoszony przetarg" - stwierdzało ministerstwo. MGMiŻŚ wskazuje, że zakończenie robót budowlanych i "oddanie do użytkowania kanału żeglugowego planowane jest na 2022 rok".

Zgodnie z informacjami MGMiŻŚ podstawą realizacji inwestycji jest Uchwała Rady Ministrów z 24 maja 2016 r. w sprawie ustanowienia programu wieloletniego o nazwie "Budowa drogi wodnej łączącej Zalew Wiślany z Zatoką Gdańską w latach 2016-2022". Celem programu - zaznacza resort - jest zapewnienie bezpieczeństwa i obronności w regionie poprzez otwarcie Zalewu Wiślanego na Morze Bałtyckie oraz na inne istniejące drogi wodne.

Kanał żeglugowy ma doprowadzić także do zniesienia istniejących barier infrastrukturalnych, które ograniczają rozwój północno-wschodniej części Polski - informowało MGMiŻŚ. Według resortu jego realizacja będzie również gwarancją swobodnej żeglugi statków.

Inwestycja ma kosztować ok. 880 mln zł; będzie finansowana w całości z budżetu państwa. Według rządu przekop Mierzei Wiślanej to inwestycja kluczowa, która ma ożywić gospodarczo Warmię i Mazury, a jednocześnie projekt ten realizowany jest pod kątem bezpieczeństwa państwa.

Według proponowanych rozwiązań, kanał żeglugowy przez Mierzeję Wiślaną będzie miał 1,3 km długości i 5 metrów głębokości. Ma umożliwić wpływanie do portu w Elblągu jednostek o parametrach morskich, tj. zanurzeniu do 4 m, długości 100 m, szerokości 20 m.