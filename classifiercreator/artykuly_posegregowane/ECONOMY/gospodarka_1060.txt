Bydgoszcz, 27.04.2018. Składanie rocznych zeznań podatkowych PIT za rok 2017 w Trzecim Urzędzie Skarbowym w Bydgoszczy, 27 bm. Deklaracje roczne za 2017 rok należy złozyć do 30 bm. (mr) PAP/Tytus Żmijewski PAP © 2018 / Tytus Żmijewski
                                        

            Poniedziałek jest ostatnim dniem na przesyłanie deklaracji podatkowej PIT za zeszły rok i rozliczenie podatku. MF radzi, by PIT-a wysłać przez internet - jest szybciej, a ryzyko popełnienia błędu jest mniejsze. W ten sposób rozliczyło się już prawie 11 mln podatników.
      
            Termin na rozliczenie podatku i złożenie rocznej deklaracji PIT za 2017 r. mija 30 kwietnia br. Ministerstwo finansów radzi, by skorzystać z najprostszej i najszybszej formy rozliczenia - przez internet. Można skorzystać ze wstępnie wypełnionego zeznania podatkowego (PFR) lub rozliczyć się za pomocą e-Deklaracji.

"Najczęściej podatnicy popełniają błędy podczas wypełniania deklaracji w formie tradycyjnej, papierowej. Zwykle to bardzo proste błędy, np. brak podpisu; niezaznaczenie pola, które wskazuje, czy wypełniamy zeznanie, czy korektę; brak informacji o wspólnym rozliczeniu z małżonkiem. Zdarzają się też błędy rachunkowe" - poinformował PAP Paweł Jurek z biura prasowego resortu finansów.

W przypadku osób prowadzących działalność gospodarczą należy pamiętać o wpisaniu danych identyfikacyjnych, czyli numerze NIP.

Jurek podkreślił, że takich błędów można uniknąć korzystając z internetowego rozliczenia przez system e-Deklaracje. "Jeżeli rozliczamy się przez internet za pomocą e-Deklaracje, to ryzyko pomyłki jest znacznie mniejsze. System nie dopuszcza do wysłania deklaracji zawierającej błędy. Aplikacja sama liczy oraz sprawdza, czy wszystkie pola zostały wypełnione" - powiedział przedstawiciel MF.

Zgodnie z danymi resortu finansów, do 6 rano w poniedziałek do systemu ministerstwa finansów wpłynęło 10 mln 920 tys. e-deklaracji. "To rekordowa liczba, bowiem w zeszłym roku w ten sposób przesłano niespełna 10 mln formularzy" - powiedział Jurek.

Informacje o rozliczeniu można uzyskać na stronie www.szybkipit.pl oraz na Portalu Podatkowym MF, gdzie znajdują się wszystkie informacje i formularze niezbędne do wypełnienia deklaracji. Fiskus zaprasza też na profil na FB.