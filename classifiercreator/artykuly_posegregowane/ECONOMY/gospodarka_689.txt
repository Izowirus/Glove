Warszawa, 17.07.2018. Minister infrastruktury Andrzej Adamczyk (P) oraz prezes zarządu PKP Polskie Linie Kolejowe Ireneusz Merchel (L) podczas konferencji prasowej pt. "Przedsiębiorstwo Napraw Infrastruktury w strukturze PLK", zorganizowanej w hali maszynowej PNI w Warszawie, 17 bm. (tg/doro) PAP/Tomasz Gzell PAP © 2018 / Tomasz Gzell
                                        

            Potencjał wykonawczy PKP Polskich Linii Kolejowych wzrośnie o połowę dzięki przejęciu Przedsiębiorstwa Napraw Infrastruktury (PNI). Przejmowana firma będzie wykonywała prace między innymi w ramach programu utrzymaniowego  - poinformował we wtorek na konferencji prasowej minister infrastruktury Andrzej Adamczyk.
      
            "Przedsiębiorstwo PNI będzie zabezpieczało potrzeby PKP PLK w sposób znaczny. Sam potencjał jeśli chodzi o maszyny wzrośnie o 50 proc. I mam nadzieję, że ten potencjał będzie wzrastał" - powiedział minister Adamczyk.

Dodał, że Przedsiębiorstwo Napraw Infrastruktury, to firma która ma operatorów maszyn, uprawnionych kierowników budów i inżynierów, którzy są w stanie uporać się nie tylko z problemami dotyczącymi bieżącego utrzymania, ale także z tymi, które pojawiają się w realizacji przedsięwzięć modernizacyjnych, inwestycyjnych, czy przebudowy szlaków kolejowych.

Prezes PKP PLK Ireneusz Merchel powiedział, że przejęcie PNI kosztowało 60 mln zł. Dodał, że jeszcze w tym roku PKP PLK zainwestuje w przejmowaną spółkę kilkanaście milionów złotych.

"Mamy już przygotowany harmonogram prac i od przyszłego tygodnia wejdziemy na roboty torowe" - dodał.

PNI zostało kupione w listopadzie 2011 roku przez Budimex od grupy PKP. Wartość transakcji wyniosła wtedy 225 mln zł. W sierpniu 2012 roku spółka PNI złożyła wniosek o ogłoszenie upadłości.

"Udało się naprawić błędy poprzedników, czyli sprzedaż przedsiębiorstwa PNI, przedsiębiorstwa dobrze zorganizowanego, które było dobrze wyposażone w sprzęt, hale produkcyjne, hale remontowe, wszystko to co niezbędne, aby prowadzić prace utrzymaniowe i inwestycyjne na polskich torach" - powiedział Adamczyk.

"O błędzie naszych poprzedników może świadczyć to, że rok po sprzedaży tego przedsiębiorstwa, PNI zostało postawione w stan likwidacji" - dodał minister.

Adamczyk przypomniał, że obecnie PKP PLK realizuje utrzymaniowy program kolejowy wartości 23 mld zł i Krajowy Program Kolejowy o wartości 67 mld zł.

"PNI będzie odgrywało dużą rolę we wsparciu PKP PLK w realizacji programu utrzymaniowego. (...) Jestem też przekonany, że PNI weźmie też udział w realizacji Krajowego Programu Kolejowego o wartości 67 mld zł" - dodał minister.

Merchel powiedział, że przed prywatyzacją PNI zatrudniło 1,5 tys. pracowników, obecnie zatrudnia 260 osób.

"Będziemy się starali odbudować firmę, a nie ją likwidować, jak to niestety miało miejsce przez ostatnie kilka lat" - dodał.