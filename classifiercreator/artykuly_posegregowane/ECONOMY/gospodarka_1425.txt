Glinik, 19.12.2016. Likwidacja ogniska ptasiej grypy H5N8 na jednej z ferm drobiu w okolicach Glinika, 19 bm. W pracach pomaga wojsko. Wojewoda lubuski wystąpił do resortu finansów o przesunięcie 70 mln zł z rezerwy na zabezpieczenie odszkodowań i finansowanie działań związanych z likwidacją ognisk choroby. Lubuskie jest jedynym regionem w Polsce, w którym potwierdzono ogniska wirusa H5N8 u ptactwa hodowlanego. Pierwsze potwierdzono 3 grudnia br. na fermie gęsi w Deszcznie. Kolejne zostały później zdiagnozowane na fermach w Gliniku (dwie fermy indyków) i w Białobłociu (ferma gęsi). (lm/dw) PAP/Lech Muszyński PAP © 2017 / Lech Muszyński
                                        

            Już 22 ogniska grypy ptaków stwierdzono w naszym kraju. Największe straty z tego tytułu odnotowuje się w województwie lubuskim, gdzie znajdują się duże fermy drobiu.
      
            19. ognisko wysoce zjadliwej grypy ptaków (podtyp H5N8) wykryto w gospodarstwie położonym w miejscowości Płonica (gmina Deszczno, powiat gorzowski, województwo lubuskie), gdzie znajdowało się ponad 23 tys. kaczek - poinformował w poniedziałek Główny Lekarz Weterynarii. 20. ognisko tej choroby stwierdzono w gospodarstwie położonym w miejscowości Stare Polichno (gmina Santok, powiat gorzowski, województwo lubuskie), utrzymującym ponad 33 tys. kurczaków rasy Hubbard.

Kolejne, 21. ognisko wykryto w gospodarstwie przyzagrodowym położonym w Krośnie na Podkarpaciu, gdzie było 56 sztuk drobiu różnych gatunków, a 22. - w gospodarstwie przyzagrodowym położonym w Korycie (gmina Czarnocin, powiat kazimierski, województwo świętokrzyskie), gdzie znajdowało się 45 sztuk drobiu różnych gatunków.

Choroba została potwierdzona na podstawie badań próbek w Instytucie Weterynaryjnym w Puławach.

Służby weterynaryjne wdrażają w gospodarstwach wszystkie procedury zwalczania, przewidziane w przypadku wystąpienia wysoce zjadliwej grypy ptaków u drobiu.