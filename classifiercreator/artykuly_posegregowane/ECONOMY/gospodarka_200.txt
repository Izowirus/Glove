Polska gospodarka potrzebuje większego udziału inwestycji prywatnych, by nadal rozwijać się dynamicznie - powiedział wiceprzewodniczący KE Valdis Dombrovskis.
      
            "Widzimy mocny wzrost gospodarczy dla Polski w tym roku i dość mocny na poziomie 3,7 proc. w następnym (roku - PAP), co głównie napędzać będzie konsumpcja prywatna. Jednak gdy spojrzymy na strukturę wzrostu, widzimy konsumpcję, inwestycje publiczne (...) należy powiedzieć, że widzimy relatywnie niski poziom inwestycji prywatnych (...) Wyraźnie poniżej średniej UE. By polska gospodarka nadal rozwijała się dynamicznie jest istotne, by zwiększyć poziom inwestycji prywatnych" - powiedział Dombrovskis w czwartek w Warszawie.

W listopadzie ekonomiści Komisji Europejskiej podwyższyli prognozę dynamiki PKB Polski w 2018 r. do 4,8 proc. z 4,6 proc. wcześniej. Ocenili, że podobnie jak w 2017 r. prywatna konsumpcja pozostanie głównym motorem wzrostu, czemu sprzyja korzystna sytuacja na rynku pracy i zaufanie konsumentów. Dodali, że wzrost gospodarczy wspierać powinny też inwestycje w związku z przyspieszeniem absorbcji funduszy unijnych, co doprowadzi do wzrostu inwestycji publicznych

Zdaniem ekonomistów KE, tempo PKB Polski w latach 2019-2020 spowolni do odpowiednio 3,7 proc. i 3,3 proc.