epa05699170 Cars of German carmaker Volkswagen (VW) are parked in a fenced area in front of the Volkwagenwerk in Wolfsburg, Germany, 05 January 2017. Lawyers representing Volkswagen on 03 January 2017 filed the first lawsuit in Germany about the VW emissions diesel cheating scandal.  EPA/CARSTEN KOALL 
Dostawca: PAP/EPA. Archiwum PAP/EPA © 2017 / CARSTEN KOALL
                                        

            Skandal dotyczący fałszowania pomiarów toksyczności spalin w samochodach z silnikami Diesla nie wpłynął negatywnie na wyniki sprzedaży Volkswagena. Koncern poinformował, że w 2016 r. sprzedał na świecie o 3,8 proc. więcej samochodów niż w 2015 r.
      
            Niemiecki producent w komunikacie podał, że w ubiegłym roku sprzedał globalnie 10,3 mln pojazdów. Podkreśla, że w samym tylko grudniu 2016 r. dostarczył do klientów ponad 933 tys. aut - co stanowi wzrost sprzedaży o 11,8 proc.

Agencja Associated Press sugeruje, że dzięki tym wynikom niemiecka firma może wyprzedzić Toyotę w rywalizacji o najlepszy wynik sprzedaży na świecie.

"2016 rok był dla nas trudny. Prowadziliśmy działania służące rozwiązaniu kryzysu związanego z silnikami Diesla, a równocześnie wprowadzając nową strategię +Together - Strategy 2025+ rozpoczęliśmy proces fundamentalnych zmian, by przygotować koncern na wyzwania, jakie niesie przyszłość. Mimo to udało się nam w tych trudnych warunkach ustabilizować działalność operacyjną – w ubiegłym roku dostarczyliśmy naszym klientom ponad 10 milionów samochodów” - mówił prezes koncernu VW Matthias Mueller.

Jak podano w komunikacie w Europie w 2016 roku marki należące do koncernu sprzedały 4,2 mln samochodów, co stanowiło wzrost o 4 proc. W Ameryce Północnej dostarczono klientom prawie 940 tys. aut, osiągając wzrost o 0,8 proc. W samych Stanach Zjednoczonych sprzedaż była większa o ponad 16 proc.

Na obszarze Azji i Pacyfiku niemiecki koncern sprzedał 4,3 mln nowych samochodów, z czego 4 mln w samych Chinach.

Tymczasem dzień wcześniej VW poinformował, że jego przygotowywana ugoda z ministerstwem sprawiedliwości USA przewiduje wypłacenie około 4,3 mld dolarów tytułem sankcji karnych za fałszowanie pomiarów toksyczności spalin w samochodach z silnikami Diesla.

Volkswagen prowadzi zaawansowane rozmowy zarówno z resortem sprawiedliwości, jak i władzami celnymi USA w celu zawarcia porozumień kompensacyjnych, które pozwolą na umorzenie postępowań karnych oraz określonych roszczeń odszkodowawczych za cywilnoprawne czyny niedozwolone.

Zawarta już wcześniej cywilnoprawna ugoda z setkami podmiotów, które złożyły w sądach w USA pozwy przeciwko Volkswagenowi, będzie go kosztować ponad 16 mld dolarów. Właściciele pojazdów z silnikami Diesla otrzymają rekompensaty w kwocie od 5100 do 10 tys. dolarów w zależności od typu i roku produkcji ich pojazdu. Ugoda zobowiązała ponadto koncern do zaoferowania możliwości wykupu samochodów bądź też dokonania w nich niezbędnych modyfikacji.