Spółka INEA, wielkopolski dostawca usług telekomunikacyjnych, poinformowała w piątek w Poznaniu o wprowadzeniu do swojej oferty dla klientów indywidualnych łącza 10 Gb/s. Jak podkreślono, to pierwsza taka oferta w UE. Osiągnięcia pogratulował firmie premier Mateusz Morawiecki.
      
            Prezentacja rozwiązania miała miejsce w trakcie rozpoczętych w piątek w stolicy Wielkopolski targów Poznań Game Arena - największych targów komputerowych w Europie Środkowo-Wschodniej.

Przedstawiciele firmy poinformowali, że z unikatowego w skali świata rozwiązania dla klientów indywidualnych, symetrycznego łącza w technologii Fiber-To-The-Home (FTTH) o prędkości przesyłu danych do 10 Gb/s, może obecnie skorzystać ok. 30 tys. gospodarstw domowych w Poznaniu.

Do końca roku INEA planuje udostępnić ofertę w całym mieście, a docelowo proponować ją na całej swojej sieci światłowodowej, również poza Wielkopolską.

"Ogromne gratulacje, że Polska jest tym pierwszym krajem w UE, który oferuje tak szybki Internet. Gratuluję wszystkim, którzy to stworzyli, jestem pod wrażeniem. Jestem przekonany, że za parę lat będzie to technologia dostępna komercyjnie wszędzie" - powiedział obecny na prezentacji premier Mateusz Morawiecki.

"Patrząc na gospodarkę, przyszłość, zdecydowanie stawiam na pracę naszych umysłów wspartą komputerami. Na gospodarkę cyfrową. Najważniejsze jest właśnie to, żebyśmy potrafili wykorzystywać nasze niesamowite umiejętności, bo talenty informatyczne są naszym dobrem narodowym" - dodał.

Premier: Polska w awangardzie światowej w obszarze prędkości przepływu danych

Szef rządu wyraził radość, że Polska "jest w awangardzie światowej, a w europejskiej zdecydowanie, w tak ważnym obszarze, jakim jest przepustowość, prędkość, tempo przepływu danych - tak, żebyśmy mogli jak najsprawniej wykorzystywać gospodarkę cyfrową dla dobra rozwoju gospodarczego w XXI w."

"I sztuczna inteligencja, i wielkie zbiory danych i przetwarzanie tego wszystkiego na pewno z biegiem czasu będzie coraz bardziej zależne od przepustowości” - podkreślił Morawiecki.

INEA podała, że poza Polską z tak szybkiego internetu mogą skorzystać jedynie mieszkańcy Szwajcarii oraz pojedynczych miast w USA, Japonii, Korei Południowej oraz Singapurze.

"Oferowane przez nas łącze symetryczne, pozwoli na swobodne działanie pracującym w domu informatykom, artystom, osobom zajmującym się obróbką video, czy nowymi technologiami takimi jak wirtualna bądź rozszerzona rzeczywistość. Od dzisiaj praca zdalna, nie będzie dla nich problemem" – poinformował w piątek w imieniu INEA Michał Bartkowiak.

Wprowadzenie w Polsce łącza o prędkości 10 Gb/s zrealizowano wspólnie z firmą Nokia.

INEA to lider usług telekomunikacyjnych w Wielkopolsce. Firma jest obecna w segmencie klientów indywidualnych, usług dla firm, jednostek samorządu terytorialnego oraz szkół. Dostarcza głównie usługi internetu szerokopasmowego, telewizji, telefonii mobilnej i stacjonarnej oraz usługi profesjonalne dla biznesu i data center. Dzięki realizowanym inwestycjom operator jest liderem w zakresie infrastruktury światłowodowej w Wielkopolsce.