Warszawa, 26.04.2018. Lotnisko Okęcie w Warszawie, 26 bm. Na 1 maja planowany jest strajk generalny związków zawodowych w LOT. W wyniku protestu możliwe będą utrudnienia na polskich lotniskach. (bz/awol) PAP/Bartłomiej Zborowski Archiwum PAP © 2018 / Bartłomiej Zborowski
                                        

            Nadzwyczajne walne zebranie związków zawodowych działających w PLL LOT zdecydowało o przeprowadzeniu we wrześniu strajku, daty nie ustalono - poinformowała PAP przewodnicząca Związku Zawodowego Personelu Pokładowego i Lotniczego Monika Żelazik. Według LOT to działanie na szkodę spółki i pasażerów.
      
            Jak powiedziała Żelazik, w środę odbyło się nadzwyczajne walne zebranie członków trzech związków zawodowych działających w LOT: Związku Zawodowego Pilotów Komunikacyjnych, Związku Zawodowego Personelu Pokładowego i Lotniczego oraz Ogólnopolskiego Pracowniczego Związku Zawodowego Konfederacja Pracy.

"Członkowie związków upoważnili nas do podjęcia akcji strajkowej we wrześniu, nie później. Jestem przewodniczącą międzyzakładowego komitetu strajkowego. Daty jeszcze nie ustaliłam, ponieważ muszę się spotkać i porozmawiać z innymi związkami. Zgodnie z ustawą muszę poinformować pracodawcę o planowanym strajku pięć dni wcześniej" - powiedziała.

Dopytywana, w jakiej formie może zostać przeprowadzony ten strajk, powiedziała, że nie będzie to protest, ale strajk, gdzie załogi nie stawią się do pracy. Jak tłumaczyła, związkowcy w dalszym ciągu domagają się nowego regulaminu wynagradzania oraz zatrudnienia na etaty.

Żelazik przekazała, że 27 sierpnia ma się odbyć Wojewódzka Rada Dialogu Społecznego, na którą jej przewodniczący marszałek województwa mazowieckiego Adam Struzik zaprosił związki zawodowe oraz przedstawicieli władz LOT. "Liczę na nadzór właścicielski na tym spotkaniu" - powiedziała Żelazik.

Ponadto - jak dodała - w środę walne związków podjęło uchwałę o odwołaniu z zarządu spółki wybranego przez załogę członka zarządu ds. korporacyjnych Stefana Malczewskiego. Jak dodała, powodem jest utrata do niego zaufania.

Dyrektor biura komunikacji LOT Adrian Kubicki, ocenił w rozmowie z PAP, decyzję związków, jako szkodliwą dla spółki i pasażerów.

"Dzisiejsza postawa związków zawodowych po raz kolejny dowodzi tylko jednego - braku ich odpowiedzialności. Nie wobec zarządu spółki, ale wobec pasażerów i wszystkich pracowników oraz współpracowników firmy" - powiedział Kubicki.

"Jedyny komunikat, jaki został dziś wysłany przez związki zawodowe, to komunikat dla pasażerów pod hasłem: nie miejcie zaufania do LOT, nie kupujcie biletów PLL LOT, dlatego, że nie wiadomo którego dnia we wrześniu może was spotkać niemiła niespodzianka i wasza podróż jest w jakiś sposób zagrożona przez nasze działania" - dodał.

Jego zdaniem, takie działanie związków będzie niosło ze sobą wymierne straty.

W opinii Kubickiego "wbrew temu, co uważają związki zawodowe nie jest przesądzone, czy sąd za legalne uzna referendum strajkowe, które odbyło się wiosną tego roku". "Dlatego, że sąd rozpocznie badanie tego 20 listopada br. Do tego czasu każda akcja strajkowa czy nawoływanie do akcji strajkowej jest braniem za zakładników pracowników" - tłumaczy. LOT zwrócił się do sądu o zbadanie legalności referendum.

Kubicki zwraca uwagę, jeden dzień zatrzymania funkcjonowania spółki to jest 20 mln zł. "Nie mówimy tu o kwocie 1,75 mln zł. Związki zawodowe nie chcą czekać na rozstrzygnięcie sądowe. Uważają, że są pewni swojej racji do tego stopnia, iż postanawiają skorzystać teraz ze swojego prawa i zastrajkować, pomimo braku tego rozstrzygnięcia. Czyli biorą na siebie ryzyko w wysokości 20 mln zł" - podkreślił.

Zarząd LOT-u wystosował przedsądowe wezwanie do zapłaty 1,75 mln zł do Związku Zawodowego Pilotów Komunikacyjnych, Związku Zawodowego Personelu Pokładowego i Lotniczego oraz do Ogólnopolskiego Pracowniczego Związku Zawodowego Konfederacja Pracy.

Spółka tłumaczy, że jest to kwota strat, jakie LOT poniósł w związku "z nieodpowiedzialnym zachowaniem niektórych liderów związków zawodowych, którzy przez trzy ostatnie dni kwietnia twierdzili, że będą organizować protest, mimo że obowiązywało wówczas sądowe zabezpieczenie zakazujące strajkowania".

27 kwietnia br. zarząd LOT-u przesłał związkom postanowienie Sądu Okręgowego w Warszawie, który zdecydował, że zapowiadany na 1 maja br. protest, nie może się odbyć na podstawie wyników referendum strajkowego. Związki zawodowe przez trzy kolejne dni nadal informowały opinię publiczną, że nie zamierzają się zastosować do postanowienia sądu i nie odstąpią od rozpoczęcia strajku. Dopiero 30 kwietnia związki ogłosiły, że 1 maja zorganizują pikietę, a nie strajk.

Sąd Apelacyjny w lipcu br. zdjął zabezpieczenie wydane przez Sąd Okręgowy.

Udziałowcami PLL LOT są: Skarb Państwa (99,856 proc. akcji) oraz TFS Silesia (0,144 proc. akcji).