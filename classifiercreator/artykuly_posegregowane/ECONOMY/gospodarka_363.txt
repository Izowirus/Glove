PAP/Radek Pietruszka 
                                        

            Od podatku od wydobycia miedzi i srebra będzie można odliczać darowizny dla lokalnych samorządów - poinformował we wtorek na konferencji prasowej po posiedzeniu rządu premier Mateusz Morawiecki.
      
            "Pewna część kwoty podatku miedziowego będzie mogła zostać przeznaczona na cele związane z działalnością samorządu lokalnego, będzie odliczona od podatku, czyli z ewidentną korzyścią dla mieszkańców, a pieniądze zostaną w społeczności lokalnej" - mówił Morawiecki. "Zależy nam na tym, żeby rozwój gospodarki służył wszystkim obywatelom" - dodał.

Szef rządu powiedział też, że to promocja dobrego modelu współpracy między państwem a samorządem. "Wydaje się, że znaleźliśmy bardzo dobrą formułę, nad którą zresztą będziemy dalej, w kolejnych miesiącach pracować, żeby ją jeszcze poprawiać na korzyść rozwiązań lokalnych" - zaznaczył.

Morawiecki dziękował też posłowi PiS Krzysztofowi Kubówowi i ministrowi Adamowi Lipińskiemu, którzy - jak mówił - "bardzo intensywnie zabiegali o to, żeby doprowadzić do pewnych zmian, korzystnych dla mieszkańców i środowisk, które działają na terenie zagłębia miedziowego".