GE Aviation i Lufthansa Technik zbudują wspólnie w Środzie Śląskiej centrum serwisowania silników lotniczych; wartość inwestycji wyniesie 250 mln euro i przyczyni się do powstania ok. 600 nowych miejsc pracy - poinformował resort rozwoju w komunikacie.
      
            Za inwestycję odpowiedzialna będzie XEOS - spółka joint venture zawiązana przez GE Aviation i Lufthansa Technik.

Wybór lokalizacji pod inwestycję ogłosili w poniedziałek na wspólnej konferencji prasowej przedstawiciele z GE oraz LH w obecności Mateusza Morawieckiego, wicepremiera, ministra rozwoju i finansów.

Inwestycja zostanie zlokalizowana w Legnickiej Specjalnej Strefie Ekonomicznej.

Wicepremier powiedział w poniedziałek na konferencji, że o wyborze inwestycji GE i LH zdecydowały elementy związane z naszą kadrą, siłą roboczą.

"Wybór Środy Śląskiej jako lokalizacji wspólnej inwestycji GE i Lufthansa jest kolejnym dowodem na to, że nasz kraj jest otwarty i gotowy na przyjmowanie nowych, technologicznie zaawansowanych projektów. Ta inwestycja będzie miała bardzo istotny wpływ na wzmacnianie sektora, który już dziś poprzez najwyższej klasy specjalistów – inżynierów i techników lotniczych - staje się polską specjalnością" - ocenił Morawiecki cytowany w komunikacie.

Jak podano w komunikacie, o wyborze Polski zdecydował także fakt, że serce silników, które mają być serwisowane w planowanych zakładach, zostało zaprojektowane przez polskich inżynierów z ECD (Engineering Design Center) w Warszawie.

Uruchomienie zakładu zaplanowano na wrzesień

Głównym przeznaczeniem zakładu będzie serwisowanie silników typu GEnX 2B, a w kolejnych latach również typu GE 9X. Aktualnie w komercyjnym użyciu działa ponad 400 silników GEnX 2B. Od 2021 roku do zakładu trafiać będą też silniki GE 9X. Choć formalny proces ich certyfikacji zakończy się w 2018 roku, to przez operatorów na całym świecie zostało zamówionych już ponad 700 sztuk.

Wmurowanie kamienia węgielnego planowane jest na marzec 2017 roku, natomiast uruchomienie zakładu - na wrzesień 2018 roku. Budowa kompleksu będzie odbywała się dwuetapowo. W ciągu pierwszych dwóch lata powstaną główne budynki biurowo-serwisowe/operacyjne. Od momentu rozpoczęcia realizowania inwestycji zapotrzebowanie na nowych pracowników wyniesie ok. 280 miejsc. Zatrudnienie znajdą zarówno inżynierowie, jak i pracownicy administracyjni oraz fizyczni.
Po zakończeniu pierwszej fazy budowy powstanie nowoczesna, wyposażona w najnowsze technologie specjalistyczna komora do testowanie silników samolotowych. Jej konstrukcja i przygotowanie do pełnej operacyjności zajmie blisko dwa lata. Wraz z rozwojem zakładu zapotrzebowanie na pracowników sięgnie ok. 600 osób.
W ramach projektu przewidziana jest intensywna współpraca z Politechniką Wrocławską oraz szkołami technicznymi, które wykształcą nowe pokolenie specjalistów.

GE weszła na polski rynek w 1992 roku i obecnie zatrudnia ponad 12 tys. osób, w tym 6,5 tys. w sektorze przemysłowym. Grupa GE w Polsce to m.in.: trzy fabryki specjalizujące się w produkcji wyrobów elektrycznych (w Kłodzku, Łodzi i Bielsku-Białej), dwie fabryki GE Aviation (Dzierżoniów i Bielsko-Biała) i trzy zakłady GE Power (zakład produkcji turbin i odlewnia w Elblągu oraz zakład produkcji generatorów we Wrocławiu). Od 16 lat w Warszawie działa także Centrum Projektowe EDC (Engineering Design Center), które powstało w ramach partnerstwa GE i Instytutu Lotnictwa. Od 1992 roku firma zainwestowała w Polsce 670 mln dol., a roczne wydatki na badania i rozwój wynoszą około 100 mln dol.