Będziemy realizować przekop Mierzei Wiślanej - powiedział podczas czwartkowego spotkania z wyborcami w Elblągu premier Mateusz Morawiecki. Szef rządu zapewnił, że środki na ten cel zostały zagwarantowane w budżecie.
      
            Morawiecki wraz z kandydatem PiS na prezydenta Elbląga Jerzym Wilkiem spotkał się z mieszkańcami tego miasta.

"Obiecaliśmy przekop Mierzei Wiślanej i ten przekop Mierzei Wiślanej będziemy robić" - podkreślił szef rządu podczas wystąpienia na bulwarze Zygmunta Augusta nad rzeką Elbląg.

"Właściwie już są pieniądze w budżecie na to przeznaczone, pieniądze w budżecie rządowym, nie z budżetu europejskiego, tylko z uwagi na nasz program uszczelniania podatkowego" - dodał Morawiecki.

Jak ocenił, ta inwestycja jest fundamentalna dla ożywienia gospodarczego Elbląga i całego subregionu elbląskiego. Przekop przez Mierzeję Wiślaną, jeden z głównych projektów rządu PiS, ma powstać w miejscowości Nowy Świat, liczyć będzie ok. 1300 m długości i 5 m głębokości. Umożliwi wpływanie do portu w Elblągu jednostek o zanurzeniu do 4 m. Przez kanał będą mogły przepływać statki o długości 100 metrów i szerokości 20 m. Budowa ma rozpocząć się w ostatnim kwartale 2018 r. po zakończeniu konsultacji w związku z raportem oddziaływania na środowisko

Premier zapowiedział też inne inwestycje ważne dla Elbląga, przypomniał m.in., że są pieniądze na budowę mostu na Wyspę Nowakowską. Most na rzece Elbląg w okolicach Nowakowa jest jedną z 21 priorytetowych inwestycji w rządowym programie Mosty dla Regionów. Ma zastąpić obecny pochodzący z 1987 r. most pontonowy, który utrudnia żeglugę między Zalewem Wiślanym portem w Elblągu. Przy wysokich stanach wód most pontonowy nie może być rozczepiany, co blokuje tę drogę wodną.

Morawiecki przekonywał, że jego rząd dba o rozwój Polski, wskazując m.in. na program rozwoju dróg lokalnych. "Żeby lepsze drogi - szybsze i bezpieczne - były taką metaforą szybszego, bezpiecznego, ale i zgodnego z prawem, zgodnego z zasadami, rozwoju" - dodał.

"A dla tych, którzy krzyczą o wolności, chcę powiedzieć, że Polska - moim zdaniem - nigdy przez te ostatnie 30 lat (...) nie była tak wolna (...), bo nigdy polskie rodziny nie były tak wolne - od bezduszności urzędniczej, od bezduszności władzy, nie były wolne od pewnych kłopotów, od skrajnego ubóstwa" - mówił szef rządu. Zastrzegł, że w dalszym ciągu "dużo jest jeszcze problemów do naprawienia". "Ale my robimy to krok po kroku, pokazujemy, że pieniądze na naszą politykę społeczną zdobyliśmy" - podkreślił polityk.

Premier wyraził też nadzieję, że po wyborach prezydentem Elbląga zostanie Jerzy Wilk, który w przeszłości pokazał już - według niego - że "jest wiarygodnym gospodarzem". "Elbląg miał swoje czasy świetności i ja wierzę, że dzięki parlamentarzystom PiS z tej ziemi, na czele z prezesem okręgu Leonardem Krasulskim i na czele z przyszłym prezydentem, Elbląg będzie mógł odzyskać swoją dawną świetność" - dodał.

Morawiecki nawiązał ponadto do przyjętego we wtorek przez rząd wstępnego projektu budżetu, w którym "przy dobrym gospodarzu" - jak zaznaczył premier - znajdą się duże środki m.in. na rozwój Elbląga i okolic. "Tylko potrzebujemy wiarygodnych, dobrych gospodarzy i mam nadzieję, że Elblążanie wybiorą takiego najlepszego możliwego gospodarza" - powiedział.

Jerzy Wilk mówił, że dzięki przekopowi przez Mierzeję Wiślaną elbląski port i miasto otworzy się nie tylko na Bałtyk, ale na cały świat. "Dzięki decyzjom rządowym będziemy mieli szansę na rozwój. Nie tylko Elbląg, ale wszystkie gminy położone nad Zalewem Wiślanym" - zapewnił.

Wystąpienia premiera Morawieckiego słuchało ok. 200 mieszkańców zebranych na bulwarze Zygmunta Augusta. Było też kilku protestujących z transparentami z napisem "Konstytucja", którzy skandowali m.in. "Elbląg bez PiS"

Podczas czwartkowej wizyty w Elblągu premier Morawiecki odbył spacer po elbląskim Starym Mieście; witał się i rozmawiał z mieszkańcami. Spędził też kilka minut w ogródku jednej z kawiarni. Wcześniej szef rządu złożył wieniec przy Pomniku Ofiar Grudnia 1970 na pl. Solidarności. Elbląski pomnik upamiętniający ofiary wydarzeń na Wybrzeżu odsłonięto w sierpniu 1981 r. Przedstawia rozerwaną betonową bryłę spiętą krzyżem, na której umieszczono mosiężny napis "Ofiarom Grudnia 1970 - W Hołdzie Robotniczej Dumie, Godności i Woli - Solidarność Ziemi Elbląskiej".