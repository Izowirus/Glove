Karczewski: rozmawiamy w gronie politycznym na temat dodatkowych świadczeń dla emerytów
                                        

            Rozmawiamy w gronie politycznym na temat dodatkowych świadczeń dla emerytów - powiedział we wtorek marszałek Senatu Stanisław Karczewski. Zapowiedział, że będzie głosował za specjalną pomocą dla emerytów.
      
            Prezes PiS Jarosław Kaczyński w wywiadzie dla "Super Expressu" przekazał, że trwają zaawansowane prace nad projektem 500 plus dla emerytów. Kaczyński poinformował, że sprawa dodatkowych świadczeń dla emerytów jest omawiana na posiedzeniach rządu i kierownictwa partii.

 

Karczewski pytany we wtorek w radiowej Jedynce o zapowiedzi pomocy rządowej dla emerytów, potwierdził, że są prowadzone rozmowy na ten temat. "Rozmawiamy w gronie politycznym na ten temat, jednak przede wszystkim musimy mieć informacje finansowe. Musi to być dobra kalkulacja. Jeśli będzie taka możliwość, to ja będę głosował za oczywiście" - zapewnił.

 

Marszałek Senatu powiedział, że podczas spotkań z mieszkańcami seniorzy często poruszają problem dodatkowego wsparcia emerytów. "Docierają do nas informacje, do mnie, przecież spotykamy się z mieszkańcami Polski. Byłem w kilkudziesięciu miejscowościach na spotkaniach i ten problem często przez emerytów był poruszany" - zaznaczył.

 

"Z bagażem informacji przyjechaliśmy do Warszawy i przekazaliśmy te informacje prezesowi i całemu kierownictwu partii. Każdy miał swoje spostrzeżenia, ale te dotyczące konieczności wzmocnienia emerytów były przekazywane przez wszystkich. Prezes nie wykluczył w jednym z wywiadów takiej możliwości i tak jest" - dodał Karczewski.

 

W poniedziałek wicepremier Beata Szydło zapewniła, że trwa dyskusja w rządzie i w partii o tym, jaką formę wsparcia można zaproponować emerytom. Zapowiedziała, że projekt pomocy dla emerytów "na pewno jeszcze w tym roku albo w przyszłym, na początku, zostanie przedstawiony". Dodała, że będzie dotyczyło to obecnych emerytów.

 

autor: Mateusz Mikowski

 

mm/ krap/