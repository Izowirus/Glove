Wiosną pokażemy arenę treningową dla gamingu, która będzie oferować olbrzymie moce obliczeniowe i będzie miejscem tworzenia nowych rozwiązań - zapowiedział w piątek w Poznaniu premier Mateusz Morawiecki.
      
            

Premier odwiedził w piątek w Poznaniu największe targi gier komputerowych i rozrywki multimedialnej w Europie Środkowo-Wschodniej - Poznań Game Arena (PGA).

W trakcie przemówienia szef rządu zaznaczył, że Polska jest liderem Trójmorza także w gamingu.

"Chcemy pomóc naszej polskiej branży gamingowej, która jest branżą zwycięską już dzisiaj. Można powiedzieć, że jest branżą, która odnosi ogromne sukcesy i inspiruje innych. Chcemy dopomóc tym sukcesom jeszcze bardziej" - zapewnił premier.

"Zaoferowaliśmy programy wsparcia i dla prototypów, i dla eksportu i dla pilotażu różnego rodzaju" - dodał.

Morawiecki zauważył, że branża gamingowa potrzebuje też wsparcia w zakresie kształcenia na poziomie średnim, oraz wyższym. Wskazał, że jest zapotrzebowanie zwłaszcza na designerów, "osoby, które konstruują całą tę wielką, piękną fabułę, która jest też fabułą - powiedziałbym -  bardzo często wspierającą polską kulturę, wspierającą polską historię, polską opowieść o historii".

W Poznaniu premier zapowiedział stworzenie przestrzeni, w którym będą mogły powstawać nowe rozwiązania gamingowe.

"Zbudujemy takie centrum, taką arenę treningową, game square, takie wielkie miejsce (...). Ta arena treningowa, którą szykujemy i którą wiosną pokażemy, będzie wspaniałym miejscem dla tworzenia nowych rozwiązań gamingowych. Będzie zawierała ogromne moce obliczeniowe" - poinformował premier.

"Wiadomo, że oczywiście te współczesne gry potrzebują bardzo dużej przepustowości, potrzebują bardzo dużych mocy obliczeniowych. Big data, machine learning, sztuczna inteligencja - to są kierunki, w których idziemy" - powiedział.

Morawiecki zaznaczył, że dotychczas takie miejsce kojarzyło się z kasynem, gdzie zazwyczaj wygrywa jego właściciel. "W tym wielkim projekcie, czyli w tej arenie treningowej, w tym game square wszyscy mają wygrywać - i małe firmy i większe i całe społeczeństwo polskie i polska kultura i polska gospodarka" - zaznaczył.

Szef rządu podziękował wszystkim, którzy angażują się w promocję polskich branż kreatywnych, "bo to jest zwycięstwo dla całej gospodarki".

"Powiedziano mi też (...) dzisiaj, że mamy od 400 do 500 studiów, firm, które zajmują się grami komputerowymi. Jest to więcej niż Francja, więcej niż Wielka Brytania - ilościowo oczywiście, ale to jest bardzo ważne, bo z tych małych firm później wyrastają średnie, ze średnich wyrastają większe, a z większych wyrastają takie właśnie, jak ta, która (...)  udzieliła nam gościny, czy jeszcze więksi jak CD Projekt - znani na całym świecie, którzy odnieśli ogromny sukces" - powiedział.

"Przygotowaliśmy specjalny fundusz z ministerstwem kultury, na razie 25 mln zł, ale on może się powiększać, rosnąć, zwłaszcza dla tych gier komputerowych, które zawierają komponenty, elementy polskiej historii, polskiej tradycji, polskiej kultury" - poinformował premier.

Jak tłumaczył, fundusz jest wzorowany na podobnym, istniejącym we Francji i Wielkiej Brytanii. "Nasi  partnerzy z Unii Europejskiej już od dawna na to wpadli, że poprzez popkulturę najlepiej jest promować +miękką siłę+, soft power, całej kultury danego kraju. W tym przypadku, chcemy wzmacniać oczywiście kulturę polską - na tym na najbardziej zależy" - powiedział.

Trwające od piątku w Poznaniu targi gier komputerowych i rozrywki multimedialnej Poznań Game Arena, to wydarzenie organizowane zarówno dla branży, jak i indywidualnych zwiedzających. Na zainteresowanych czeka w tym roku ponad 850 stanowisk do grania w najnowsze gry na najnowocześniejszym sprzęcie.

Podczas PGA na Międzynarodowych Targach Poznańskich odbędzie się m.in. Game Industry Conference - coroczna konferencja branżowa, jedno z najważniejszych miejsc spotkań polskiego przemysłu gier komputerowych, a także największa impreza twórców gier w Europie Środowej i Wschodniej. W zeszłym roku zgromadziła ona ponad 560 firm z 35 krajów.

Jak podkreślają organizatorzy przedsięwzięcia, wartość polskiego rynku gamingowego przekracza już - według szacunków - 2 mld dol. "Ta kwota nie oddaje jednak prawdziwej wartości, jaką generuje branża będąca naszą wizytówką eksportową. Zdecydowana większość kopii polskich gier znajduje nabywców za granicą" - podało biuro prasowe MTP.