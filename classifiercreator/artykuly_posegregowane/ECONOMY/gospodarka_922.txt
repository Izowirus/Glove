Warszawa, 17.01.2014. Logo banku PKO BP na jednym z warszawskich oddziałów, 17 bm. (ps/awol) Archiwum fot. PAP/Paweł Supernak
                                        

            Nie trzeba się obawiać o perspektywy polskiej gospodarki, mimo że na świecie rośnie niepewność wynikająca np. z napięć na Bliskim Wschodnie czy Korei, oraz wzrostu cen surowców - uważa główny ekonomista PKO BP Piotr Bujak. Jego zdaniem "będziemy swego rodzaju bezpieczną przystanią".
      
            "Polska ma wystarczająco mocne fundamenty, żeby w dobrej kondycji przetrwać okres turbulencji w globalnej gospodarce, globalnym systemie finansowym, w które w ostatnich miesiącach weszliśmy. Przed tymi turbulencjami przestrzegaliśmy już przed rokiem" - powiedział Bujak.

Dodał, że Polska jest na przeciwnym biegunie w stosunku do tych gospodarek, które teraz doświadczają poważnych napięć w związku z tym, co robi amerykański bank centralny. Jak zaznaczył, przede wszystkim jesteśmy na zupełnie innym biegunie niż Argentyna czy Turcja pod względem zadłużenia denominowanego w amerykańskim dolarze. "Z liczących się gospodarek wschodzących niższe niż Polska zadłużenie dolarowe w relacji do PKB mają właściwie tylko Czechy" - zaznaczył.

W ocenie Bujaka Polska będzie dobrze znosić trudniejsze warunki w globalnym systemie finansowym i w globalnej gospodarce, gdyż udało się zredukować deficyt fiskalny i deficyt na rachunku obrotów bieżących.

"Jeśli do tego dodamy brak innych nierównowag w gospodarce, jak względnie neutralną, patrząc historycznie, pozycję złotego (...), jeśli dodamy do tego bardzo dobrą sytuację sektora bankowego, (...) cały czas bardzo niski, jak na tle gospodarek rynku wschodzącego, poziom długu sektora prywatnego, to - naszym zdaniem - nie ma się, co obawiać o perspektywy polskiej gospodarki. Będziemy swego rodzaju bezpieczną przystanią" - stwierdził Bujak.