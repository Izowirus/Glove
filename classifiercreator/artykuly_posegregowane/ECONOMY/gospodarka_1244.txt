Warszawa, 26.09.2017. Wicepremier, minister rozwoju i finansów Mateusz Morawiecki podczas konferencji prasowej, po posiedzeniu rządu, 26 bm. w KPRM w Warszawie. (ps/doro) PAP/Paweł Supernak Archiwum PAP © 2017 / Paweł Supernak
                                        

            Deficyt budżetowy wyniesie w tym roku około trzydziestu paru miliardów złotych, a deficyt całego sektora finansów publicznych będzie oscylował wokół 50 mld zł; dochody z VAT w tym roku będą większe o 25 mld zł - podał w poniedziałek wicepremier Mateusz Morawiecki.
      
            "CIT za naszych poprzedników nie rósł. W tym roku po raz pierwszy urośnie powyżej 10 proc. i zobaczymy, jak sytuacja będzie się rozwijała w nadchodzących latach" - mówił wicepremier, minister rozwoju i finansów w programie "Gość Wiadomości" w TVP.

Jak podkreślił, MF karuzelom VAT-owskim w dużym stopniu "znacząco utrudniło życie". "Dzięki temu już mogę powiedzieć, że w tym roku będą większe dochody z VAT o 25 mld zł" - podał.

Dzięki temu - wskazał - rząd - może sfinansować ogromne programy społeczne.

"Gdybyśmy nie mieli tych wielkich programów społecznych, z których ja się cieszę, ponieważ wyeliminowaliśmy ubóstwo u dzieci praktycznie do zera, zmniejszyliśmy napięcia społeczne, mielibyśmy pierwszą nadwyżkę budżetową w historii ostatnich 30, a może 230 lat" - podkreślał wicepremier.