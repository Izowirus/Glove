Prezydent Andrzej Duda powołał w środę posła PiS Jana Krzysztofa Ardanowskiego na nowego ministra rolnictwa i rozwoju wsi. Uroczystość wręczenia nominacji odbyła się w Pałacu Prezydenckim m.in. w obecności premiera Mateusza Morawieckiego.
      
            Poprzednik Ardanowskiego, Krzysztof Jurgiel złożył w poniedziałek rezygnację, uzasadniając ją powodami "osobistymi".

Bierze pan na siebie wielką odpowiedzialność - rolnictwo stanowi bowiem jeden z fundamentów naszego rozwoju - mówił prezydent Andrzej Duda do nowo powołanego ministra rolnictwa.



"Gratuluję, a jednocześnie patrzę na pana, jako na człowieka, który bierze na siebie wielką odpowiedzialność. Sprawy rolnictwa są niezwykle ważne, to ogromny obszar w gospodarce naszego kraju (...) jeśli mówimy o polskim rolnictwie, o polskiej żywności, o polskim bezpieczeństwie żywnościowym - o tych kwestiach, które są tak niezwykle istotne, w dużym stopniu stanowią fundament z jednej strony naszego rozwoju, ale z drugiej także i dziedzinę trudną, która przez wiele lat nie była dobrze traktowana, nie skupiała wystarczająco uwagi rządzących" - powiedział prezydent.

Andrzej Duda podkreślił, że przez ostatnie 2,5 roku udało się zrobić wiele dobrego dla tego sektora, lecz "zaniedbane sprawy rolnicze stanowią wielkie wyzwanie, wielkie, niezwykle trudne do pokonania.

Nie ma prostych spraw w rolnictwie, zostały tylko trudne i trudniejsze, ale deklaruję ciężką pracę i chęć rozwiązywania bieżących problemów polskiej wsi, m.in. dotyczy to suszy - powiedział Jan Krzysztof Ardanowski podczas nominacji w Pałacu Prezydenckim.

Poinformował, że wkrótce na konferencji prasowej przedstawi szereg propozycji dla polskiego rolnictwa. "Chcę również zadeklarować (...), że zawsze będą gabinety i ministerstwo rolnictwa otwarte" i jeżeli będzie trzeba coś skomentować, czy przekazać bardziej precyzyjne informacje - możecie z tego korzystać - powiedział nowy minister.

We wtorek premier Mateusz Morawiecki zapowiedział, że nowy minister przedstawi w krótkim czasie "specjalny pakiet" dla rolnictwa. Szef rządu zauważył, że obecnie wielkim problemem dla wsi jest susza, "która daje nam się bardzo mocno we znaki - nie tylko w obszarze owoców miękkich, ale też wielu innych roślin uprawnych". "Będziemy zdecydowanie proponować pewne programy, żeby łagodzić skutki tej klęski żywiołowej" - zadeklarował premier, dodając, że "w ciągu najbliższych paru tygodni" przygotowanych zostanie również "wiele pozytywnych" programów dla rolników.

Sam Ardanowski mówił we wtorek PAP, że najważniejsza jest dla niego strategiczna przyszłość polskiego rolnictwa - wykorzystanie jego ogromnego potencjału. Zadeklarował też, że czuje dużą odpowiedzialność wobec rolników i konieczność uspokojenia sytuacji na wsi.

Ardanowski urodził się w 1961 roku. Od listopada 1980 r. działał w Niezależnym Zrzeszeniu Studentów. W 1985 r. ukończył studia na Wydziale Rolniczym Akademii Techniczno-Rolniczej w Bydgoszczy, po których rozpoczął prowadzenie gospodarstwa rolnego. Od 1992 do 2002 był wiceprzewodniczącym Krajowej Rady Doradztwa Rolniczego, a w latach 2003–2007 prezesował Krajowej Radzie Izb Rolniczych w Warszawie. W latach 2005-2007 był wiceministrem rolnictwa w rządzie Kazimierza Marcinkiewicza.

Od 1993 działał w PSL – Porozumieniu Ludowym. W kadencji 1998–2002 jako przedstawiciel Akcji Wyborczej Solidarność był radnym sejmiku kujawsko-pomorskiego. Obecnie, jako poseł PiS, pełnił funkcję wiceprzewodniczącego sejmowej komisji rolnictwa i rozwoju wsi.