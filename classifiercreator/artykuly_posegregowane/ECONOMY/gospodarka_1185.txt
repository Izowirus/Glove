PKO Bank Polski i Ministerstwo Rozwoju podpisały umowę o współpracy, dzięki której będzie możliwe zakładanie działalności gospodarczej przez bankowość online - poinformował bank.
      
            "Bank udostępni klientom usługę rejestracji nowej firmy przez serwis transakcyjny banku. Złożenie odpowiedniego wniosku przez serwis iPKO pozwoli nowo zakładanej firmie na jej jednoczesną rejestrację w Centralnej Ewidencji i Informacji o Działalności Gospodarczej (CEIDG) oraz otwarcie rachunku firmowego w PKO Banku Polskim, bez konieczności osobistej wizyty w urzędzie" - poinformował bank w czwartkowym komunikacie.

Jak podkreślono, założenie firmy przez serwis iPKO pozwoli na jej rejestrację oraz założenie konta potrzebnego do prowadzenia działalności gospodarczej. Przedsiębiorca zaoszczędzi czas, gdyż nie będzie potrzeby wypełniania dokumentów i składania ich w oddzielnych instytucjach.

"Wprowadzenie usługi rejestracji firmy przez bankowość elektroniczną to pierwsze i nowatorskie rozwiązanie na naszym rynku. Klient, w jednym prostym, wirtualnym wniosku zarejestruje firmę z pozycji swojego serwisu, potwierdzając swoją tożsamość Profilem Zaufanym. Jako pierwszy bank w Polsce udostępniliśmy naszym klientom możliwość założenia Profilu Zaufanego (eGO), co było przełomem w upowszechnianiu usług e-administracji i istotnym ułatwieniem dla milionów obywateli i firm. (...) Teraz możemy pochwalić się rozwiązaniem dla osób, które chcą zarejestrować działalność gospodarczą w CEIDG" - powiedział, cytowany w komunikacie, wiceprezes banku nadzorujący obszar informatyki i usług Adam Marciniak.

Bank podkreślił, że dotąd rejestracja działalności gospodarczej w CEIDG wiązała się często z koniecznością osobistego złożenia wniosku w urzędzie gminy.

"Każdego dnia w Polsce rejestrowanych jest w CEIDG  ok. 1000 nowych firm. Blisko 70 proc. z nich zakładana jest poprzez wizytę w urzędzie. Głównym powodem rejestracji działalności osobiście jest brak zdalnej identyfikacji. Usługa udostępniona przez PKO Bank Polski znacząco rozszerza zakres wykorzystania użytecznych rozwiązań online. Mamy nadzieję, że możliwość założenia firmy przez systemy e-bankowości spotka się z dużym zainteresowaniem Polaków i spowoduje, że większość przedsiębiorców będzie obsługiwać swoją firmę elektronicznie" - powiedział, cytowany w komunikacie, wiceminister rozwoju Tadeusz Kościński.

PKO BP zaznaczył, że "od początku wspiera rządowy projekt +Od papierowej do cyfrowej Polski+, którego celem jest wypracowanie szybkiego i łatwego dostępu do usług e-administracji". Bank umożliwił klientom korzystającym z bankowości elektronicznej złożenie wniosku w programie "Rodzina 500+", założenie profilu na PUE ZUS, Profilu Zaufanego (eGO) czy rozliczenie PIT.

Z kolei - jak podkreśla resort rozwoju - działania ministerstwa mają na celu dostosowanie e-usług do potrzeb obywateli i przedsiębiorców. Celem resortu jest stworzenie przyjaznego ekosystemu usług online, które pomogą rozwijać się polskiemu przedsiębiorcy, bez tracenia czasu w kolejkach w urzędach.