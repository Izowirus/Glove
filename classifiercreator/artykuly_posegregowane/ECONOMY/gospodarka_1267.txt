Poznań, 07.02.2017. Podsekretarz stanu w ministerstwie infrastruktury i budownictwa Tomasz Żuchowski podczas konferencji prasowej, przed otwarciem targów, 7 bm. Międzynarodowe Targi Budownictwa i Architektury BUDMA 2017 rozpoczęły się 7 bm. w Poznaniu. Tegoroczna edycja targów odbywa się pod hasłem „Inspiracja-Wiedza-Biznes”. Targi potrwają do piątku, 10 bm. (jk/mgut) PAP/Jakub Kaczmarczyk PAP © 2017 / Jakub Kaczmarczyk
                                        

            Za każdy dzień zwłoki w przekazaniu kompletnych wykazów gruntów do Krajowego Zasobu Nieruchomości przewidujemy karę 500 zł - mówił PAP wiceszef MIB Tomasz Żuchowski. Kary mogą dotknąć starostwa powiatowe oraz podmioty gospodarujące gruntami Skarbu Państwa.
      
            "System kar jest przewidziany z prostej przyczyny. Jeżeli nie ma systemu sankcyjnego, nie będzie efektów. Podobnie zresztą jest w pracy - jeżeli nie ma sankcji - czy zrobię coś, czy nic nie zrobię, i tak dostaję pensję. Każde określone zadanie musi mieć sankcje, a każda umowa zawiera sankcje za niedotrzymanie terminu realizacji" - powiedział Żuchowski.

Wiceminister dodał, że grunty skarbu państwa "to mienie nas wszystkich. Dlatego samorządy, czy spółki nie powinny mieć problemów z przygotowaniem ich wykazów". Dodał, że każdy, kto gospodaruje mieniem państwowym, "powinien w każdej chwili móc powiedzieć, co z tym mieniem się dzieje i sądzę, że podmioty władające nieruchomościami Skarbu Państwa taką wiedzę posiadają, wiedzę aktualną".

Żuchowski dodał, że "ma nadzieję, iż wykazy gruntów zostaną przygotowane na czas, a kary nigdy nie zostaną wymierzone".

KZN powinien otrzymać część wykazów nieruchomości Skarbu Państwa, tych położonych na obszarach miejskich, do 10 listopada 2017. "Po wejściu w życie ustawy o KZN (11 września) starostowie i prezydenci miast na prawach powiatów oraz inne organy wskazane w ustawie będą miały 60 dni na sporządzenie i przekazanie do weryfikacji przez wojewodę lub prezesa KZN pierwszych wykazów nieruchomości Skarbu Państwa" - przypomniał Żuchowski.

Wykazy sporządzane przez Lasy Państwowe, Krajowy Ośrodek Wsparcia Rolnictwa czy Agencję Mienia Wojskowego będą trafiały bezpośrednio do prezesa KZN.

Z kolei wykazy sporządzone przez starostów czy prezydentów miast najpierw będą podlegały weryfikacji u wojewody. W związku z tym do prezesa KZN trafią najwcześniej 10 grudnia 2017 r.

Żuchowski zwrócił uwagę, że w przypadku nieruchomości położonych na obszarach wiejskich, które mogą zostać przeznaczone pod budownictwo mieszkaniowe, termin przygotowania wykazu nieruchomości został określony na 180 dni.

Od 15 września obowiązuje wzór wykazu nieruchomości przekazywanych do KZN

15 września minister infrastruktury i budownictwa Andrzej Adamczyk podpisał rozporządzenie w sprawie wzoru wykazu nieruchomości przekazywanego Krajowemu Zasobowi Nieruchomości. Jak wynika ze strony internetowej Rządowe Centrum Legislacji rozporządzenie zostanie opublikowane w Dzienniku Ustaw najpóźniej 21 września br. Wejdzie w życie następnego dnia po publikacji.

Program Mieszkanie plus (M+) składa się z części komercyjnej, realizowanej przez BGK Nieruchomości, oraz części regulowanej ustawą o Krajowym Zasobie Nieruchomości (KZN). W drugiej części, regulowanej KZN, mieszkania będą powstawały na gruntach Skarbu Państwa.

Ustawa o KZN wchodzi w życie 11 września. Dzięki niej powstanie tzw. bank ziemi, który będzie gospodarował nieruchomościami Skarbu Państwa. Grunty będą przeznaczone pod budowę mieszkań o atrakcyjnym czynszu (jego wysokość będzie określana rozporządzeniem), w formule najmu lub najmu z opcją dojścia do własności. KZN będzie również realizował zadania związane z ochroną praw najemców.

Kryteria naboru najmu o czynszu normowanym w ramach M+ będzie ustalał Krajowy Zasób Nieruchomości. Na podstawie lokalizacji nieruchomości, jej walorów oraz potrzeb gminy zostanie stworzony profil nabywcy. Dzięki niemu KZN będzie tworzył kryteria naboru w programie.

KZN przewidział pierwszeństwo w zawarciu umów najmu dla osób poszkodowanych wskutek żywiołów oraz osób, które zostały wywłaszczone na cele publiczne.

Zakłada się, że pierwsze budynki mieszkalne w programie M+ na gruntach skarbu państwa włączonych do Krajowego Zasobu Nieruchomości powstaną w 2019 roku, ale nie wyklucza się możliwości wcześniejszej realizacji. Obok domów jednorodzinnych w ramach M+ powstawać mają także domki jednorodzinne.

autorzy: Katarzyna Fiuk oraz Mariusz Polit
edytor: Dorota Skrobisz