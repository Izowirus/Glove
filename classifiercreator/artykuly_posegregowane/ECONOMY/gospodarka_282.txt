W ciągu kilku dni zgłosiło się blisko 1,7 tys. chętnych na gdyńskie Mieszkanie plus - poinformował PAP członek zarządu BGK Nieruchomości Tomasz Górnicki. Nabór chętnych na 172 lokale budowane w ramach rządowego programu potrwa do końca listopada.
      
            Jak sprecyzował Tomasz Górnicki, do końca października wnioski złożyło 1660 chętnych. "Liczba chętnych rośnie lawinowo" - powiedziała PAP rzecznik prasowa BGK Nieruchomości Ewa Syta. Jak przypomniała, wnioski można składać do 30 listopada, do godz. 23.59.

"Przyszli najemcy mają do wyboru mieszkania od 1-pokojowych do 5-pokojowych. Mogą wybrać opcję najmu, a także najmu z dojściem do własności w różnych okresach – 15, 20, 25, 30 lat" - podał BGKN.

Nabór wniosków odbywa się za pośrednictwem strony internetowej mieszkanieplusgdynia.pl. Zgłoszenie to pierwszy etap naboru. Kolejnym będzie dostarczenie w ciągu 14 dni wypełnionych dokumentów do jednego z trzech punktów informacyjnych programu Mieszkanie plus (m.in. w gdyńskim Urzędzie Miasta).

Inwestycja w Gdyni, finansowana przez BGK Nieruchomości, to 172 mieszkania w sześciu czterokondygnacyjnych budynkach. Jak informuje BGKN, to zarówno kawalerki, jak i mieszkania 2,3,4 oraz 5-pokojowe. Na osiedlu przewidziano także 224 miejsca postojowe dla samochodów.

Jak informował BGKN, "wysokość czynszu w gdyńskiej inwestycji programu Mieszkanie plus będzie uzależniona od rodzaju zawartej umowy najmu i standardu wykończenia lokalu". "Zgodnie z założeniami średnia stawka czynszu za najem mieszkania - na minimum 24 miesiące, w standardzie wykończonym, wyniesie 19,83 zł za m kw. Natomiast za najem z dojściem do własności na 30 lat, w stanie deweloperskim, wyniesie 23,60 zł za m kw." - poinformowano.

Mieszkanie plus to zbiór działań podejmowanych przez rząd, zmierzających do zwiększenia inwestycji w dostępne cenowo mieszkania w sektorze prywatnym, samorządowym i rządowym. Istotnym elementem programu są zmiany w prawie, służące usprawnieniu realizacji inwestycji mieszkaniowych, zwiększeniu dostępności gruntów pod budowę mieszkań i pozyskaniu przez inwestorów dodatkowego kapitału.

Od stycznia 2019 r., wzorem zamożniejszych państw UE, niżej uposażonym najemcom będą przysługiwać również dopłaty do czynszów najmu, w tym również najmu z opcją dojścia do własności.

Oprócz zmian w prawie, mających stworzyć ramy dla realizacji inwestycji, utworzony został wehikuł inwestycyjny, nazwany Funduszem Sektora Mieszkań dla Rozwoju. Aktywami Funduszu zarządza BGK Nieruchomości (niedługo PFR Nieruchomości). Fundusz na zasadach komercyjnych inwestuje w nowe projekty mieszkaniowe – zarówno w małych, jak i dużych miastach.

Fundusz prowadzi analizy lokalizacji zgłoszonych przez samorządy, spółki Skarbu Państwa oraz podmioty prywatne, które mogą umożliwić budowę ponad 117 tys. mieszkań. To łącznie 406 projektów o wartości 33 mld 693 mln zł.

W ramach Mieszkania plus jest realizowanych blisko 10 tys. mieszkań. W ramach programu Mieszkanie plus oddano już do użytku 480 mieszkań w Białej Podlaskiej, gminie Jarocin oraz Kępnie.