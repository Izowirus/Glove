Zakopane, 27.04.2018. Pociąg Podhalańskiej Kolei Regionalnej kursujący na trasie między Nowym Targiem a Zakopanem, 27 bm. Nowa linia kolejowa pokonuje całą trasę w 24 minuty. Dzięki projektowi PKR ma zmniejszyć się ruch na często wybieranej przez turystów Zakopiance. (nlat) PAP/Grzegorz Momot PAP © 2018 / Grzegorz Momot
                                        

            Podhalańska Kolej Regionalna z Nowego Targu do Zakopanego zaczęła w piątek cykliczne kursowanie. Dzięki połączeniu ma zmniejszyć się ruch samochodowy i korki na popularnej Zakopiance.
      
            „W praktyce wszystkim odwiedzającym Podhale, samorządy i POLREGIO dają alternatywę dla ruchu samochodowego, którego wysokie natężenie w sezonie turystycznym prowadzi do poważnych problemów z płynnością ruchu, a w konsekwencji wielokilometrowych korków i zanieczyszczenia powietrza” – napisał w komunikacie przesłanym PAP rzecznik prasowy spółki Przewozy Regionalne Dominik Lebda.

Czas podróży Podhalańską Koleją Regionalną (PKR) z Nowego Targu pod Tatry wynosi 24 minuty.

PKR to projekt realizowany wspólnie przez Przewozy Regionalne, Urząd Marszałkowski Województwa Małopolskiego i podhalańskie samorządy. Koncepcja PKR jest oparta o cykliczny rozkład jazdy zakładający kursy klimatyzowanych pociągów POLREGIO co ok. 1 godz. między Nowym Targiem a Zakopanem.

Podróżni mogą korzystać ze specjalnej oferty biletowej nazwanej „Taryfą Podhalańską”. Dzięki niej na jednym bilecie można podróżować koleją i komunikacją miejską w Zakopanem i Nowym Targu. Taki bilet kosztuje 5,60 zł i obowiązuje przez godzinę. Za bilet dwugodzinny trzeba zapłacić 7,60 zł. Przejazd samą koleją na trasie Zakopane – Nowy Targ to wydatek 4 zł. Na wszystkie połącznia obowiązuję ustawowe ulgi.