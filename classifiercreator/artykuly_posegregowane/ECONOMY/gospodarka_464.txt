Przeznaczenie cukrowni w Glinojecku przez rząd PO-PSL dla niemieckiego producenta było zdradą stanu - powiedział w Kruszwicy minister rolnictwa i rozwoju wsi Jan Krzysztof Ardanowski inaugurując kampanię cukrowniczą. Dodał, że Krajowa Spółka Cukrowa byłaby mocniejsza bez tej decyzji.
      
            Ardanowski uczestniczył w inauguracji kampanii cukrowniczej w Krajowej Spółce Cukrowej S.A., która odbyła się oddziale "Cukrownia Kruszwica".

"Produkcja buraków cukrowych nadal jest jednym z ważniejszych elementów polskiego rolnictwa. Rozumiemy oczywiście zachodzące na świecie zmiany i problemy związane z dominacją cukru trzcinowego, ale w dalszym ciągu produkcja buraków, która ma ogromną historyczną rolę nie tylko tu na Kujawach, ale w całej Polsce, pełni rolę dźwigni części rolnictwa wpływającej na inne działy" - mówił szef resortu rolnictwa i rozwoju wsi.

Szef resortu rolnictwa i rozwoju wsi podkreślił, że jego zdaniem utworzenie oraz przetrwanie Krajowej Spółki Cukrowej - najważniejszego koncernu, "perły, być może najważniejszej wśród sreber rodowych" - w wielkich bojach i przy zaangażowaniu wielu ludzi było niezwykle istotne dla polskiego rolnictwa.

"Szkoda, że tylko taką niewielką część polskiego przemysłu cukrowniczego udało się uratować. Inaczej by stało polskie rolnictwo, inaczej moglibyśmy rozwiązywać problemy, których w tej dziedzinie gospodarki nigdy nie brakowało, gdyby Krajowa Spółka Cukrowa była silniejsza i obejmowała większy obszar uprawy. Zła wola czy głupota? Nie wiem, co o tym zadecydowało. Nawet wtedy, gdy KSC powstała, to zamiast ją wzmacniać były działania, żeby ją osłabić" - powiedział.

"Nigdy nie pogodzę się z decyzją, którą podjął rząd Donalda Tuska i minister rolnictwa z PSL o przeznaczeniu cukrowni w Glinojecku dla niemieckiego producenta cukru. Nie chcę używać dużych słów, ale to była zdrada stanu" - ocenił Ardanowski.

Dodał, że KSC byłaby mocniejsza i bardziej odporna na kryzysy, jeżeli wtedy, w zgodzie z prawem i bez łamania prawa międzynarodowego, "wykorzystując kompetencje rządu polskiego taka decyzja nie zostałaby podjęta". "Zadecydowano inaczej i to był wielki, wielki błąd" - mówił Ardanowski.

Minister dodał, że sam w przeszłości również uprawiał buraki jako rolnik

"Żeby we współczesnych realiach gospodarczych cukrownie mogły sobie poradzić, muszą mieć odpowiedni poziom inwestycji i technologiczny, a także odpowiednią skalę i wielkość przerobu. Decyzje związane z restrukturyzacją KSC doprowadziły do tego, że ten koncern funkcjonuje, ma się dobrze - oby jak najdłużej. Owszem, były oczekiwania, że trzeba było utrzymywać także cukrownie mniejsze. Myślę, że to pociągnęłoby w dół całą KSC i te trudne decyzje musiały zostać podjęte. Z niektórymi z nich można polemizować, ale większość musiała zostać podjęta" - tłumaczył Ardanowski.

Życzył KSC i jej pracownikom, żeby rozpoczynający się sezon był dobry, a przede wszystkim, aby obyło się bez wypadków.

"Życzę, żeby to był dobry sezon w zakresie wydajności. Jestem tu od rana i przeprowadziłem długą rozmowę z dyrektorem. Plony są trochę mniejsze. Susza w Polsce dostrzegalna jest także w uprawie buraków. W Polsce zachodniej rozszerzono możliwość szacowania strat również o buraki, tam gdzie obiektywny mechanizm opracowany na podstawie badań naukowych na takie szacowanie pozwala" - wskazał.

Dodał, że pozytywny przykład funkcjonowania polskiego kapitału na trudnym rynku absolutnie składnia go do tego, żeby "z tych spółek państwowych, które pozostały jeszcze w polskich rękach i zajmują się sprawami rolnictwa tworzyć nowoczesne firmy, które będą na rynek wpływały i stabilizowały go". "One będą dawały dochody rolnikom, pracę pracownikom, ale będą także elementem polskiej gospodarki, zasilającym również budżet państwa, przeznaczany na tak wiele ważnych celów społecznych i rozwojowych" - mówił.

"KSC jest perłą w koronie naszych zakładów przetwórstwa rolno-spożywczego i niech taką pozostanie" - wskazał.

Minister dodał, że sam w przeszłości również uprawiał buraki jako rolnik, ale gleby w jego gospodarstwie zaliczają się raczej do żytnio-ziemniaczanych, więc plony takie jak u jego kolegów nie były do osiągnięcia w tym gospodarstwie.

"Przez lata wmawiano nam, że kapitał nie ma narodowości. Mówiono, że wszystko jedno, kto będzie przetwarzał surowce wytwarzane w polskim rolnictwie. Jako szansę wskazywano inwestorów zewnętrznych, zagranicznych. Teraz takich naiwnych, przy zdrowych zmysłach, którzy by to twierdzili, zbyt wielu już nie ma. Jest bardzo ważne, żebyśmy jako państwo polskie mieli wpływ na te elementy rynku, które decydują o dochodach polskich rolników, wpływają na polską gospodarkę" - podkreślił Ardanowski.