Polsce zależy na zwiększeniu inwestycji; lukę będącą efektem mniejszych funduszy strukturalnych Unii Europejskiej w kolejnych latach, będziemy musieli wypełnić instrumentami finansowymi - mówił we wtorek w Katowicach minister inwestycji i rozwoju Jerzy Kwieciński.
      
            Przytaczając dane nt. projektów z wykorzystaniem jednego z takich dostępnych obecnie instrumentów, Europejskiego Funduszu na rzecz Inwestycji Strategicznych, minister zwrócił uwagę, że na razie samorządy są pod względem jego użycia znacznie mniej aktywne od rządu.

Kwieciński wystąpił na wtorkowej konferencji "Modernizuj miasto: inwestycje w inteligentną i zrównoważoną infrastrukturę miejską", współorganizowanej przez Europejski Bank Inwestycyjny (EBI) i samorząd Katowic. W kontekście m.in. potrzeby możliwie zintegrowanego rozwoju miast wskazał na "olbrzymią rolę" EBI w realizacji jednego z ważnych celów rządu - zwiększenia inwestycji.

"Inwestycje publiczne w krajach naszego regionu odgrywają ważną rolę - są mniej więcej dwa razy większe, aniżeli w innych krajach Unii Europejskiej. Co więcej, jest w nich znaczący udział funduszy Unii Europejskiej" - przypomniał Kwieciński.

Podkreślił, że źródłem finansowania wzrostu inwestycji w nowej unijnej perspektywie finansowanej nie będą w takim stopniu, jak dotąd, dotacyjne środki europejskie, które będą mniejsze. "Ale tę lukę, która powstaje, musimy wypełnić nowymi źródłami finansowania. Czymś takim są instrumenty zwrotne, w tym instrumenty Europejskiego Banku Inwestycyjnego" - podkreślił.

Nawiązując do Europejskiego Funduszu na rzecz Inwestycji Strategicznych (EFIS), czyli tzw. Planu Junckera, utworzonego przez EBI oraz Komisję Europejską minister podkreślił, że Polska w ciągu ostatnich dwóch lat zaczęła aktywnie korzystać z tego instrumentu, realizując inwestycje na kwotę ok. 30 mld zł, z zaangażowaniem EFIS na poziomie 2,9 mld euro (środki EFIS zapewniają więc ponad 30 proc. finansowania brutto dla tych projektów).

"One naprawdę zaczynają odgrywać dla nas dużą rolę" - ocenił Kwieciński. Przypomniał, że inwestycje realizowane ze wsparciem funduszy europejskich w ramach Polityki Spójności to ponad 300 mld zł. "Możemy więc powiedzieć, że już jedna dziesiąta inwestycji publicznych realizowanych w kraju, to inwestycje z zaangażowaniem instrumentów zwrotnych z poziomu europejskiego" - wskazał.

Wśród projektów prowadzonych przy zaangażowaniu EFIS, sześć zatwierdzonych przez EBI, o łącznej wartości 2,9 mld zł, dotyczy polskich samorządów (przy zaangażowaniu EFIS na poziomie 1,5 mld zł). "Cieszy mnie, że samorządy się tym zainteresowały, ale dysproporcja w tych projektach realizowanych przez nie oraz przez rząd jest naprawdę duża" - zastrzegł szef MIR.

"Jeżeli u nas w kraju mniej więcej połowa inwestycji publicznych realizowana jest przez samorządy różnego szczebla, to udział w EFIS inwestycji samorządowych to nieco więcej, niż jedna dziesiąta. Na razie więc to rząd jest znacznie bardziej aktywny w sięganiu po te instrumenty zwrotne" - podkreślił minister.

Zwrócił przy tym jednak uwagę na finansowany przy wsparciu EFIS projekt dotyczący Trasy Łagiewnickiej w Krakowie. "Mamy tam tzw. blending, czyli mieszanie dotacyjnych funduszy europejskich właśnie z finansowaniem z EBI. Szalenie się cieszę, że w końcu w ub. roku stało się to możliwe" - zaakcentował Kwieciński.

"Bierzemy więc to finansowanie bardzo mocno pod uwagę; wiemy, że nowej perspektywie będzie bardzo silna kontynuacja. Nowy Plan Junckera, nowy instrument będzie się nazywał InvestEU - będzie niewiele, lecz większy od obecnego EFIS, co nas bardzo cieszy i od razu deklarujemy, że będziemy jako Polska chcieli z tego finansowania korzystać" - powiedział minister. "Co więcej, będziemy chcieli zaszczepiać dobre doświadczenia z wykorzystania tego instrumentu na politykę spójności" - zadeklarował.

Szef MIR dziękował obecnemu na katowickiej konferencji wiceprezesowi Europejskiego Banku Inwestycyjnego (EBI) Vazilowi Hudákowi m.in. za wspieranie kredytami inwestycji polskich miast. Przypomniał, że w ciągu ostatnich czterech lat 28 polskich miast (zamieszkałych przez 18,8 mln osób) otrzymało 49 kredytów na kwotę 10,8 mld zł.

Minister nawiązał ponadto do procedowanej w parlamencie zmiany ustawy o partnerstwie publiczno-prywatnym. Wyraził nadzieję, że ustawa zmieni warunki do prowadzenia inwestycji w tej formule, której obecne znaczenie dla gospodarki i inwestycji publicznych określił jako minimalne.

"Chcielibyśmy docelowo, aby w ciągu kilku lat procent inwestycji realizowanych w tym trybie w Polsce zwiększył się do 5 proc. (…) Bardzo liczymy na to, że EBI nam w tym pomoże; polityka spójności nam w tym nie pomogła, (…) bo KE boi się takich projektów hybrydowych (…). Myślę, że będzie nam znacznie łatwiej zapinać finansowo te projekty z udziałem EBI, tym bardziej, że zazwyczaj stroną, która spina finansowanie w tym projektach, jest strona prywatna" - wskazał.

Minister zwrócił też uwagę na miejsce organizacji wtorkowej konferencji. Zadeklarował, że rząd postrzega je przede wszystkim z perspektywy całej aglomeracji, od ub. roku zorganizowanej na podstawie specjalnej ustawy w związku metropolitalnym pod nazwą Górnośląsko-Zagłębiowska Metropolia (GZM).

Jak zaznaczył Kwieciński, GZM to olbrzymi organizm, większy od aglomeracji warszawskiej, który ma swoje problemy. Jest m.in. centrum regionu, którego udział w tworzeniu polskiego Produktu Krajowego Brutto systematycznie spada. Stąd wysiłki rządu w postaci m.in. Programu dla Śląska, a także powołania GZM, która otrzymuje co roku udział w podatku PIT.

Kwieciński akcentował we wtorek, że rząd zwraca uwagę na rozwój polityki miejskiej - w miastach mieszka ok. 60 proc. ludności Polski. Działania rządu w tym zakresie spisane są w Strategii na Rzecz Odpowiedzialnego Rozwoju; rząd realizuje też Politykę Miejską do 2023 r. i stara się m.in. animować współpracę samorządów np. poprzez Partnerską Inicjatywę Miast.

Minister podkreślił też, że popularny przymiotnik "smart", tłumaczony często jako "inteligentny", powinien być rozumiany w kontekście rozwoju miast nie tylko poprzez nowoczesne technologie, ale szerzej: jako zintegrowane podejście do różnych funkcji miast, przy zaangażowaniu ich mieszkańców.