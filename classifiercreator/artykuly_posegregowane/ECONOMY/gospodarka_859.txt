W ciągu kilku tygodni, przed żniwami, zostaną zaproponowane nowe rozwiązania dla rolników, specjalny pakiet wsparcia polskiej wsi - zapowiedział w piątek w Toruniu premier Mateusz Morawiecki.
      
            Morawiecki uczestniczy w konferencji "Gospodarcza Suwerenność" w Wyższej Szkole Kultury Społecznej i Medialnej w Toruniu.

Premier zapewnił, że los rolników i wsi polskiej jest dla niego szczególnie ważny, dlatego, że rolnicy polscy byli grupą najbardziej pokrzywdzoną w czasach transformacji. Morawiecki poinformował, że pochodzi z Dolnego Śląska i na własne oczy widział na początku lat 90., jeżdżąc od PGR-u do PGR-u, co się działo z państwowymi gospodarstwami rolnymi. "Zapaść celowo zaplanowana. Miliony ludzi na bezrobociu, brak wyobraźni gospodarczej, gigantyczne problemy społeczne, dramaty rodzinne" - mówił.

"I dlatego dzisiaj, jeszcze przed sezonem żniwnym, zaproponujemy nowe rozwiązania dla rolników (...). W ciągu najbliższych kilku tygodni zaproponujemy specjalny dodatkowy pakiet, żeby wspierać polską wieś, bo polska wieś nie tylko jest tym miejscem, gdzie patriotyzm polski przetrwał w pięknym kształcie, ale polska wieś może być wspaniałym rozsadnikiem nowoczesności" - powiedział premier.

Według niego nie jest prawdą, że produkty rolne muszą być sprzedawane z niskimi marżami. "Produkty rolno-spożywcze mogą być sprzedawane z ogromnym zyskiem. Ale w odpowiedni sposób państwo musi pomagać w poszczególnych sektorach rolniczych. Na pewno, z mozołem, potykając się, ale na pewno będziemy to robili w najbliższych latach" - podkreślił.

Premier zwrócił uwagę, że kształt rynku rolnego jest - jego zdaniem - efektem modelu gospodarczego III RP. Wskazał, że na przykład rynek koncentratu jabłkowego został tak ukształtowany, że 90-95 proc. rynku tego koncentratu jest w rękach kilku firm zagranicznych. "To one dyktują cenę jabłek, to co możemy zrobić poza próbą sprawdzenia, czy nie są tam prowadzone jakieś praktyki kartelowe albo monopolistyczne i to robimy. Ale ta własność jest już w ich rękach" - tłumaczył szef rządu. Wskazał, że podobna sytuacja jest na rynku cukru - wiele cukrowni zbankrutowało, wiele zostało sprzedanych.

"To nie znaczy, że nie możemy nic zrobić, bo będziemy na pewno starali się, nasz Urząd Ochrony Konkurencji i Konsumentów działa" - zapewnił.

Dodał, że w rolnictwie odziedziczyliśmy też wielkie problemy. "Ale to, co robimy w zakresie dopłat do ubezpieczeń dla rolników w przypadku roślin uprawnych i zwierząt hodowlanych, to co robimy w obszarze wsparcia rolników w naszej polityce społecznej, to są rzeczy, których nasi poprzednicy nie robili" - zaznaczył Morawiecki.