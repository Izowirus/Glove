Warszawa, 25.08.2016. Prezes Urzędu Ochrony Konkurencji i Konsumentów Marek Niechciał podczas śniadania prasowego dotyczącego sporu "frankowiczów" z bankiem, 25 bm. w centrum konferencyjnym UOKiK w Warszawie. (mr) PAP/Tomasz Gzell Archiwum PAP © 2017 / Tomasz Gzell
                                        

            Chcemy chronić narodową gospodarkę, dlatego nowe rozwiązania prawne potrzebne są w sektorach kluczowych dla kraju, takich jak: media, bezpieczeństwo, energetyka - wskazał prezes UOKiK Marek Niechciał, cytowany w poniedziałkowym komunikacie Urzędu.
      
            W poniedziałek Urząd Ochrony Konkurencji i Konsumentów poinformował w komunikacie prasowym, że sprawdzi, czy Polska Press wykonała jego zalecenia z 2013 r. W tym samym komunikacie Urząd podał, że zdaniem prezesa Urzędu, połączenia na rynkach ważnych dla gospodarki państwa powinny być oceniane nie tylko pod kątem ekonomicznym przez urząd antymonopolowy, ale powinny być sprawdzane równolegle przez inne wyspecjalizowane ograny.

W przypadku mediów - jak napisano - sytuację determinuje konstytucja, która w znacznej części tego obszaru zadanie to powierza KRRiT.
"Zakres uprawnień, jaki miałby być przyznany poszczególnym organom, wymaga szczegółowych konsultacji. UOKiK jest zainteresowany ścisłą współpracą przy procedowanych rozwiązaniach" - czytamy.

W marcu na posiedzeniu sejmowej komisji kultury wicepremier i minister kultury Piotr Gliński informował, że od września ub.r. nad projektem dekoncentracji na rynku medialnym pracował zespół roboczy z udziałem przedstawicieli resortu kultury, UOKiK i KRRiT.

O tym, że dekoncentracja mediów to jedna z reform, które PiS chce przeprowadzić w najbliższym czasie, mówił pod koniec lipca w TV Trwam Jarosław Kaczyński. Wiceminister kultury Jarosław Sellin zapowiadał niedawno, że projekt ustawy ws. dekoncentracji mediów ma zostać przedstawiony jesienią br. W połowie września Radio Zet, powołując się na Sellina, podało, że projekt jest już gotowy, czeka tylko na decyzję polityczną. Wiceminister wyraził też przekonanie, że nowe prawo nie będzie naruszać unijnych przepisów dotyczących swobodnego przepływu kapitału.