Polska Agencja Inwestycji i Handlu obsłużyła do połowy grudnia 2018 r. 60 projektów inwestycyjnych o łącznej wartości 1,8 mld euro, głównie w branży elektromobilności i nowoczesnych usług dla biznesu- powiedział PAP prezes Agencji Tomasz Pisula. W największą liczbę z nich zaangażowani są inwestorzy ze Stanów Zjednoczonych.
      
            

"Polska jest krajem wybieranym głównie przez inwestorów amerykańskich, w drugiej kolejności niemieckich, następnie inwestorów z państw azjatyckich: Japonii i Korei" - zaznaczył szef PAIH, odnosząc się do inwestycji obsługiwanych przez Agencję od ponad dwudziestu lat. Jak dodał, "inwestorom koreańskim bardzo się w naszym kraju podoba".

Zaznaczył, że wprawdzie nie ma jeszcze ostatecznych danych dot. liczby projektów inwestycyjnych obsłużonych przez Agencję w całym 2018 r., ale wiele wskazuje na to, że ubiegłoroczny rekord zostanie pobity. "Wartość projektów wynosi mniej więcej tyle samo co w roku 2017 r, który był dla nas rokiem rekordowym. Ale czekamy jeszcze na podliczenie drugiej połowy grudnia. Zapowiada się, że pobijemy ten rekord" - ocenił Pisula. Jak wyjaśnił, rok temu (2017 r.) Agencja pomyślnie zakończyła prace nad projektami inwestycyjnymi wartymi łącznie aż 2 mld euro.

Pisula wskazał, że do połowy grudnia 2018 r., Agencja obsłużyła 60 projektów inwestycyjnych o wartości 1,8 mld euro. "Sektory, których one dotyczą to głównie elektromobilność i usługi dla biznesu" - wyjaśnił. Odnosząc się do profilu inwestycji w 2018 r. prezes Agencji podkreślił, że dotyczą projektów bardziej zawansowanych technologicznie niż w poprzednich latach. "Widać też wyraźne przesunięcie w kierunku usług wymagających wyższych kwalifikacji. Są to przedsięwzięcia związane z outsourcingiem biznesowym czy centrami serwisowymi dla dużych korporacji" - zaznaczył.

Druga grupa projektów dotyczy elektromobilności. "W tym obszarze ważnym inwestorem jest LG Chem". Jak podkreślił Pisula, za tym inwestorem "ruszyły do Polski" kolejne koncerny związane z elektromobilnością. Szef PAIH dodał, że pod względem nakładów inwestycyjnych, projekty związane z produkcją elektrycznych pojazdów stanowią aż ¼ wartości portfela inwestycji obsłużonych w mijającym roku, a jednym z najbardziej kapitałochłonnych zrealizowała belgijska firma Umicore.

W największą liczbę projektów, nad którymi Agencja zakończyła już prace (20) zaangażowane są firmy z USA, ich nakłady wynoszą łącznie 500 mln euro. Z danych PAIH wynika, że amerykańscy przedsiębiorcy zadeklarowali też największe zatrudnienie. „Dzięki zakończonym projektom inwestycyjnym przybyć powinno 17,3 tys. miejsc pracy, z czego aż 40 proc. utworzonych zostanie w ramach projektów amerykańskich”, wyjaśnił szef PAIH. Jednym z najważniejszych amerykańskich projektów 2018 roku jest inwestycji Johnson & Johnson, które w wakacje w Warszawie otworzyło globalne centrum doskonalenia produktu.

Pytany o to, jakich dużych inwestycji zagranicznych możemy się spodziewać w 2019 r., Pisula odpowiedział: "W zasadzie firmy związane z sektorem automotive, które obsługiwaliśmy w przeszłości są z nami w ciągłym kontakcie i rozważają rozmaite sposoby rozszerzenia swojej dotychczasowej działalności. Jesteśmy bardzo atrakcyjnym miejscem do prowadzenia inwestycji, dzięki temu, że w Polsce nastąpiła kumulacja kompetencji związanych z przemysłem samochodowym oraz elektromobilnością".

Dodał, że o inwestycjach w obszarze elektromobilności Agencja rozmawia z firmami z Azji, Stanów Zjednoczonych, czy Niemiec. "Elektromobilność to rewolucja, która rozpoczyna się na całym świecie. W największym stopniu będzie dotyczyć Chin, które są potężnym, scentralizowanym rynkiem zbytu, natomiast Polska jest na pewno jednym z pionierów w skali europejskiej" - ocenił.

Wśród największych przedsięwzięć inwestycyjnych 2018 r., które zostały zrealizowane przy wsparciu PAIH Pisula wskazał na projekt EME Areo, zrealizowany przez firmy Lufthansa Technik i MTU Aero Engines na Podkarpaciu. "Zdecydowały, że zbudują centrum serwisowe swoich najnowocześniejszych silników turbowentylatorowych pod Rzeszowem. To jest projekt obliczony na 30-35 lat o zasięgu globalnym, dający pracę 800 inżynierom; jeden z najciekawszych zaawansowanych technologicznie projektów 2018 r." - powiedział. Dodał, że projekt został pozyskany przez PAIH rok temu podczas targów Hannover Messe, dzięki m.in. dużej rozpoznawalności Podkarpacia wśród liderów sektora lotniczego na świecie.