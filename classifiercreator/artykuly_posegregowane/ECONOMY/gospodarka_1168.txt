Gdynia, 14.05.2017. Wycieczkowiec MSC Magnifica pod banderą Panamy wpływa do portu w Gdyni, 14 bm. (aw/cat) Archiwum fot. PAP/Adam Warżawa
                                        

            Port Gdynia zwiększa swoje możliwości przeładunkowe paliw płynnych. W połowie 2019 r. ma się zakończyć rozbudowa, m.in. o drugi nalewak, Stanowiska Przeładunku Paliw Płynnych. W ubiegłym roku port zanotował 40-proc. wzrost przeładunku paliw.
      
            Prezes Zarządu Morskiego Portu Gdynia (ZMPG) Adam Meller powiedział w czwartek PAP, że port chce zwiększyć potencjał przeładunkowy portu w zakresie ropy i produktów ropopochodnych. Chodzi o unowocześnienie instalacji do przeładunku paliw i zakup drugiego nalewaka wykorzystywanego przy przeładunku oraz przystosowanie stanowiska do obsługi większych jednostek. Poinformował, że "został zakończony" już projekt rozbudowy Stanowiska Przeładunku Paliw Płynnych.

Znajdujące się przy falochronie stanowisko obecnie wyposażone jest w jeden nalewak. Port na swojej stronie poinformował, że ZMPG zlecił już "dostawę i montaż drugiego nalewaka wraz z fundamentem i instalacjami przynależnymi". Prezes wyjaśnił, że produkcja nalewaka na indywidualne zamówienie trwa ok. dziesięciu miesięcy. "Dokupienie drugiego nalewaka podniesie też bezpieczeństwo portu na wypadek awarii" - zaznaczył.

Po modernizacji stanowisko będzie mogło obsługiwać też większe jednostki bo planowana jest wymiana urządzeń cumowniczych i odbojowych. Zakończenie inwestycji planowane jest na połowę 2019 roku. Koszt modernizacji stanowiska szacowany jest na ok. 11 mln zł. Przebudowana ma być też stała instalacja gaśnicza oraz wymienione istniejące działka gaśnicze. Port tłumaczy, że urządzenia gaśnicze są eksploatowane od ponad 40 lat. "Nowe, sterowane elektrycznie działka gaśnicze poprawią bezpieczeństwo prowadzenia akcji ratunkowych oraz poszerzenie obszaru stref gaszenia, co umożliwi np. obsługę szerszych tankowców" - tłumaczy firma.

"Nasze inwestycje wynikają z potrzeby zachowania przez port dobrej pozycji rynkowej oraz rozwoju naszych możliwości przeładunkowych" - przekonuje, cytowany na stronie, wiceprezes ZMPG, Grzegorz Dyrmo. "Dlatego też musimy stale inwestować i tworzyć taką infrastrukturę portową, która zaspokoi wymagania armatorów i poszczególnych terminali" - dodał.

Stanowisko Przeładunku Paliw Płynnych obsługuje Morski Terminal Masowy działający w porcie. Przy stanowisku przy falochronie obsługiwane są tankowce o długości do 210 m (min. długość statku 100 m) i zanurzeniu do 11 m.

W ubiegłym roku Port Gdynia przeładował rekordowe 21,2 mln ton ładunków, prawie o 9 procent więcej niż rok wcześniej. W porównaniu do 2016 r. zanotowano ponad 40 proc. wzrost przeładunków ropy i produktów ropopochodnych.