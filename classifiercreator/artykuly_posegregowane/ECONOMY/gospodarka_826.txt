W Los Angeles zakończyły się w czwartek największe na świecie targi przemysłu gier komputerowych E3. Uczestniczyły w nich z sukcesem także polskie firmy, w tym CD Projekt RED, która zaprezentowała swoją przyszłą grę - "Cyberpunk 2077".

      
            Electronic Entertainment Expo (E3) zgromadziło ponad 200 wystawców. 85 firm, pokazywało tam swoje produkty po raz pierwszy. Według organizatorów, Entertainment Software Association (ESA), wtorkowe otwarcie imprezy przyciągnęło 60 tys. ludzi z całego świata, a miliony oglądały ją w za pośrednictwem Internetu.

„E3 w Los Angeles to niesamowite wydarzenie, świetne miasto, świetni ludzie. Impreza jest gigantyczna. Jestem tutaj po raz pierwszy. wiedziałem, że E3 jest duża, ale nie miałem wyobrażenia, że aż tak” – powiedział PAP Maciej Pietras reprezentujący CD Projekt RED.

Podczas prac nad "Cyberpunk 2077" zajmuje się on animacją postaci w scenach interaktywnych. Wraz z zespołem, odpowiada za warstwę narracyjną gry.

„Otrzymujemy bardzo dużą ilość bardzo pozytywnych wypowiedzi. Bierzemy sobie je do serca. Są one naszą główną motywacją. Dzięki pozytywnym komentarzom upewniamy się, że tworzymy coś co zarówno daje +fun” jak i poczucie dumy” – zapewnia.

Jego zdaniem polskie firmy stają już w szranki z przedsiębiorstwami z całego świata.

E3 po raz drugi jest otwarty dla społeczności graczy. Według ESA zaproszono ich do Los Angeles 15 tys.

„Gracze są sercem E3, bez względu na to, czy są na parkiecie, grają, oglądają wydarzenie z domu, czy uczestniczą w panelach E3 Coliseum ze swoimi ulubionymi twórcami z branży" - mówił Michael D. Gallagher, prezes i dyrektor generalny ESA.

Przekonywał, że firmy i przedsiębiorcy pracują, by zaskoczyć i zachwycać fanów, którzy napędzają innowacyjność, kreatywność i dynamikę globalnego przemysłu.

Na tegorocznych targach zaprezentowano ponad 3 tys. produktów i gier wideo

W trakcie tegorocznych targów zaprezentowano ponad 3 tys. produktów i gier wideo. Było wśród nich wiele nowych, a także zapowiadanych, które dopiero trafią na rynek. W E3 ESL Arena można było też oglądać na żywo zawody e-sportowe.

Grupa NPD poinformowała, że rynek gier wideo w Stanach Zjednoczonych osiągnął w 2017 r. 36 miliardów dolarów, co stanowi wzrost o 300 procent w ostatnim dziesięcioleciu. Zgodnie z szacunkami ESA 60 proc. Amerykanów gra codziennie w gry wideo. Z niektórych prognoz wynika, że konkurencyjny rynek e-sportów wygeneruje w tym roku ponad 900 milionów dolarów.

Pamela Gintowt, z Communication Manager Sony Interactive z firmy Entertainment Polska powiedziała PAP, że jej firma pokazuje w Los Angeles przede wszystkim nowe gry na konsolę PlayStation 4, na których premiery czekają miliony graczy na całym świecie.

Informowała, że duże zainteresowania wzbudziły takie tytuły jak „The Last of Us: Part II”, kontynuacja wielkiego hitu studia Naughty Dog czy „Marvel’s Spider Man” przedstawiający nowe i unikalne przygody komiksowego superbohatera.

„Z bardzo pozytywnym odbiorem spotkała się również prezentacja gry "Ghosts of Tshushima", w której wcielimy się w samuraja stawiającego czoła mongolskiej inwazji. Ponadto podtrzymaliśmy naszą obietnicę dużego wsparcia PlayStation VR, zapowiadając kilka nowych tytułów podczas konferencji prasowej Sony” – wskazała Gintowt odnosząc się do gier w wirtualnej rzeczywistości.

Electronic Entertainment Expo odwiedziła mieszkająca w Los Angeles reżyserka filmów dokumentalnych Beata Calińska. Podkreśliła, że nie jestem graczem, ale targom zawsze przygląda się z zaciekawieniem.

„Obserwuję trendy w opowiadaniu interaktywnych historii i nowości technologiczne. Odwiedzam też stoiska, na których prezentowane są polskie gry i polskie firmy. Super, że odnoszą sukcesy na międzynarodowym rynku gier komputerowych i na tak ogromnym wydarzeniu E3 w Los Angeles” – powiedziała PAP artystka.

Z Nowego Jorku Andrzej Dobrowolski