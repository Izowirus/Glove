Polski Fundusz Rozwoju podpisał z PKO BP porozumienie ws. powołania spółki technologicznej, która będzie operatorem krajowej chmury obliczeniowej. Oznacza to tańsze i bezpieczniejsze usługi niż proponują duże zagraniczne firmy - powiedział prezes PFR Paweł Borys.
      
            PKO Bank Polski i Polski Fundusz Rozwoju obejmą w spółce po 50 proc. udziałów. Prezes PFR wyraził nadzieję, że powstanie krajowej chmury będzie bodźcem stymulującym rozwój małych i średnich firm oraz całej gospodarki.

"Obecnie usługi w chmurze oferują zagraniczni gracze, którzy mają swoje data center za granicą, co sprawia, że koszty korzystania z ich oferty nie są atrakcyjne dla sektora MŚP" - wyjaśnił Paweł Borys. Powiedział, że oferowanie przez krajową chmurę usługi mają być konkurencyjne cenowo, a na pewno będą bezpieczniejsze. Choćby dlatego, że będą dostosowane do polskiego prawodawstwa.

Nowa spółka - jak zapowiedzieli główni udziałowcy - zostanie zarejestrowania w ciągu miesiąca. PFR i PKO BP będą też jej pierwszymi klientami. Do końca 2019 roku ma być gotowy katalog usług, a w 2020 roku nowa spółka ma osiągnąć gotowość operacyjną. Obecnie trwają rozmowy z dostawcami usług cyfrowych, a także z firmami, które dysponują odpowiednią infrastrukturą. Do systemu zostanie też włączone nowe data center PKO BP.

Borys i prezes PKO BP Zbigniew Jagiełło poinformowali, że w pierwszym okresie nowa spółka będzie finansowana ze środków PFR i PKO BP, jednak docelowo ma przynosić zyski.

- Nasze zaangażowanie w projekt to kolejny etap transformacji cyfrowej, która jest kluczem do realizacji strategii PKO Banku Polskiego „Wspieramy rozwój Polski i Polaków” - powiedział Jagiełło. Dodał, że jako pierwszy klient nowej spółki PKO BP chce pokazać, że można z powodzeniem rozwijać biznes w chmurze. Zaznaczył, że wzrost wykorzystania usług chmurowych jest nieuniknionym trendem światowym i dotyczy zarówno polskich przedsiębiorstw, jak i instytucji publicznych.

"Im wcześniej i lepiej przygotujemy lokalne, bezpieczne i nowoczesne rozwiązania w tym zakresie, tym większe korzyści możemy odnieść zarówno na poziomie poszczególnych podmiotów, jak i całej gospodarki" – stwierdził prezes banku.

Z kolei prezes PFR podkreślił, że cyfryzacja to jeden z kluczowych trendów obecnej rewolucji technologicznej, która zaczyna decydować o wszystkim -  począwszy od konkurencyjności gospodarki, przez rozwój małych i średnich firm czy zarządzanie miastem - aż po usługi medyczne.

Jak informuje PKO BP, w Polsce odsetek przedsiębiorstw wykorzystujących chmurę wynosi około 10 proc. W Europie liderami w tym zakresie są kraje skandynawskie, w których odsetek „uchmurowienia” firm sięga nawet 60-70 proc. Oznacza to, że przeważająca większość usług jest uruchamiana i utrzymywana w chmurze. Światowe prognozy dla rynku usług chmurowych zakładają w najbliższych latach kilkudziesięcioprocentowe wzrosty – szczególnie dla usług IaaS oraz SaaS. Kraje, które uruchomiły lokalne rozwiązania chmurowe świadczone przez instytucje zaufania publicznego odnotowały kilkudziesięcioprocentowe wzrosty w poziomie wykorzystania tego typu usług przez lokalne podmioty. Według prognoz wydatki na usługi chmurowe w następnym pięcioleciu wyniosą w Polsce 24 mld zł i będą stanowić blisko 30 proc. wszystkich wydatków ma usługi i oprogramowanie IT działających w Polsce firm.

Adam Marciniak, wiceprezes PKO Banku Polskiego odpowiedzialny za Obszar Informatyki mówił podczas wtorkowej konferencji prasowej, że decyzja o utworzeniu spółki rozpoczyna nowy etap w cyfrowym rozwoju polskich przedsiębiorstw. Dzięki projektowi zyskają one pewność, że migracja biznesu do chmury będzie zgodna z wymogami lokalnych regulatorów rynku. Zaoferowane zostaną wszystkie kluczowe, zintegrowane usługi IT dostępne w chmurach zagranicznych dostawców, w tym usługi cyberbezpieczeństwa, jednak nasze centra danych i same dane będą zlokalizowane w Polsce. Usługi chmurowe będą realizowane w polskiej jurysdykcji, uwzględniając wymogi poszczególnych sektorów gospodarki oraz administracji publicznej. Priorytetem jest optymalizacja procesów i kosztów IT oraz istotne skrócenie czasu realizacji strategicznych inicjatyw klientów związanych z cyfryzacją – powiedział.

Analitycy rynku szacują, że do 2020 roku wartość usług chmurowych w skali UE przekroczy 40 mld euro. Dostęp do technologii chmurowych umożliwia przedsiębiorcom uruchomienie innowacyjnych usług. Jednocześnie dzięki wykorzystaniu Chmury Krajowej będą oni czerpać korzyści z synergii umożliwiających optymalizację kosztów IT na poziomie całej gospodarki.