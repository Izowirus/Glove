Chinese Kong Xuanyou, foreign ministry's director general of Asian Affairs Department, attends during the meeting for diplomatic security at the Foreign Ministry headquarters in Seoul, South Korea, 05 January 2015. Archiwum fot. PAP/EPA/JEON HEON-KYUN
                                        

            Chiński rząd ogłosił w piątek wizję "Polarnego Jedwabnego Szlaku", czyli plan włączenia Arktyki do lansowanej przez Pekin inicjatywy Pasa i Szlaku poprzez wykorzystanie tras transportowych, które stały się żeglowne za sprawą globalnego ocieplenia.
      
            Chińskie władze będą zachęcały przedsiębiorstwa do budowy infrastruktury i prowadzenia próbnych komercyjnych rejsów na nowych trasach - podała agencja Xinhua, opisując wydany w piątek przez biuro informacyjne rządu dokument dotyczący polityki Chin względem Arktyki.

"Chiny mają nadzieję na współpracę ze wszystkimi stronami, by zbudować +Polarny Jedwabny Szlak+ poprzez rozwój arktycznych szlaków transportowych" - napisano w dokumencie.

Według chińskich mediów rejs z Chin do Europy trasą północną jest nawet o 20 dni krótszy, niż drogą tradycyjną, przez Kanał Sueski. Północnym szlakiem morskim pływały już statki należące do państwowej chińskiej firmy logistycznej COSCO.

Chiny nie należą do tzw. krajów arktycznych, ale w ostatnich latach przejawiają coraz większe zainteresowanie sprawami Arktyki, a w roku 2013 uzyskały status stałego obserwatora w Radzie Arktycznej. Jak zauważa agencja Reutera, chińskie zaangażowanie w regionie wywołuje obawy państw arktycznych o długoterminowe cele Pekinu, takie jak ewentualne rozlokowanie tam wojska.

"Całkowicie niepotrzebne są wątpliwości dotyczące naszych intencji oraz obawy o rabunek zasobów czy zniszczenie środowiska" - powiedział w piątek na konferencji prasowej chiński wiceminister spraw zagranicznych Kong Xuanyou, cytowany przez agencję Xinhua. Zapewnił, że Chiny będą przestrzegać przepisów przyjętych przez państwa arktyczne.

Prócz szlaków transportowych Pekin jest zainteresowany wydobyciem ropy, gazu ziemnego i innych surowców oraz wykorzystaniem energii odnawialnej i rozwojem rybołówstwa i turystyki w regionie arktycznym - napisano w opublikowanym w piątek dokumencie. Chiny mają się w to angażować "wspólnie z krajami arktycznymi, z poszanowaniem tradycji i kultury mieszkańców Arktyki, w tym ludności autochtonicznej, a także środowiska naturalnego" - podkreślono.

Globalna inicjatywa Pasa i Szlaku, sztandarowa kampania prezydenta Xi Jinpinga w polityce zagranicznej, zakłada stworzenie i modernizację morskich i lądowych szlaków transportowych pomiędzy Chinami a krajami Azji, Europy i Afryki. Ma na celu ożywienie handlu międzynarodowego i poszerzenie sfery chińskich wpływów gospodarczych i politycznych.

Z Kantonu Andrzej Borowiak