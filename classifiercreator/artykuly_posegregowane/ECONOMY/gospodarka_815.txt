Sopot, 18.06.2018. Minister finansów Teresa Czerwińska. VIII Europejski Kongres Finansowy ph. "Na stulecie - o innowacyjną i bezpieczną przyszłość sektora finansowego" rozpoczął się 18 bm. w Sopocie. (mr) PAP/Adam Warżawa PAP © 2018 / Adam Warżawa
                                        

            Zasadniczym wyzwaniem polskiej gospodarki jest utrzymanie wysokiego i trwałego tempa wzrostu gospodarczego – mówiła w Sopocie minister finansów Teresa Czerwińska. Wśród wyzwań wymieniła też m.in. zmianę struktury gospodarki na bardziej innowacyjną.
      
            Minister finansów Teresa Czerwińska w swoim wystąpieniu inaugurującym w poniedziałek w Sopocie VIII Europejski Kongres Finansowy (EKF) powiedziała, że „zasadniczym wyzwaniem stojącym przed polską gospodarką jest utrzymanie wysokiego ale też trwałego tempa wzrostu gospodarczego”. Zwróciła uwagę, że „ważne jest, aby był to rozwój gospodarczy inkluzywny, czyli włączający wszystkie grupy społeczne, które będą mogły partycypować w efektach tego wzrostu”.

W wystąpieniu do uczestników EKF minister finansów jako „kolejne bardzo ważne wyzwanie” wymieniła „zmianę struktury gospodarki na bardziej zaawansowaną technologicznie, na bardziej innowacyjną”. Argumentowała, że „to pozwoli w perspektywie na utrzymanie i podniesienie potencjalnego tempa wzrostu”.

Przypomniała, że „w wypracowywaniu nowego modelu gospodarki 4.0 poszerzony zostanie zakres preferencji podatkowych, ulg podatkowych w zakresie prowadzenia działalności badawczo-rozwojowej”. Poinformowała, że trwają prace „nad IT boxem czyli nad wypracowaniem preferencji dla przedsiębiorców, którzy czerpią dochody z wykorzystania patentów, licencji, praw autorskich, a które są wypracowywane w ramach prowadzonych przez firmę prac badawczo-rozwojowych (B+R)”. Oceniła, że „tych ułatwień dla całego sektora będzie dużo więcej, a wszystko w duchu – jak mówi premier Mateusz Morawiecki – budowania pomostów pomiędzy administracją publiczną a biznesem”.

Szefowa resortu finansów zapowiedziała, że „zmianie ulegnie również model finansowania gospodarki”. Wyjaśniła, że „polityka gospodarcza będzie oddziaływała w kierunku większego zaangażowania oszczędności krajowych w budowie kapitału gospodarczego”.

Zaznaczyła, że „te cele muszą być realizowane przy zachowaniu stabilności finansów publicznych, co oznacza konieczność prowadzenia polityki budżetowej zgodnie z wszystkimi normami i ograniczeniami reguł fiskalnych”.

Rozpoczęty w poniedziałek w Sopocie Europejski Kongres Finansowy jest – jak twierdzą organizatorzy - jednym z najważniejszych wydarzeń na polskim rynku finansowym. W tym roku odbywa się pod hasłem "Na stulecie - o innowacyjną i bezpieczną przyszłość sektora finansowego".

W organizowanym po raz ósmy wydarzeniu uczestniczą przedstawiciele najwyższych władz instytucji finansowych oraz przedsiębiorstw prywatnych i publicznych, decydenci kształtujący politykę gospodarczą, a także wybitni eksperci ze świata nauki i przedstawiciele największych firm doradczych z Polski i zagranicy.

Organizatorami EKF są Instytut Badań nad Gospodarką Rynkową, NDI SA, Bank Pekao SA, ECS i Centrum Myśli Strategicznych. Spotkanie potrwa do środy. Polska Agencja Prasowa jest partnerem medialnym wydarzenia.