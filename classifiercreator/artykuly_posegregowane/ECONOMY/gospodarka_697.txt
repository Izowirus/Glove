PKO BP powinien spełniać kryteria umożliwiające przeznaczenie na dywidendę 25 proc. zysku za 2018 r., ale bank liczy, że za 2-3 lata będzie mógł przeznaczyć na dywidendę więcej rocznego zysku - poinformował PAP Biznes Zbigniew Jagiełło, prezes banku.
      
            "Bank wypłaci dywidendę na poziomie 25 proc. zysku za 2017 rok. Patrząc na naszą obecną sytuację powinniśmy również spełniać kryteria wypłaty dywidendy za 2018 rok na takim samym poziomie procentowym, natomiast będziemy chcieli poprawiać nasze wyniki i współczynnik kapitałowe, aby ta możliwość była większa niż 25 proc.” – powiedział PAP Biznes Jagiełło.

"W przyszłości, to kwestia 2-3 lat, możliwości wypłaty dywidendy będą się w naszym banku zwiększały" – dodał.

W połowie czerwca walne zgromadzenie PKO BP zdecydowało, że bank wypłaci z zysku za 2017 rok łącznie 687,5 mln zł dywidendy, czyli 0,55 zł brutto na akcję. Dzień dywidendy ustalono na 8 sierpnia, a termin jej wypłaty na 22 sierpnia 2018 roku.

Na dywidendę trafi ok. 25 proc. zysku za 2017 rok. Komisja Nadzoru Finansowego rekomendowała wcześniej, by PKO BP zatrzymał co najmniej 75 proc. zysku netto za 2017 rok w celu zwiększenia funduszy własnych.

Według wcześniejszych informacji KNF zdecydowała o podwyższeniu bufora innej instytucji o znaczeniu systemowym PKO BP do 1 proc. łącznej kwoty ekspozycji na ryzyko z 0,75 proc. obecnie.

"Zmiana w wysokości 25 punktów bazowych w odniesieniu do naszych współczynników kapitałowych, które wynoszą blisko 17-18 proc., nie ma dla nas istotnego znaczenia. Bank w ostatnich latach zbudował bardzo solidną bazę kapitałową, umożliwia ona swobodne kredytowanie naszych klientów i bycie bankiem stabilnym z punktu widzenia nadzoru" – powiedział Jagiełło.

Łączny współczynnik kapitałowy grupy na koniec I kwartału 2018 roku wynosił 17,8 proc., co oznacza wzrost o 0,4 p.p. w stosunku do końca 2017 roku. Współczynnik kapitału Tier I grupy wynosił z kolei 16,4 proc., co oznacza spadek w porównaniu do końca 2017 roku o 0,1 p.p.

Sebastian Karbarczyk