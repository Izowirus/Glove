"Pociąg Innowacji" to próba wykorzystania wspólnej podróży ludzi zajmujących się innowacjami, a także okazja do poznania się przedsiębiorców z Polski i Izraela - mówią w rozmowie z PAP ambasador Izraela Anna Azari oraz minister przedsiębiorczości i technologii Jadwiga Emilewicz.
      
            "To projekt Ambasady Izraela w Polsce, realizowany m.in. w partnerstwie z Ministerstwem Przedsiębiorczości i Technologii, PKP Intercity i Fundacją Impact. Wykorzystujemy fakt, że dużo ludzi z branży jedzie z Warszawy do Krakowa na kongres Impact’18. Doszliśmy do wniosku, że możemy ten czas wykorzystać na cele związane z technologią" - mówi o pociągu ambasador Anna Azari.

"W trakcie ok. 2,5 godz. podróży w trzech wagonach tego pociągu będą odbywały się prezentacje dot. tematów związanych z technologią i innowacjami, a także spotkania B2B. Trzeba kupić bilet na ten poranny pociąg i zarejestrować się na stronie Impactu, by w nich uczestniczyć" - dodaje.



"Przystaliśmy z zainteresowaniem na propozycję Ambasady Izraela, by zorganizować tego typu innowacyjne komunikacyjnie przedsięwzięcie. Bo inicjatyw wspólnych w tym roku realizujemy bardzo dużo. Właśnie tych z zakresu gospodarki" - podkreśla minister przedsiębiorczości i technologii Jadwiga Emilewicz.

"W pociągu, który wystartuje z Warszawy do Krakowa 13 czerwca o 7.44 będziemy mogli wysłuchać kilku bardzo inspirujących wystąpień tych, którym już się udało, którzy podbili rynki globalne, którzy przyjadą na Impact z Izraela. To będzie też czas, żeby się poznać lepiej. Wiemy, że dobry innowacyjny biznes to biznes międzynarodowy. Dobrze pokazuje to doświadczenie Izraela czy Doliny Krzemowej, której sukces opiera się na tym, że zjeżdżają tam ludzie z całego świata, z wielu systemów edukacji, z wielu systemów gospodarczych. W tym pociągu tworzymy mikrowarunki takiej mieszanki kultur i doświadczeń" - zwraca uwagę Jadwiga Emilewicz.

Dodaje, że kongres Impact, który będzie odbywał się w Krakowie w dniach 13-14 czerwca br. to "największe technologiczne wydarzenie i konferencja w Polsce". "Już trzecia edycja. Spodziewamy się, że będzie ok. 6 tys. uczestników z całego świata. Już w zeszłym roku było bardzo dużo osób z Izraela. W tym roku będzie ich, mam nadzieję, jeszcze więcej" - mówi.