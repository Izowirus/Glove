Lublin, 29.10.2015. Poseł PiS Artur Soboń podczas pierwszej konferencji prasowej posłów i senatorów PiS z okręgu 6.

 Archiwum fot. PAP/Wojciech Pacewicz
                                        

            Komitet Stały Rady Ministrów przyjął w czwartek projekt ustawy o dopłatach do najmu - poinformował PAP wiceminister inwestycji i rozwoju Artur Soboń. Jak dodał, kryteria społeczne, określające preferencje dla beneficjentów dopłat do czynszów, ustali Rada Gminy.
      
            Minister wskazał, że dopłaty będą mogły być wypłacane w równej wysokości przez dziewięć lat. "Weryfikacja ma jednak następować corocznie" - podał.

Soboń zapowiedział, że "projekt może trafić pod obrady Rady Ministrów na najbliższym posiedzeniu".

"Kryteria społeczne, określające preferencje dla beneficjentów dopłat do czynszów, ustali Rada Gminy. Będzie mogła wybrać z określonego w ustawie katalogu, komu w pierwszej kolejności będą wynajmowane mieszkania z dopłatą".

Jak podał Soboń, przed KSRM "doprecyzowano proceduralne kwestie związane z określeniem społecznych preferencji dla wynajmujących, którzy będą korzystali z systemu dopłat". "Wybór z katalogu ustawowego będzie uchwalony przez Radę Gminy" - podał minister.

W projekcie, przygotowywanym przez MIiR, proponowano, aby dopłaty były przyznawane były przez dziewięć lat, a po trzech i sześciu latach miały być stopniowo zmniejszane. Dodatkowo co trzy lata beneficjenci mieli być weryfikowani.

Przepisy proponowane w projekcie miałyby zacząć obowiązywać od początku 2019 r.

Dopłaty - jak zakłada projekt - mają być adresowane do gospodarstw domowych o określonym limicie dochodów. Gospodarstwa domowe jednoosobowe będą mogły ubiegać się o dopłatę, jeżeli ich średni miesięczny dochód nie przekracza 60 proc. przeciętnego wynagrodzenia w gospodarce narodowej publikowanego przez GUS.

Za każdą kolejną osobę w gospodarstwie domowym limit 60 proc. jest zwiększany o 30 pkt. proc. Oznacza to, że w przypadku dwuosobowego gospodarstwa limit wynosi 90 proc. przeciętnego wynagrodzenia w gospodarce narodowej, a w przypadku trzyosobowego - 120 proc.

Wysokość dopłat będzie zależała od kosztów budownictwa mieszkaniowego na danym terenie oraz powierzchni mieszkania. Im liczniejsze gospodarstwo, tym wyższe mają być dopłaty.

O dopłaty będzie można ubiegać się w przypadku mieszkań po raz pierwszy zasiedlanych - wtedy, gdy zasiedlenie miało miejsce w ciągu 12 miesięcy od dnia zakończenia inwestycji mieszkaniowej.

Rząd planuje, że pierwsze dopłaty miałyby być przyznawane w 2019 r., na ten cel przewidziano 400 mln zł, w 2020 roku - 800 mln zł, w 2021 roku - 1,2 mld zł, w 2022 roku - 1,6 mld zł, a począwszy od 2023 roku do 2027 roku - 2 mld zł rocznie.