epa07033959 EU Commissioner in charge of Justice, Consumers and Gender Equality, Vera Jourova gives a press conference on AirBnB consumer action at the European Commission in Brussels, Belgium, 20 September 2018. EPA/STEPHANIE LECOCQ Dostawca: PAP/EPA.
                                        

            W serwisie Airbnb ceny będą prezentowane przejrzyście, a klienci będą mieli prawo zaskarżyć gospodarza w przypadku osobistej szkody - podała komisarz UE ds. sprawiedliwości Viera Jourova. Airbnb zobowiązał się wprowadzić zmiany do 18 października - dodała.
      
            Służący do rezerwacji noclegów przez internet Airbnb zobowiązał się do prezentacji łącznej ceny rezerwacji pobytu, zawierającej dodatkowe opłaty, takie jak opłaty za usługę i koszty sprzątania. Jeżeli podanie ostatecznej ceny z góry nie jest możliwe, klient ma zostać wyraźnie poinformowany, jakie dodatkowe opłaty mogą być zastosowane.

Ponadto serwis zobowiązał się w jasny sposób wskazywać, czy oferty pochodzą od prywatnych gospodarzy czy od podmiotów zawodowo zajmujących się najmem, ponieważ od tego zależy, jakie prawa przysługują konsumentowi.

„Usługodawcy internetowi zrewolucjonizowali nasze podróże, wyszukiwanie noclegów i korzystanie z czasu wolnego. Ważne jest jednak, aby przestrzegali przepisów i brali na siebie odpowiedzialność w razie wystąpienia problemów. Konsumenci w UE mają swoje prawa również w internecie. Cieszę się, że Airbnb jest gotowy wprowadzić niezbędne zmiany, dzięki czemu konsumenci uzyskają przejrzysty i zrozumiały przegląd cen" - powiedziała w czwartek Jourova.

Serwis zobowiązał się także do tego, że konsumenci będą mogli skorzystać ze wszystkich dostępnych środków prawnych, w szczególności z prawa do zaskarżenia gospodarza w przypadku poniesienia osobistej szkody lub wystąpienia innych szkód.

Airbnb wyraźnie wskaże, że konsumentom przysługuje prawo do wszczęcia postępowania przeciwko serwisowi przed sądem w ich państwie zamieszkania. 

Serwis będzie musiał również informować konsumentów, jeżeli podejmie decyzję o rozwiązaniu umowy lub usunięciu treści, i oferować w takich przypadkach konsumentom prawo do odwołania się, a w stosownych przypadkach - do odszkodowania.

Z Brukseli Łukasz Osiński