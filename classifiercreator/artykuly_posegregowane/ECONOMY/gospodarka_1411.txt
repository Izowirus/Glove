Warszawa, 27.11.2015. Minister gospodarki morskiej i żeglugi Marek Gróbarczyk, podczas konferencji prasowej 27 bm. w Warszawie. (rp/mgut)  Archiwum PAP/Radek Pietruszka 
                                        

            Decyzja o wyborze dokładnej lokalizacji przekopu przez Mierzeję Wiślaną zapadnie za dwa lata; opóźnia ją konieczność oceny oddziaływania inwestycji na środowisko - powiedział w czwartek wieczorem minister gospodarki morskiej i żeglugi śródlądowej Marek Gróbarczyk.
      
            "Jesteśmy przy końcu przetargu, który wyłoni wykonawcę robót projektowych, prac związanych z oceną oddziaływania przekopu na środowisko oraz raportem geologicznym. Po zakończeniu tych prac podejmiemy decyzję o dokładnej lokalizacji" - powiedział Gróbarczyk w TVP Info. Dodał, że ze względu na warunki ekologiczne i ukształtowanie terenu, najlepszą lokalizacją dla przekopu wydają się okolice Nowego Światu między Przebrnem a Skowronkami.

Minister ocenił, że wykonanie prac przewidzianych w przetargu potrwa około dwóch lat. "Chcemy być w zgodzie ze wszystkimi normami i dyrektywami Komisji Europejskiej, jesteśmy z nią w stałym kontakcie. Nie przewidujemy żadnej drogi na skróty" - dodał. Zapewnił, że w 2022 r. pierwszy statek przepłynie z Zatoki Gdańskiej na Zalew Wiślany.

Zapytany o rządowy plan udrożnienia śródlądowych dróg wodnych Gróbarczyk powiedział, że w ciągu dwóch lat zostanie oddany dla żeglugi odcinek Odry i Kanału Gliwickiego między Gliwicami a Opolem. Według ministra inwestycja ma umożliwić przewóz 2 mln ton węgla rocznie na potrzeby nowego bloku elektrowni w Opolu.

Pytany o perspektywy utrzymania na rynku sprzedanej Funduszowi Inwestycyjnemu Mars Stoczni Szczecińskiej, Gróbarczyk powiedział, że wchodzi ona na rynek w dogodnym momencie, ponieważ problemy finansowe przeżywają stocznie w krajach Dalekiego Wschodu. Podkreślił, że stocznia weźmie udział w odbudowie polskiej Marynarki Wojennej i floty rybackiej oraz budowie żeglugi śródlądowej. Przypomniał, że w drugim kwartale bieżącego roku zostanie położona stępka pod pierwszy prom budowany w Szczecinie na zlecenie Polskiej Żeglugi Bałtyckiej.