Rozwiązaniem problemów mieszkaniowych będą fabryki domów prefabrykowanych - powiedział członek zarządu BGKN Grzegorz Muszyński. BGK Nieruchomości planuje, aby fabryki powstały w każdej części kraju.
      
            

W środę zostanie ogłoszony konkurs na dom z prefabrykacji. "Podstawą tego konkursu będzie wypracowanie własnej, BGKN-owskiej technologii prefabrykacji" - powiedział Muszyński.

Jak zaznaczył Muszyński, "jeżeli nawet wszystkie firmy, które działają w branży prefabrykacji, produkowałyby 100 proc. tylko na polski rynek, a nawet zdwoiłyby swoje moce przerobowe, to będzie to tylko 30 proc. naszych potrzeb, potrzeb Polski". Dodał, że "musimy iść krok dalej, czyli przygotować własną technologię. Po to jest ten konkurs" - powiedział. "To jest krok ku rozszerzeniu rynku prefabrykacji domów" - dodał.

Jak przypomniał Muszyński, "w czasach minionych, w każdym mieście była fabryka domów, następnie to zanikło z oczywistych względów". "Być może rozwiązaniem problemów mieszkaniowych, rozwiązaniem problemu +rąk do pracy+ będzie budowa w wielu miastach (...) zakładów prefabrykacyjnych, opartych o naszą technologię".

Zdaniem Muszyńskiego do programu domów prefabrykowanych niezbędne będzie "wdrożenie tych wszystkich firm, które pracują w betonie, a niekoniecznie w prefabrykacji domów".

Jak zaznaczył, ważna w przypadku domów z prefabrykacji jest cena, która jest skorelowana z transportem. Fabryka domów może być oddalona od miejsca budowy "maksymalnie 100 kilometrów". "Więcej nie pojedziemy, bo ta cena w prefabrykacji będzie nieopłacalna" - podkreślił.

BGK Nieruchomości odpowiada za komercyjny obszar programu Mieszkanie plus. Obecnie w budowie jest ok. 2 tys. mieszkań, kolejne 25 tys. jest w przygotowaniu. Budowy trwają m.in. Katowicach, Wałbrzychu, Kępnie, Kępicach i Gdyni.

Klucze do pierwszych lokali wybudowanych w ramach rządowego programu Mieszkanie plus wręczono już w Jarocinie i Białej Podlaskiej.