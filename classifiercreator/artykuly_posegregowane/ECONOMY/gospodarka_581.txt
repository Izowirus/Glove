Urząd Ochrony Konkurencji i Konsumentów (UOKiK) wydał zgodę na przejęcie przez Polską Grupę Lotniczą: PLL LOT, Aircraft Maintenance Services oraz LS Airport Services - poinformował w czwartek Urząd.
      
            Polska Grupa Lotnicza jest spółką Skarbu Państwa powołaną w celu konsolidacji wybranych aktywów Skarbu Państwa na rynku lotniczym.

LOT Aircraft Maintenance Services należy do grupy kapitałowej Agencji Rozwoju Przemysłu, która zajmuje się obsługą techniczną statków powietrznych. LS Airport Services -spółka Skarbu Państwa - zajmuje się świadczeniem usług lotniskowych i obsługi naziemnej (tzw. usługi handlingu naziemnego).

W wyniku koncentracji, Polskie Linie Lotnicze LOT, LOT Aircraft Maintenance Services oraz LS Airport Services staną się podmiotami kontrolowanymi przez Polską Grupę Lotniczą.

W styczniu tego roku premier Mateusz Morawiecki powołał Polską Grupę Lotniczą, która jest spółką akcyjną z kapitałem 1,2 mld zł. Polska Grupa Lotnicza docelowo skupi najważniejsze spółki Skarbu Państwa z branży lotnictwa pasażerskiego.

Podmioty, które wejdą do PGL mają zachować odrębność organizacyjną, ale będą realizowały jedną, wspólną strategię odpowiadającą potrzebom rynku lotniczego w Polsce i w Europie Środkowo-Wschodniej. Ponadto, każda ze spółek ma zachować swoją tożsamość, odrębność kapitałową i będzie prowadziła konkurencyjną działalność na rynku usług lotniczych.

Projekt Polskiej Grupy Lotniczej jest jednym z elementów strategii na Rzecz Odpowiedzialnego Rozwoju.