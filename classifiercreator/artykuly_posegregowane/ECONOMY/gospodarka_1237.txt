Warszawa, 26.10.2017. Minister rodziny, pracy i polityki społecznej Elżbieta Rafalska (L) oraz wiceminister Stanisław Szwed (P) podczas konferencji prasowej, 26 bm. w MRPiPS w Warszawie. Tematami briefingu były aktualne dane programu "Rodzina 500 Plus", dane demograficzne dotyczące wzrostu narodzin oraz zmian w programie Maluch Edycja 2018. (cat/kru) PAP/Jacek Turczyk ***Zdjęcie do depeszy PAP pt. Rafalska: mamy rynek pracownika*** PAP © 2017 / Jacek Turczyk
                                        

            Nikt dzisiaj w Polsce nie ma najmniejszej wątpliwości, że mamy rynek pracownika - powiedziała w czwartek minister rodziny, pracy i polityki społecznej Elżbieta Rafalska, wskazując, że na koniec września bezrobocie wyniosło 6,8 proc.
      
            "Spada nam liczba osób bezrobotnych, poprawiają się wskaźniki zatrudnienia kobiet i mężczyzn. To, co cieszy - wzrasta zainteresowanie zatrudnieniem osób z grupy 50 plus, ale spada też bezrobocie wśród osób młodych, do 30. roku życia. Jak do tego dodamy jeszcze, że rosną wynagrodzenia, to nikt dzisiaj w Polsce nie ma najmniejszej wątpliwości, że mamy rynek pracownika" - powiedziała Rafalska.

Jak dodała, taka sytuacja cieszy - ale też rodzi pewne problemy, z którymi będzie trzeba zmierzyć, "żeby polska gospodarka nie była ograniczana brakiem rąk do pracy na naszym polskim rynku, który i tak się mocno posiłkuje dzisiaj pracownikami ze Wschodu" - powiedziała Rafalska.

Wiceminister Stanisław Szwed dodał, że najniższa stopa bezrobocia jest w woj. wielkopolskim, a tylko w dwóch województwach bezrobocie jest dwucyfrowe, największe w woj. warmińsko-mazurskim - 12 proc.

Podkreślił, że zwiększa się liczba ofert pracy, w tej chwili zaczynają się problemy ze znalezieniem pracowników. Przypomniał, ze resort podjął kroki w sprawie uproszczenia procedur zatrudniania pracowników z zagranicy, przede wszystkim z Ukrainy - jak wyjaśnił, chodzi przede wszystkim o prace sezonowe.

W sierpniu prezydent Andrzej Duda podpisał nowelizację ustawy o promocji zatrudnienia i instytucjach rynku pracy. Proponowane w ustawie rozwiązania dotyczą cudzoziemców, którzy wykonują krótkoterminową pracę. Chodzi m.in. o obywateli: Armenii, Białorusi, Gruzji, Mołdawii, Rosji i Ukrainy, którzy będą mogli skorzystać z uproszczonej procedury dostępu do rynku pracy.

Jak podał we wtorek Główny Urząd Statystyczny, stopa bezrobocia we wrześniu wyniosła 6,8 proc. w porównaniu z 7,0 proc. w sierpniu. Według GUS liczba bezrobotnych zarejestrowanych w urzędach pracy wyniosła we wrześniu 1.117,1 tys. wobec 1.136,1 tys. osób przed miesiącem.

autorzy: Olga Zakolska, Paweł Żebrowski
edytor: Anna Małecka

ozk/ pż/ malk/