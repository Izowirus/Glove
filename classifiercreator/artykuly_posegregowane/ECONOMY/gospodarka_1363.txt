Ponad dwuminutowy spot przygotowany przez Ministerstwo Rozwoju i Agencję Rozwoju Przemysłu ma podczas rozpoczynających się targów przemysłowych w Hanowerze przybliżać polskie sukcesy w zakresie nowych technologii. Prezentuje on osiem firm, wykorzystujących m.in. energię odnawialną.
      
            Spot rozpoczyna scena na Politechnice Warszawskiej, pokazująca studentów dyskutujących o nowych technologiach. Jak podkreślają autorzy materiału to nie przypadek - bo właśnie kształcenie specjalistów, badania, otwartość na nowe dziedziny - czyli kapitał ludzki jest podstawą każdej innowacji.

Następnie zaprezentowano różne sektory polskiej gospodarki. Na poszczególnych ujęciach przedstawiono i krótko opisano produkty, wyróżniające je cechy, ich zastosowanie, jak i producentów.

Na filmie można m.in. zobaczyć detektory podczerwieni Vigo System wykorzystywane w medycynie, technice wojskowej i pracach badawczych, a także systemy informatyczne i inżynierskie tworzone przez Transition Technologies. Zaprezentowano też kask i okulary wirtualnej rzeczywistości, podkreślając, że uchwycone przez nie obrazy można drukować w 3D. W tej części materiału prezentowana jest firma Zortrax, producent systemu do druku 3D.

Spot ma przedstawiać rozwój oparty na nowoczesnych technologiach, z wykorzystaniem m.in. energii odnawialnej. Duża jego część poświęcona jest m.in. polskim pojazdom elektrycznym i panelom fotowoltaicznym stosowanym do ocieplania budynków.



W materiale można zobaczyć autobusy firmy Solaris, w tym uznany za najlepszy autobus miejski 2017 r. Solaris Urbino 12 electric. Pokazane zostały też dwa ciągniki Ursusa - m.in. największy model; oraz pojazdy elektryczne Melex.

Autorzy materiału prezentują także firmę ML System specjalizującą się w panelach fotowoltaicznych, które dzięki wykorzystaniu energii słonecznej ocieplają budynki.

"Zaufaj jakości i przekraczaj granice. Smart means Poland" - spot kończą ujęcia panoramy PKN Orlen – jak podkreślają autorzy materiału - lidera wśród przedsiębiorstw petrochemicznych w Europie Środkowo-Wschodniej.

Targi przemysłowe w Hanowerze otwarto w niedzielę. W uroczystości wzięły udział premier Beata Szydło i kanclerz Niemiec Angela Merkel. W poniedziałek otwarte zostanie polskie stoisko. Na około 1,2 tys. metrów kwadratowych zaprezentuje się 10 polskich firm.

W Hanowerze obok szefowej rządu są też wicepremierzy: minister finansów i rozwoju Mateusz Morawiecki oraz minister nauki Jarosław Gowin. Morawiecki weźmie udział m.in. w podpisaniu umów pomiędzy polskimi i niemieckimi firmami.