Biała Podlaska, 24.08.2017. Budowa mieszkań w programie Mieszkanie Plus, w Białej Podlaskiej.  Archiwum fot. PAP © 2018 / Wojciech Pacewicz
                                        

            PKP SA podpisały w środę umowę z BGK Nieruchomości na budowę kilkunastu tysięcy lokali w ramach rządowego programu Mieszkanie plus. Budowa domów może ruszyć w przyszłym roku w ośmiu miastach: w Gdańsku, Katowicach, Lublinie, Poznaniu, Przemyślu, Szczecinie, Warszawie i Wrocławiu.
      
            Warunkowe umowy inwestycyjne dotyczą 12 atrakcyjnych lokalizacji o łącznej powierzchni ponad 130 ha.

"Wśród objętych umowami lokalizacji znajdują się nieruchomości, na których powstać mogą nowe, kompleksowo zaprojektowane osiedla - m.in. Odolany w Warszawie, poznańskie Wolne Tory czy okolice Dworca Świebodzkiego we Wrocławiu. Mieszkania, jakie powstaną na tych gruntach, będą częścią rządowego programu Mieszkanie plus" - podał BGKN.

Umowy inwestycyjne zakładają wspólną realizację inwestycji poprzez spółki celowe, do których PKP SA wniesie nieruchomości, a BGKN - niezbędne finansowanie. "Zgodnie z umowami aport nieruchomości ze strony PKP S.A. powinien nastąpić do końca 2018 roku. Do tego czasu wykonane zostaną analizy prawne, finansowe, techniczne, komercyjne i podatkowe nieruchomości" - poinformowano.