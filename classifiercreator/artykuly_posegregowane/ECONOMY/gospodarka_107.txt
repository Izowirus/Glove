Polska uważa, że Porozumienie paryskie jest historyczną szansą na zrównoważony, pokojowy rozwój świata, zgodnie z suwerennie określonymi celami, z wykorzystaniem różnorodnych instrumentów i mechanizmów współpracy międzynarodowej – podkreślił podczas narodowego wystąpienia na COP24 minister środowiska Henryk Kowalczyk.
      
            Minister przypomniał, że nasz kraj jako jeden z pierwszych przystąpił do Porozumienia i znalazł się w gonie tych, którzy jako pierwsi je ratyfikowali.

„Uważamy, że Porozumienie jest historyczną szansą na zrównoważony, pokojowy rozwój świata, zgodnie z suwerennie określonymi celami, z wykorzystaniem różnorodnych instrumentów i mechanizmów współpracy międzynarodowej” – powiedział minister.

Kowalczyk dodał, że w 2015 roku w Paryżu „świat stanął na wysokości zadania”, ponieważ wtedy powstało pierwsze w dziejach, uniwersalne porozumienie klimatyczne, nakazujące podjęcie działań na rzecz klimatu przez wszystkie rządy.

Minister zwrócił jednak uwagę, że nie mniej ważne zadanie czeka nas w Katowicach.

„Musimy zapewnić stworzenie mechanizmów i instytucji umożliwiających wdrożenie Porozumienia paryskiego. Po to tutaj przyjechaliśmy. Takiego rezultatu naszych niemal dwutygodniowych prac oczekuje od nas świat (…) Negocjatorzy ciężko pracowali przez cały poprzedni tydzień i wierzę, że zdołamy dzięki temu taki konsensus osiągnąć, a pakiet reguł katowickich sprawi, że Porozumienie paryskie stanie się skutecznym instrumentem zrównoważonej przyszłości świata” – zaznaczył minister.

Kowalczyk dodał, że „świat potrzebuje pakietu z Katowic, aby skutecznie zahamować wzrost temperatury i zbudować neutralny klimatycznie świat, zgodnie z wizją Porozumienia paryskiego”.