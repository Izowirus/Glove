PKP Intercity w pierwszym kwartale 2017 roku przewiozło o 14 proc. pasażerów więcej niż przed rokiem. Z usług przewoźnika skorzystało 9,3 mln klientów, podczas gdy w roku 2016 było to 8,1 mln - poinformował przewoźnik w poniedziałkowym komunikacie.
      
            Przewoźnik poinformował, że już od dwóch lat PKP Intercity utrzymuje rosnący trend w przewozach i przypomina, że w roku 2015 jego pociągami zdecydowało się pojechać 6,3 mln pasażerów.

Jak dodaje PKP Intercity, tegoroczny wynik za pierwszy kwartał jest najlepszy za ten okres od od 2010 roku.

"Praca eksploatacyjna za pierwsze trzy miesiące 2017 roku osiągnęła poziom ponad 14 mln pociągokilometrów, co stanowi 3-proc. wzrost w porównaniu z pierwszym kwartałem 2016 roku. Dane te wskazują zatem, że wzrost liczby pasażerów to nie tylko zasługa uruchamiania nowych połączeń, ale wyższej frekwencji w już kursujących" - napisano w komunikacie.

Jak informuje przewoźnik, wzrost liczby pasażerów widoczny jest wśród wszystkich grup podróżnych. Z usług PKP Intercity skorzystało w pierwszych trzech miesiącach tego roku o 27 proc. więcej seniorów, o 26 proc. więcej rodzin i o 10 proc. więcej studentów niż w tym samym czasie rok wcześniej.

W minionym kwartale najwyższą frekwencję odnotowano w pociągach kursujących na linii Warszawa - Kraków. Natomiast najwyższe wzrosty osiągnięto m.in. na trasach pomiędzy Białymstokiem a Warszawą (+71 proc.), Krakowem a Przemyślem (+55 proc.), Olsztynem a Warszawą (+43 proc.), Kielcami a Warszawą (+43 proc.) czy Krakowem a Łodzią (+41 proc.).