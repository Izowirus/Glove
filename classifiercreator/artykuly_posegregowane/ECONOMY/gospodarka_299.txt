W 2019 r. MF chce rozpocząć pracę koncepcyjną nad reformą podatków dochodowych – powiedziała w poniedziałek minister finansów Teresa Czerwińska.
      
            „W roku 2019 r. chcielibyśmy popracować nad reformą podatków dochodowych. Wymaga to długich konsultacji - prelegislacyjnych, najpierw zebrania opinii i doświadczeń, potem wypracowanie projektu, praca nad nim, i znowu konsultacje. Chciałabym, żeby do końca przyszłego roku został wypracowany pakiet dotyczący podatków dochodowych” – powiedziała podczas śniadania prasowego Czerwińska.

„Pakiet taki będzie zawierał trzy główne elementy. Prosty PIT - opodatkowanie dochodów osób fizycznych z pracy. Drugie to opodatkowanie działalności gospodarczej, trzeba określić zasady, dziś są one daleko niedoskonałe. I podatek od zysków kapitałowych, podatek od tego co czerpiemy z kapitału. Trzeba to określić w naszej polityce fiskalnej” – dodała.

Wiceminister Filip Świtała dodał, że w 2019 r. będą trwały prace koncepcyjne, a ewentualny projekt ustawy będzie miał szansę być procedowany legislacyjnie dopiero w 2020 r.

„Chcemy, żeby rok 2019 r. był bardziej poświęcony na konsultacje, zamierzamy wzmocnić naszą rolę jako miękkiego regulatora. (…) Przyszły rok spędzimy na pracach koncepcyjnych. Ustawa będzie mogła być procedowana legislacyjne pewnie dopiero w 2020 r.” – powiedział.