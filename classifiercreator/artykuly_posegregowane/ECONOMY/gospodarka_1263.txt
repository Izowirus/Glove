Poznań, 18.10.2012. Nowy wagon pasażerski.  PKP Intercity podpisało, 18 bm. umowę na zakup 25 nowych wagonów kolejowych, których wykonawcą będzie H. Cegielski - Fabryka Pojazdów Szynowych. (mz/awol)  
PAP/Marek Zakrzewski PAP © 2017 / Marek Zakrzewski
                                        

            Średni wiek wagonu pasażerskiego w 2016 roku wyniósł 24,8 roku. To o dwa lata mniej w porównaniu z rokiem 2015, kiedy było to 26,8 roku - poinformował Urząd Transportu Kolejowego (UTK).
      
            Spadek średniego wieku wagonów związany był z coraz większym udziałem elektrycznych zespołów trakcyjnych: w 2012 roku stanowiły one nieco ponad 50 proc., by w 2016 wzrosnąć do prawie 60 proc.

Według danych zaprezentowanych przez UTK, przewoźnicy pasażerscy w 2016 roku zmniejszyli liczbę taboru znajdującego się w ich dyspozycji. Wycofywali ze stanu głównie nieużywane od lat zespoły trakcyjne i wagony, których naprawa byłaby nieopłacalna.

Inną tendencję można było zaobserwować w 2016 roku wśród przewoźników towarowych. Wzrosła liczba zarówno lokomotyw (o 95 sztuk), jak i wagonów (o 693). Taki wzrost związany był głównie z pozyskaniem taboru przez przewoźników spoza grupy PKP. Tymczasem spółki grupy PKP najczęściej pozbywały się wagonów i lokomotyw.

Średni wiek lokomotyw na koniec 2016 r. wzrósł do 36,1 roku z 35,9 w roku 2015, a wagonów towarowych - do 30,2 roku z 29,1 zanotowanych w roku 2015.

Jak podaje UTK, w ubiegłym roku na polski tabor kolejowy składały się: 1262 elektryczne zespoły trakcyjne, 2908 wagonów pasażerskich, 91 tys. 717 wagonów towarowych, 322 lokomotywy elektryczne u przewoźników pasażerskich, 1517 lokomotyw elektrycznych u przewoźników towarowych, 119 lokomotyw spalinowych u przewoźników pasażerskich i 2216 lokomotyw spalinowych u przewoźników towarowych.