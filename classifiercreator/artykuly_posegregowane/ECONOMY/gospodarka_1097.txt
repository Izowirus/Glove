Warszawa, 12.03.2018. Minister finansów Teresa Czerwińska podczas konferencji prasowej nt. "Podsumowania pierwszego miesiąca przesyłania JPK przez wszystkich podatników VAT", 12 bm w Warszawie. (soa)  Archiwum PAP/Marcin Obara 
                                        

            W Ministerstwie Finansów trwają analizy i prace koncepcyjne w sprawie daniny solidarnościowej na rzecz wsparcia dorosłych niepełnosprawnych - głosi oświadczenie szefowej MF Teresy Czerwińskiej przekazane PAP. Dodano, że gotowe rozwiązanie zostanie przedstawione za około dwa tygodnie.
      
            "Na prośbę Premiera razem z Ministerstwem Rodziny, Pracy i Polityki Społecznej oraz instytucjami odpowiedzialnymi za zabezpieczenie społeczne rozpoczęliśmy prace nad koncepcją daniny solidarnościowej mającej na celu zapewnienie wsparcia dorosłych niepełnosprawnych. W tej chwili trwa analiza i prace koncepcyjne. Zgodnie z zapowiedzią Premiera przygotowane rozwiązanie zostanie przedstawione za około dwa tygodnie" - czytamy w oświadczeniu przekazanym w poniedziałek PAP.

W piątek z protestującymi w Sejmie od środy rodzicami osób niepełnosprawnych i ich podopiecznymi spotkał się prezydent Andrzej Duda, a później premier Mateusz Morawiecki i minister rodziny i pracy Elżbieta Rafalska. Minister spotkała się z rodzicami osób niepełnosprawnych także w niedzielę wieczorem.

Szef rządu zapowiedział utworzenie specjalnego funduszu wsparcia osób niepełnosprawnych. Złożyłaby się na niego danina, pochodząca od osób najlepiej zarabiających. Premier zadeklarował ponadto, że rząd postara się, by jak najszybciej doprowadzić do wyrównania wysokości renty socjalnej z najniższą rentą ZUS z tytułu całkowitej niezdolności do pracy.