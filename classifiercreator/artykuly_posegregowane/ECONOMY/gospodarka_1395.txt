Poznań, 17.02.2015. W Poznaniu rozpoczęły się 17 bm. targi Meble Polska 2015. Na Międzynarodowych Targach Poznańskich swoją ofertę prezentują wiodący polscy producenci mebli. (zuz) PAP/Marek Zakrzewski Archiwum PAP © 2017 / Marek Zakrzewski
                                        

            Polska jest szóstym producentem i czwartym eksporterem mebli na świecie - poinformował w poniedziałek dyrektor Biura Ogólnopolskiej Izby Gospodarczej Producentów Mebli Michał Strzelecki. Według szacunków wartość produkcji mebli w 2016 r. osiągnęła 42,45 mld zł.
      
            "Polska jest szóstym producentem i czwartym eksporterem mebli na świecie, z udziałem 6,3 proc. światowego eksportu mebli. Według szacunków wartość produkcji mebli w ubiegłym roku osiągnęła 42,45 mld zł" - powiedział Strzelecki na konferencji prasowej "Polska branża meblarska liderem eksportu". Oznacza to wzrost o 8 proc. wobec 2015 r. i jednocześnie stanowi kolejny rekord.

Jak mówił, dane statystyczne zbierane z poszczególnych państw wskazują, że w ostatnich latach nasz kraj awansował z 10. miejsca na 6. wśród światowych producentów mebli w ujęciu wartościowym.

Izba, powołując się na dane za 2014 r., podała, że na podium rankingu znalazły się Chiny, z produkcją mebli o wartości blisko 160 mld euro. Drugie miejsce zajęły Stany Zjednoczone, z rezultatem powyżej 35 mld euro. Kolejne dwie pozycje należą do Niemiec (16,9 mld euro) oraz Włoch (ok. 15 mld euro). Piąte w tym zestawieniu są Indie (11,4 mld euro), za nimi uplasowała się Polska z wynikiem 9,2 mld euro. W 2014 r. Japonia spadła z miejsca szóstego na siódme, z wynikiem ok. 7,7 mld euro. Do ścisłej dziesiątki światowych producentów mebli dołączyła w 2014 r. Wielka Brytania, zajmując ósme miejsce, która wyprodukowała meble o wartości 7,3 mld euro. Dalsze miejsce, z produkcją wartą 6,8 mld euro, zajęła Kanada, a listę zamyka Francja (niespełna 6,8 mld euro).

Jak powiedział Strzelecki, meble to czwarta największa grupa towarów eksportowanych z Polski, a zarazem najważniejsza pod względem salda w obrotach zagranicznych w 2016 r. Izba powołując się na dane Eurostatu podkreśla, że eksport mebli z Polski w 2015 roku zwiększył się o 10 pkt. proc. i wyniósł 8,812 mld euro. Według szacunków w 2016 r. wartość eksportowanych mebli będzie kolejny raz rekordowa i wyniesie 9,56 mld euro. Wzrostowi eksportu towarzyszył także wzrost importu, który w 2015 roku zwiększył się o 15 proc. do 1,5 mld euro.

Strzelecki: polskie meblarstwo to dziś ponad 25,9 tysięcy zarejestrowanych podmiotów

Polskie meble trafiają głównie do Niemiec (według szacunków w 2016 r. udział w eksporcie wyniósł 36 proc.), Wielkiej Brytanii (8 proc.), Czech (7 proc.), Francji (6 proc.) i Holandii (5 proc.).

Za granicę polskie firmy wysyłają najczęściej elementy meblowe, czyli meble do samodzielnego montażu. "Ich szacunkowa wartość w 2016 roku wynosiła ponad 2,7 mld euro, a udział w eksporcie wyniósł 29,25 proc. Kolejnymi w rankingu grupami są meble tapicerowane oraz meble do jadalni i salonu, których wartość przekroczyła odpowiednio 2,57 mld euro oraz 1,8 mld euro" - powiedział Strzelecki. Sprzedawane za granicę meble do sypialni są warte w sumie 613 mln euro.

Jak przekazał Strzelecki, polskie meblarstwo to dziś ponad 25,9 tysięcy zarejestrowanych podmiotów, z czego ponad 22 tysiące to firmy mikro, blisko 1,5 tys. - małe, około 330 to firmy średnie i 89 - firmy duże (stan na koniec III kw. 2016 roku). "Przeciętne zatrudnienie to 151 tys. pracowników, a przeciętne wynagrodzenie to blisko 3 tys. 300 zł brutto" - powiedział.

Powołując się na dane GUS Izba podała, że łączna liczba zatrudnionych w branży meblarskiej na koniec listopada 2016 wyniosła 151 tys. osób. W porównaniu do analogicznego okresu roku poprzedniego zatrudnienie zwiększyło się o ponad 9 tys. etatów (142 tys. – listopad 2015). Według Izby, firmy wskazują na dalsze zapotrzebowanie na pracowników.

Szyszka: "Kupcy meblowi z ponad 50 krajów przyjadą do Poznania"

"Branża meblarska w Polsce ma się dobrze" - ocenił Strzelecki. Dodał, że produkcja mebli w jest istotną częścią polskiej gospodarki i od ponad 25 lat można obserwować jej dynamiczny rozwój, chociaż sektor ten ma swoje problemy. To - jak mówił - m.in. bariery innowacyjne i technologiczne, brak wykwalifikowanej kadry na rynku pracy czy skomplikowane i niejasne procedury administracyjne.

Okazją do pozyskania nowych klientów mogą być organizowane w marcu targi meblarskie. "Kupcy meblowi z ponad 50 krajów przyjadą do Poznania, by wziąć udział w targach Meble Polska 2017. W tym roku spodziewamy się ok. 20.000 profesjonalnych zwiedzających, wystawiać się będzie 300 firm i marek na 45.000 m kw. powierzchni ekspozycyjnej" - powiedział dyrektor Targów Meble Polska Józef Szyszka.

Swoją obecność na targach Meble Polska 2017 zapowiedzieli przedstawiciele m.in. sieci salonów meblowych np. z Niemiec, Wielkiej Brytanii, Francji, Czech, Ukrainy, Holandii, a także Japonii, Chin, Stanów Zjednoczonych i Zjednoczonych Emiratów Arabskich.

Dodał, że wydarzenie co roku przyciąga tłumy handlowców z całego świata zainteresowanych zakupem mebli z Polski i jest jednym z najskuteczniejszych narzędzi promocji eksportu.