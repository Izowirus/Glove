Poczta Polska podpisała w poniedziałek umowę, dzięki której przesyłki Allegro Smart! będą dostępne w placówkach pocztowych i punktach partnerskich PP.
      
            Allegro Smart! to nowa oferta abonamentowa na platformie Allegro.pl. Jak poinformowała w poniedziałkowym komunikacie Poczta Polska, w ramach oferty klienci Allegro Smart! "otrzymują gwarancję darmowej dostawy za pośrednictwem wybranych form dostawy oraz inne benefity".

"Przesyłki będzie można odbierać w dynamicznie rosnącej sieci placówek +Odbiór w Punkcie+ Poczty Polskiej: w placówkach pocztowych, stacjach paliw Orlen, kioskach RUCH i w sklepach Żabka/Freshmarket" - poinformowała spółka. "W ramach abonamentu Allegro Smart!, klienci będą też mieli możliwość darmowych zwrotów do sprzedawców na Allegro" - dodano.

"Po raz kolejny przekonujemy się, że naszą usługę dostaw do placówek pocztowych i partnerskich doceniają klienci Allegro, dla których jesteśmy ważnym dostawcą przesyłek" - powiedział członek zarządu Poczty Polskiej Grzegorz Kurdziel, cytowany w komunikacie. "Poczta Polska jest liderem pod względem wielkości sieci punktów odbioru i konsekwentnie dąży do zwiększenia udziału tej formy dostawy w ogólnym wolumenie. Wychodzimy naprzeciw oczekiwaniom naszych Klientów, dzięki współpracy z PKN ORLEN, Żabką Polska oraz RUCH S.A. umożliwiamy odbiór zakupionych w internecie zakupów podczas codziennych czynności takich jak tankowanie paliwa czy robienie drobnych zakupów spożywczych" - dodał Kurdziel.

Jak informuje PP, "Odbiór w Punkcie" to najdynamiczniej rozwijająca się metoda dostaw. "W stosunku do roku ubiegłego wolumen przesyłek dostarczanych do punktów odbioru wzrósł o ponad 40 proc. i stanowi coraz większy udział w całym wolumenie przesyłek kurierskich i paczkowych" - dodano w komunikacie.

Z danych Poczty Polskiej wynika, że w porównaniu do 2017 roku, "w pierwszym półroczu 2018 roku sprzedaż usług KEP (przesyłek kurierskich, ekspresowych i paczkowych) wzrosła o 16 proc. Sprzedaż najpopularniejszej usługi kurierskiej, dedykowanej głównie klientom biznesowych rośnie znacznie powyżej rynku. Szacuje się, że polski rynek e-commerce wart jest 40 mld złotych".

Poczta Polska posiada największą w Polsce sieć punktów odbioru, która na dziś liczy ponad 9 tys. lokalizacji w sieci placówek pocztowych, stacji paliw Orlen, sklepów Żabka/Freshmarket oraz kiosków/saloników RUCH. Do końca roku liczba punktów wzrośnie o dalsze 2 tysiące lokalizacji.