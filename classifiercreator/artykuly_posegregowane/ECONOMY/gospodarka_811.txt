14 tys. stałych pracowników zatrudnia w Polsce Amazon – poinformował we wtorek koncern. W tym roku w gdańskim Centrum Rozwoju Technologii pracę znajdzie kolejnych 200 osób, planowane jest też zwiększenie zatrudnienia w polskich centrach logistycznych firmy.
      
            Amerykański koncern działa w naszym kraju od 2014 r. Poza Centrum Rozwoju Technologii Amazon w Gdańsku utworzył pięć centrów logistycznych w Poznaniu, Sosnowcu, Kołbaskowie oraz Wrocławiu. W Warszawie funkcjonuje oddział Amazon Web Services.

We wtorek Amazon poinformował PAP o planach rozszerzenia działalności badawczo-rozwojowej w Polsce i utworzenia nowych miejsc pracy w centrach logistyki e-commerce. Podał też, że do tej pory wygenerował w Polsce ponad 4 mld zł inwestycji.

Zespół gdańskiego Centrum Rozwoju Technologii zwiększyć się ma w tym roku do 650 osób. Tworzone są tam innowacyjne rozwiązania dla produktów i usług firmy, które są wdrażane na całym świecie. Centrum pracuje m.in. nad rozwojem wirtualnej asystentki głosowej Alexa. Obecnie placówka zatrudnia 450 osób.

"Polska to niewyczerpane źródło talentów, dlatego też cieszymy się mogąc ogłosić, że nasze Centrum rozpoczyna rekrutację nowych pracowników, w tym specjalistów w zakresie przetwarzania języka naturalnego czy programistów" – powiedział szef gdańskiego ośrodka Rafał Kukliński.

Koncern zapowiedział też "znaczne zwiększenie" liczby stałych miejsc pracy w swoich pięciu centrach logistycznych w kraju. Jak podano, zatrudnienie znajdą tam m.in. osoby o zróżnicowanych umiejętnościach i wiedzy specjalistycznej z zakresu analizy biznesowej, HR, inżynierii czy zarządzania łańcuchem dostaw.

"Sieć logistyki Amazon w Europie cały czas się rozwija, dlatego też nieustannie poszukujemy utalentowanych pracowników, którzy dołączą do naszych istniejących już centrów, jak i tych, które dopiero rozpoczną działalność" – powiedział wiceprezes ds. operacyjnych Amazon w Europie Steven Harman.

Firma podała też, że rozwija współpracę z polskimi przedsiębiorcami, chcącymi rozszerzyć swoją działalność, oferując im możliwość sprzedaży swoich produktów i usług za pośrednictwem Amazon. Z tych form współpracy korzysta obecnie ponad 7,2 tys. polskich przedsiębiorstw.

"Pracujemy nad stworzeniem najkorzystniejszych warunków dla inwestycji w Polsce w oparciu o trzy główne elementy: lepsze prawo, przyjazne otoczenie biznesu i wspierająca administracja oraz wyspecjalizowana kadra pracownicza i naukowa. Od 2014 roku Amazon rozwija centrum R&D w Gdańsku, co jest dla nas szczególnie istotne. Polska stawia na zaawansowane technologicznie inwestycje” - powiedział wiceszef resortu przedsiębiorczości i technologii Tadeusz Kościński.

Amazon to amerykańska spółka z siedzibą w Seattle, która prowadzi największą na świecie sieć sprzedaży wysyłkowej. Działa od 1994 r., należy do pionierów w sprzedaży przez Internet.