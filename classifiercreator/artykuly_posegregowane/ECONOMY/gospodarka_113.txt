Traktujemy kwestię elektromobilności poważnie. W ciągu najbliższych 10 lat mamy zamiar przeznaczyć na ten cel, co najmniej 3 miliardy euro - napisał w poniedziałek na Twitterze premier Mateusz Morawiecki.
      
            Premier Morawiecki zatweetował w poniedziałek, że rząd poważnie taktuje kwestię elektromobilności. "W ciągu najbliższych 10 lat mamy zamiar przeznaczyć na ten cel, co najmniej 3 miliardy euro, rozwijać projekty badawcze, które przełożą się na wzrost innowacyjności i jakości powietrza" - napisał szef rządu.

Tweet premiera związany jest z informacją PKN Orlen, o pierwszej działającej stacji ładowania samochodów elektrycznych na stacji PKN Orlen w Siewierzu. "W ramach programu inwestycyjnego powstanie 150 ładowarek, zlokalizowanych przy trasach tranzytowych i w miastach" - podał na tweeterze PKN Orlen.

Koncern paliwowy rozpoczął etap montażu stacji ładowania w ramach projektu inwestycyjnego, który do końca 2019 roku przewiduje powstanie 50 punktów. Kierowcy mogą już ładować samochody elektryczne na stacji w Siewierzu. W tym roku zostanie uruchomionych jeszcze kilka punktów ładowania, które na pierwszym etapie projektu dostępne będą bezpłatnie.

"Do końca pierwszego kwartału 2019 roku Koncern odda do użytku co najmniej 20 stacji szybkiego ładowania, o mocy 50 i 100 kW, zlokalizowanych na stacjach ORLEN w miastach i przy trasach tranzytowych" - poinformował Orlen.

Rozwój sektora elektromobilności jest jednym z zadań w Strategii na Rzecz Odpowiedzialnego Rozwoju. Zakłada ona, że do 2025 r. po polskich drogach ma jeździć 1 mln pojazdów elektrycznych.

Narzędziem do rozwoju elektromobilności w Polsce jest m.in. przyjęty przez rząd w marcu 2017 r.+Plan Rozwoju Elektromobilności+, który w ramach II realizacji (w latach 2019-2020) przewiduje budowę infrastruktury zasilania pojazdów elektrycznych w wybranych aglomeracjach.