Konsultacje społeczne często nie uwzględniają uwag i opinii, dlatego będę dążył do tego, by decyzje dot. polskiego rolnictwa były uzgadniane ze światem rolniczym - zadeklarował w środę minister rolnictwa Jan Krzysztof Ardanowski.
      
            W Centrum Partnerstwa Społecznego "Dialog" w Warszawie odbyło się spotkanie Ardanowskiego z rolnikami z organizacji branżowych i związków zawodowych ws. m.in. suszy i skupu owoców miękkich oraz afrykańskiego pomoru świń.

Minister na konferencji prasowej przyznał, że dotychczasowy "kanał konsultacji społecznych nie jest do końca drożny".

"Wydaje się, że kanał uzgadniania pewnych kierunków polityki rolnej z organizacjami rolniczymi, z przedstawicielami rolniczymi trzeba poprawić (...) Konsultacje często są pro forma, są czasami takim trochę zabiegiem niż faktycznym uwzględnieniem opinii i uwag. Będę dążył do tego, by decyzje dot. polskiego rolnictwa były uzgadniane ze światem rolniczym i wspólnie razem będziemy za nie ponosili odpowiedzialność" - dodał.

Ardanowski zapewnił, że będą kolejne spotkania z przedstawicielami organizacji rolniczych, ale nie określił konkretnego terminu dodając, że będą one po żniwach. Poinformował ponadto, że oprócz bieżących problemów typu susza i ASF, rolnicy na środowym spotkaniu mówili głównie o niestabilności rynków rolnych i o tym, że rolnicy są najsłabszym ogniwem w łańcuchu - od pola do stołu. Wskazywano też na wymuszanie niskich cen zarówno przez przetwórców jak i przez handel. "W tej sprawie będziemy podejmowali działania" - stwierdził minister.
 
Według niego, np. w przypadku owoców miękkich, funkcjonowanie tego rynku będzie determinował stopień zorganizowania się rolników. Stąd też zachęta do wypracowania umowy kontraktacyjnej, która obowiązywałaby producenta rolnego jak i odbiorcę płodów rolnych. Zdaniem Ardanowskiego, "umowy kontraktacyjne powinny być zasadniczą formą regulującą handel między rolnikami a przetwórcami". 
Powinna to być umowa odpowiednio wcześniej zawarta, która określi, jaki towar ma być dostarczony, w jakiej ilości i kiedy, i w jaki sposób odbiorca go przyjmie. W umowie powinna być też cena lub sposób dochodzenia do ceny - zaznaczył minister. Wskazał, że np. określenie ceny rzepaku odbywa się w oparciu o jego aktualne notowania na giełdzie Matif, a więc jest konkretne odniesienie, które chociaż w przybliżeniu określa cenę.

Szef resortu rolnictwa zaznaczył, że wypracowaniem takiej umowy zajmują się obecnie sadownicy i przetwórcy. "Jeżeli taka umowa będzie potrzebowała uznania przez rząd, to zobowiązuję się, że zostanie ona zapisana w formie ustawy" - powiedział minister. Dodał, że umowa kontraktacji prawdopodobnie będzie obowiązywała od przyszłego roku.

Ardanowski powiedział, że uczestniczący w spotkaniu rolnicy pozytywnie ocenili przedstawiony przez rząd "Plan dla wsi".

Prezes Krajowej Rady Izb Rolniczych Wiktor Szmulewicz poinformował dziennikarzy, że dzisiejsze spotkanie nie zakładało wypracowania konkretnych rozwiązań, a raczej była to rozmowa na temat "co trzeba zmienić, by rolnictwo było konkurencyjne, a rolnikom żyło się lepiej".

Jak mówił, obecnie największymi problemami w rolnictwie jest ASF i susza. Problemem jest także słaba pozycja rolnika na rynku. Tam, gdzie rolnicy są zorganizowani, np. w branży mleczarskiej - jest względnie dobrze. Według Szmulewicza najgorzej jest tam, gdzie rolnicy są rozdrobnieni i niezorganizowani - dotyczy to np. sadowników i sprzedaży owoców miękkich.