Pobity został zeszłoroczny rekord, złożono ponad 10 mln e-PIT-ów - poinformowało w czwartek na Tweeterze Ministerstwo Finansów. Na złożenie deklaracji podatkowej pozostały tylko cztery dni.
      
            Termin złożenia rocznej deklaracji podatkowej PIT za 2017 r. upływa 30 kwietnia br.

Ministerstwo namawia do skorzystania z tzw. PFR (ang. pre-filled tax return), czyli wstępnie wypełnionego zeznania podatkowego, które przygotowuje dla podatnika urząd skarbowy.

We wstępnie wypełnionym zeznaniu PIT-37 lub PIT-38 za rok 2017 wpisane są przychody, koszty uzyskania przychodów i składki na ubezpieczenia, wykazane w informacjach złożonych przez pracodawcę podatnika.

Dzięki temu rozliczający się oszczędza czas i zmniejsza ryzyko błędów rachunkowych lub pomyłek, które może popełnić przy samodzielnym przepisywaniu danych z informacji od płatników (np. z PIT-11). Przy pomocy PFR rozliczyć się można również wspólnie z małżonkiem.

Według CBOS (z maja ub.r.), w 2017 r. 48 proc. Polaków złożyło swoje zeznania podatkowe za 2016 r. przez internet, a 37 proc. zrobiło to osobiście w urzędzie. Od 2011 roku (do 2017 r.), odsetek badanych składających swoje rozliczenia podatkowe w urzędzie zmalał o połowę, a odsetek decydujących się na wysłanie ich drogą elektroniczną wzrósł sześciokrotnie.