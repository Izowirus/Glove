Prezydent Andrzej Duda podpisał w środę nowelizację ustawy o swobodzie działalności gospodarczej. Nowela zakłada, że tworząc prawo będzie się badać wpływ przepisów na mikro, małe i średnie przedsiębiorstwa.
      
            Uroczystość podpisania noweli odbyła się w Raszynie pod Warszawą w firmie Walform, produkującej m.in. formy wtryskowe do tworzyw sztucznych.

Prezydent Andrzej Duda powiedział, że bardzo się cieszy, iż mógł wystąpić z inicjatywą w tej sprawie. Dodał, że ustawa powstała, by chronić interesy mikro, małych i średnich przedsiębiorstw. Jak mówił prezydent, w Polsce 99,8 proc. ogółu wszystkich przedsiębiorstw stanowią właśnie te mikro, małe i średnie firmy.

Nowelizacja ustawy o swobodzie działalności gospodarczej została przygotowana przez prezydenta. Do parlamentu trafiła 1 sierpnia ubiegłego roku. Sejm przyjął ją 26 stycznia.

W noweli prezydent zaproponował, by wszystkie projekty aktów normatywnych, dotyczących praw i obowiązków majątkowych przedsiębiorców oraz ich praw i obowiązków wobec organów administracji publicznej były badane pod kątem ich wpływu na mikro, małe i średnie przedsiębiorstwa. Rezultat tych badań ma być obowiązkowym elementem uzasadnienia do projektu aktu.

Według prezydenta zarówno poziom skomplikowania przepisów podatkowych, jak i nadmiar obowiązków administracyjno-formalnych oddziałuje na mikro, małe i średnie przedsiębiorstwa w znaczenie większym stopniu niż na przedsiębiorstwa duże. W związku z tym, uznaje się za "uzasadnione poczynienie szczególnych starań w celu dopasowania projektowanych przez prawodawcę regulacji do specyfiki funkcjonowania mikro, małych i średnich przedsiębiorstw" - argumentował w uzasadnieniu prezydent.