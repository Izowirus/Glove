Warszawa, 13.07.2018. Uczestnicy protestu rolników, sadowników oraz producentów wieprzowiny, zorganizowanego w Warszawie, 13 bm. (sko) PAP/Jakub Kamiński PAP © 2018 / Jakub Kamiński
                                        

            Rolnicy, którzy w piątek przez kilka godzin protestowali w Warszawie, zapowiadają, że jeżeli premier nie odpowie na ich petycję, będą dalej protestować - poinformował w piątek dziennikarzy jeden z liderów protestu prezes Unii Warzywno - Ziemniaczanej Michał Kołodziejczak.
      
            "Mamy taki plan, który zaskoczy was wszystkich i będzie to akcja, której w Europie jeszcze nie było" - powiedział Kołodziejczak.

"Dodatkowo za trzy tygodnie ogłaszamy spotkanie w Orzeżynie, gdzie odbyło się pierwsze spotkanie rolników 21 lutego i tam, na wsi, będziemy spotykali się z przedstawicielami różnych grup rolniczych. Jeżeli premier nie chce rozmawiać z nami w Warszawie, to my chcemy z nim rozmawiać na wsi, niech on przyjedzie do nas" - dodał.

Przedstawiciele protestujących przekazali w piątek w Kancelarii Premiera w Warszawie swoją petycję dla szefa rządu.

"Oczekujemy konkretnych działań i konkretnych rozmów. Przekazaliśmy pismo w KPRM. Jest to odezwa polskiej wsi do premiera. Oczekujemy konkretnych działań i konkretnych rozmów, a nie tylko bezproduktywnego gadania" - powiedział Kołodziejczak.

"Nie chcemy, by producent zarabiał nie wiadomo ile, ale niech to będzie coś, co wystarczy na prowadzenie godnego życia. Granice opłacalności muszą być spełnione. Oczekujemy na odpowiedź od premiera. Z Ministerstwem Rolnictwa już się nagadaliśmy i wiemy, że jego nieporadność nie przynosi dobrych efektów" - powiedział na zakończenie demonstracji Michał Kołodziejczak.

W demonstracji uczestniczyli m.in. sadownicy i producenci wieprzowiny. Organizatorzy chcą poprzez protest zwrócić uwagę na zły stan polskiego rolnictwa. Informują, że cena ziemniaków u rolnika wynosi 20 groszy za kilogram, a w sklepie kosztują one ok. 2 zł.

Wcześniej, przed złożeniem petycji, protestujący rolnicy domagali się podniesienia nakładów na rolnictwo a w stronę ochraniających gmach policjantów poleciały jabłka, maliny i wiśnie. Policja nie zareagowała.

Podczas swego wystąpienia przed KPRM jeden z organizatorów, lider Unii Warzywno - Ziemniaczanej Michał Kołodziejczak, trzymał świńską głowę za uszy.

"Tak jak odcinacie głowę tej świni, odcinacie głowę polskiego rolnictwa, które za chwilę upadnie" - mówił.