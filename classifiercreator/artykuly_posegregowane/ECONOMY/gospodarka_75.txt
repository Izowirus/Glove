Właściciel Getin Noble Banku i Idea Banku Leszek Czarnecki szuka partnera, który dokapitalizuje obie spółki - podał poniedziałkowy Dziennik- Gazeta Prawna. Według DGP może być to fundusz private equity.
      
            "Właściciel Getin Noble Banku i Idea Banku zobowiązał się do dokapitalizowania obydwu spółek. Rozgląda się za inwestorem. Może nim być fundusz private equity" - podaje dziennik.

"Władze banków należących do biznesmena uznały, że jego wsparcie finansowe może nie wystarczyć. Zarówno Getin, jak i Idea poinformowały w ubiegłotygodniowych raportach giełdowych o +rozpoczęciu działań mających na celu pozyskanie inwestora+” - przypomina gazeta.

"Ktoś taki może dokapitalizować obie firmy z osobna. Niewykluczone jednak, że dorzuci pieniędzy połączonej instytucji. Bo oba banki od kilku miesięcy prowadzą rozmowy o fuzji" - przewiduje DGP.

Rzecznik Getin Noble Bank Wojciech Sury, cytowany w artykule twierdzi, że zapowiedź dokapitalizowania przez inwestora jest efektem tego, że do banku „docierają sygnały zainteresowania ze strony rynku”. "Dlatego zapadła decyzja o +aktywnym rozpoznaniu możliwości w tym zakresie+" - dodał.

Według informacji dziennika nie wiadomo, jakie kwoty ewentualnego zaangażowania zewnętrznego podmiotu wchodzą w grę. Gazeta przypomina jednak, że sam Czarnecki wiosną zagwarantował, że do końca 2019 r. dokapitalizuje GNB ok. miliardem zł, a jak dotąd wyłożył niecałe 400 mln zł. W przypadku Idea Banku biznesmen gwarantuje zwiększenie funduszy własnych o 50 mln zł - podaje gazeta.

W infografice DGP podaje, że od początku 2018 r. na tle innych banków kursy akcji banków Czarneckiego spadły najwięcej - GNB o 76,5 proc., a Idea Banku o 89,5 proc.