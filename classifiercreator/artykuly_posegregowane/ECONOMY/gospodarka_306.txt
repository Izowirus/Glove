Nie ma i nigdy nie było żadnych planów rozszerzenia ograniczenia handlu na sobotę - napisała w sobotę na Twitterze minister rodziny, pracy i polityki społecznej Elżbieta Rafalska
      
            "Medialne informacje dot. rozszerzenia ograniczenia handlu są nieprawdziwe. Nie ma i nigdy nie było żadnych planów jego rozszerzenia na sobotę. Nigdy nie twierdziłam, że ograniczenie handlu powinno dotyczyć także soboty. To kłamstwo, rozsiewane by wywołać niepokój" - czytamy na Twitterze szefowej resortu pracy.

Rzeczpospolita napisała, że "Solidarność" domaga się od rządu wydłużenia zakazu handlu w niedzielę. "Propozycja ta najprawdopodobniej zyska poparcie rządu" - uznała gazeta.

"RZ" przytoczyła wypowiedź Rafalskiej dla Radia ZET, która miała powiedzieć, że "zmiany zaczęłyby obowiązywać w pierwszym kwartale przyszłego roku".

Jak donosi "RZ", Solidarność" chce, żeby zakaz handlu obowiązywał od godziny 22 w soboty do piątej rano w poniedziałki.