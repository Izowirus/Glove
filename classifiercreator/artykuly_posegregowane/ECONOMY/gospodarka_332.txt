Deficyt sektora instytucji rządowych i samorządowych w 2017 r. jest najniższy w historii i prawie o połowę niższy niż w 2015; to sukces, który mamy szansę powtórzyć także w 2018 roku" - uważa minister finansów Teresa Czerwińska.
      
            "Deficyt sektora instytucji rządowych i samorządowych w 2017 r. jest najniższy w historii i prawie o połowę niższy niż w 2015 (z 2,7 proc. do 1,4 proc.). Nie byłoby to możliwe bez konsekwencji w zakresie konsolidacji fiskalnej i racjonalnego gospodarowania środkami budżetowymi. To wymierny sukces, który mamy szansę powtórzyć także w 2018 roku" - poinformowała szefowa resortu finansów w komunikacie przesłanym PAP.

"Już teraz niezależne instytucje wskazują, że deficyt całego sektora finansów publicznych w 2018 r. nie przekroczy 1 proc. PKB. Agencja S&P w ostatnim raporcie przyznającym Polsce wyższy rating oszacowała deficyt sektora na 0,9 proc. PKB" - dodała. 

Według minister finansów konsolidacja fiskalna jest w dużym stopniu wynikiem działań systemowych w zakresie dochodów i wydatków. "Jest duża szansa, że w 2018 r. istotnie zbliżymy się do MTO (tzw. średniookresowego celu budżetowego 1 proc. PKB w ujęciu strukturalnym)" - uważa Czerwińska. 

Główny Urząd Statystyczny poinformował w poniedziałek, że "deficyt sektora instytucji rządowych i samorządowych w 2017 roku ukształtował się na poziomie 27 mld 970 mln zł, co stanowi 1,4 proc. PKB, natomiast dług sektora wyniósł 1 bln 005 mld 688 mln zł, tj. 50,6 proc. PKB".