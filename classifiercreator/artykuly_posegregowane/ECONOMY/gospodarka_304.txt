Na świecie jest coraz więcej miliarderów i są oni coraz bogatsi - pokazują opublikowane w piątek dane zestawione przez PwC (globalna sieć przedsiębiorstw świadczących usługi księgowe, audytorskie i doradcze) i wielki szwajcarski bank UBS.
      
            Niskie stopy procentowe, rosnące kursy akcji i nieruchomości, wzrost gospodarczy to czynniki, za sprawą których w 2017 r. majątek najbogatszych ludzi na świecie powiększył się o 19 proc. w porównaniu z rokiem poprzednim, osiągając rekordową wartość 8,9 biliona USD.

Ta gigantyczna suma (w przeliczeniu na euro ponad dwukrotnie większa od PKB Niemiec - odnotowuje agencja dpa) przypada na 2158 ludzi, czyli 4,1 mld USD na osobę. W 2016 roku miliarderów było "tylko" 1979.

Przy obliczaniu majątku superbogaczy uwzględniane są aktywa, odnotowywane po raz piąty z rzędu: firmy, udziały w firmach, prywatne nieruchomości, a także zbiory dzieł sztuki.

Od lat szybko rosną majątki najzamożniejszych Chińczyków. W 2017 r. superbogacze w Państwie Środka warci byli 1,12 biliona USD, co oznacza wzrost o 39 proc. w porównaniu z rokiem poprzednim. Chiński klub miliarderów liczył w 2017 r. 373 osoby; rok wcześniej było ich 318.

Średnia wieku chińskich miliarderów wynosi 55 lat, podczas gdy średnia światowa dla klubu superbogaczy to 64 lata.

Majątek superbogaczy jest największy w USA; w 2017 r. wzrósł o 12 proc., osiągając 3,1 biliona USD. W Europie wzrost ten wyniósł 19 proc., co oznacza, że europejscy miliarderzy są warci 1,9 biliona USD. Bank USB zwrócił uwagę, że w Europie głównym źródłem wzrostu był wzrost kursu euro wobec amerykańskiego dolara. Liczba europejskich miliarderów wzrosła "zaledwie" o 4 proc.