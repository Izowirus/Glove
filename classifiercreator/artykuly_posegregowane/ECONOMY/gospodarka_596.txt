Międzyzdroje, 31.07.2018. Plażowicze korzystają ze słonecznej pogody nad Bałtykiem, 31 bm. w Międzyzdrojach. (mr) PAP/Marcin Bielecki PAP © 2018 / Marcin Bielecki
                                        

            Największą popularnością wśród wakacyjnych turystów cieszy się Trójmiasto i nadmorskie kurorty - poinformował PAP wiceprezes Oddziału Pomorskiego Polskiej Izby Turystyki Bogdan Donke. Dodał, że taką tendencję widać już od kilku lat.
      
            Jak mówił, według danych Ministerstwa Sportu i Turystyki, w ubiegłym roku ponad 33 proc. Polaków wypoczywających w kraju zdecydowało się spędzić lipiec i sierpień nad naszym morzem.

"Tego lata zapewne będzie podobnie. Patrząc na pobyty w szerszym horyzoncie czasowym, ten rok to również wzrost przyjazdów turystów w miesiącach poprzedzających sezon wysoki, czyli np. w kwietniu i w maju. Podczas letnich wakacji niezmiennie największą popularnością cieszą się kurorty zlokalizowane w pasie nadmorskim oraz Trójmiasto" - powiedział wiceprezes Oddziału Pomorskiego Polskiej Izby Turystyki.

Jego zdaniem zyskują również inne subregiony, np. Kaszuby czy Kociewie, gdzie turyści organizują wycieczki tematyczne lub szukają nieco mniej zatłoczonych atrakcji turystycznych.

"Województwo pomorskie ma bardzo dobrze rozwiniętą bazę noclegową o różnym standardzie. To sprawia, że oferta dostępna jest dla szerokiego grona turystów, mających różne potrzeby. W ostatnich latach liczba miejsc w obiektach kategoryzowanych systematycznie rośnie. Równolegle, szczególnie w Trójmieście i miejscowościach nadmorskich, powstają kolejne apartamenty dla gości" - podkreślił.

W ocenie Donke jest za wcześnie, by wskazywać średnie wydatki turystów wypoczywających latem na Pomorzu. "Z ostatnich danych Gdańskiej Organizacji Turystycznej wynika, iż w pierwszym kwartale 2018 roku turyści odwiedzający Gdańsk zostawiali średnio 266,36 zł dziennie. Z pewnością latem kwota ta może być większa" - ocenił.

Jak dodaje, "obserwujemy trend wydłużania wysokiego sezonu turystycznego".