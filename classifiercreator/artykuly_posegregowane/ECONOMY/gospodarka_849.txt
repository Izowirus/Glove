Warszawa, 11.06.2018. Premier Mateusz Morawiecki podczas spotkania z wojewodami w KPRM w Warszawie, 11 bm. Odprawa poświęcona była programowi rozwoju dróg lokalnych.  PAP/Rafał Guz
                                        

            Rząd przekazał 500 mln zł wsparcia na remonty i budowę dróg lokalnych. To druga transza na ten cel w tym roku. Wcześniej na drogi lokalne rząd rozdysponował 800 mln zł. Łącznie w tym roku na remonty i budowę dróg powiatowych i gminnych rząd przekaże 1,3 mld zł - poinformował w poniedziałek premier Mateusz Morawiecki.
      
            "W tym roku przeznaczamy - już przeznaczyliśmy, dzisiejszy dzień ma to właśnie potwierdzić - bezprecedensową kwotę na budowę, remonty dróg lokalnych. To jest kwota 1 mld 300 mln zł. Z tą ostatnią transzą - dużą, niespodziewaną, pozytywną niespodzianką dla mieszkańców powiatów gmin, czyli 500 mln zł" - powiedział premier podczas odprawy z wojewodami, poświęconej programowi rozwoju dróg lokalnych.

Przypomniał, że jesienią tego roku utworzony zostanie fundusz w wysokości 5 mld zł, z którego pieniądze będą wydawane na trasy lokalne.

"Polska to nie tylko wielkie metropolie i arterie komunikacyjne pomiędzy nimi (...) my patrzymy na potrzeby rozwojowe właśnie Polski powiatowej - nazwijmy ją tak umownie - również z punktu widzenia doprowadzenia ciągów komunikacyjnych do tych dużych dróg ekspresowych, autostrad, do dróg krajowych - w taki sposób utworzy się jakby całościowy system, gdzie te małe gminy (...) do tej pory często zaniedbywane, zapomniane, będą miały dużo lepszy dostęp do środków komunikacji publicznej, do inwestycji, w związku z tym do szans rozwojowych" - powiedział premier.

Szef rządu zapowiedział, że Fundusz Dróg Lokalnych da możliwość "budowy dróg w cyklach 2-3 letnich", bo istniejąca dotąd konieczność zamykania remontów dróg w ciągu jednego roku była "znaczącym utrudnieniem".

"To będzie fundusz bezprecedensowy, około 5 miliardów złotych, to 6-7 razy więcej niż w czasach naszych poprzedników było przeznaczane na budowy dróg" - mówił Morawiecki.

Kwieciński: "będziemy mieli 350 km nowych albo zmodernizowanych dróg gminnych oraz 211 km dróg powiatowych"
 
Obecny podczas odprawy minister inwestycji i rozwoju Jerzy Kwieciński podziękował wojewodom za współpracę przy rozdysponowaniu 500 mln zł na lokalne inwestycje drogowe i zapowiedział, że kolejnym etapem będzie podpisywanie umów na dofinansowanie poszczególnych zadań.

"Dzięki wsparciu rządu będziemy mieli 350 km nowych albo zmodernizowanych dróg gminnych oraz 211 km dróg powiatowych" - powiedział Kwieciński. Dodał, że z tych inwestycji skorzysta 330 gmin, 70 powiatów oraz 21 miast na prawach powiatów.

Resort inwestycji i rozwoju poinformował, że rządowe wsparcie w wysokości 500 mln zł przeznaczone zostanie na remonty i budowę 561 km dróg powiatowych i gminnych, 64 skrzyżowań z drogami krajowymi i wojewódzkimi, 235 km chodników i ścieżek rowerowych, 26 mostów i 302 bezpieczne przejścia dla pieszych.

Kwieciński zwrócił uwagę, że efekty inwestycji będą "widoczne przede wszystkim w naszych małych społecznościach".

"Podniesiemy jakość życia w naszym kraju, również będziemy mogli dzięki temu polepszyć funkcjonowanie lokalnej gospodarki, bo w wielu przypadkach te drogi będą służyły nowym inwestycjom naszych firm" - dodał.

Szef MSWiA Joachim Brudziński podkreślił, że wojewodowie wywiązali się ze swojego zadania znakomicie
 
"Te wszystkie inwestycje są rozproszone na terenie całego kraju" - wskazał. "Możemy śmiało powiedzieć (...) realizujemy zasadę zrównoważonego rozwoju naszego kraju" - podkreślił.

Zwrócił uwagę, że wśród tych samorządów są takie, które po raz pierwszy dostały dotację na tego typu zadania inwestycyjne.

Kwieciński przypomniał, że rząd uruchomił też program wsparcia na inwestycje mostowe dla samorządów. "Chcemy wspierać nie tylko modernizację, tak jak to było do tej pory, ale również budowę nowych mostów" - dodał.

Premier podkreślił, że wojewodowie mają szczególne zadanie "patrzenia niejako z lotu ptaka na mapę dróg i łączenia pomiędzy sobą w strategiczny sposób ciągów komunikacyjnych".

Szef MSWiA Joachim Brudziński podkreślił, że wojewodowie wywiązali się ze swojego zadania znakomicie. "500 mln zł wkładu ze strony państwa na kolejną transzę inwestycji - na Fundusz Dróg Lokalnych. Zostały konkursy przeprowadzone w poszczególnych województwach, sprawnie. Do 15 kwietnia samorządowcy mogli aplikować o te środki. To jest kolejna transza. Pierwsza transza, która popłynęła ze strony rządu, to była kwota 800 mln zł, plus wkład własny samorządów. Te pieniądze dodatkowe, które znalazły się wskutek oczekiwań i próśb samorządowców kierowanych do pana premiera ze strony wojewodów - to jest kwota 500 mln zł" - powiedział Brudziński.