Warszawa, 07.02.2018. Minister rodziny, pracy i polityki społecznej Elżbieta Rafalska podczas konferencji prasowej nt. realizacji świadczeń z programu "Rodzina 500 plus" w koordynacji systemów zabezpieczenia społecznego, 7 bm. w Warszawie. (kru/nlat) PAP/Tomasz Gzell PAP © 2018 / Tomasz Gzell
                                        

            Bezrobocie w czerwcu spadło w stosunku do maja o 0,2 pkt. proc. do poziomu 5,9 proc. - poinformowała w piątek minister rodziny, pracy i polityki społecznej Elżbieta Rafalska. Podkreśliła, że liczba bezrobotnych spadła poniżej 1 miliona.
      
            "Długo na to czekaliśmy. Poziom rejestrowanego bezrobocia obniżył się do 969 tys. osób w końcu czerwca. Taka liczba bezrobotnych ostatnio była w październiku 1990 roku" - poinformowała.

Zwróciła uwagę, że spadek liczby bezrobotnych w czerwcu 2018 roku odnotowano we wszystkich województwach, przy czym najsilniejszy w woj. warmińsko-mazurskim - o 4,8 proc., zachodniopomorskim - o 4,7 proc., lubuskim - o 4,4 proc., wielkopolskim - o 4,1 proc.

Rafalska przypomniała, że w 2003 r., kiedy w Polsce było wysokie bezrobocie, liczba osób bez pracy wynosiła 3 miliony 340 tys. "Mamy 2 mln 400 tys. bezrobotnych mniej niż wtedy" - powiedziała.

MRPiPS zwróciło uwagę, że zasadniczy wpływ na spadek liczby zarejestrowanych bezrobotnych miało podjęcie pracy oraz aktywizacja bezrobotnych przez powiatowe urzędy pracy w ramach form aktywnych, co związane jest z pełnią prac sezonowych w budownictwie, rolnictwie, ogrodnictwie i leśnictwie w okresie letnim.

Resort pracy poinformował, że liczba wolnych miejsc pracy i miejsc aktywizacji zawodowej zgłoszonych przez pracodawców do urzędów pracy w czerwcu 2018 roku (na podstawie meldunków wojewódzkich urzędów pracy) wyniosła 137,4 tys. i w porównaniu do maja 2018 roku spadła o 4,2 tys., czyli o 3,0 proc. Liczba ofert zgłoszonych w czerwcu br. była o 10,9 tys., czyli o 7,3 proc. niższa niż w czerwcu 2017 r.

W dziewięciu województwach (dolnośląskim, kujawsko-pomorskim, łódzkim, opolskim, podkarpackim, podlaskim, pomorskim, śląskim i wielkopolskim) miał miejsce wzrost liczby zgłoszonych wolnych miejsc pracy i miejsc aktywizacji zawodowej w czerwcu br. w porównaniu do maja br. Najsilniejszy, ponad 10-procentowy wzrost, zanotowany został w województwach: dolnośląskim (wzrost o 16,3 proc., o 2,3 tys. ofert), opolskim (wzrost o 12,3 proc., o 0,6 tys. ofert) i wielkopolskim (wzrost o 10,9 proc., o 0,9 tys. ofert).

W pozostałych siedmiu województwach odnotowano spadek liczby wolnych miejsc pracy, najsilniejszy, ponad 30-procentowy w województwie świętokrzyskim (o 1,2 tys. ofert).

Rafalska zwróciła uwagę, że połowa zarejestrowanych to osoby długotrwale bezrobotne. "Co trzeci bezrobotny jest bez kwalifikacji zawodowych, co piąty bez doświadczenia zawodowego. Zwiększa się odsetek bezrobotnych w starszych grupach wiekowych" - mówiła szefowa resortu rodziny i pracy. "Musimy sięgać do szerszych zasobów, a więc biernych zawodowo, bo to jest niepowtarzalna szansa zaktywizowania tych osób" - dodała.

Zaznaczyła, że w kolejnych miesiącach można prognozować dalszy spadek bezrobocia. "Może nie będzie on tak spektakularny. Możemy też liczyć na dalszy wzrost płac" - oświadczyła minister. Jak powiedziała, na koniec czerwca 2019 r. bezrobocie może wynosić 4,9 proc. "Ale to jest bardzo optymistyczna prognoza" - zastrzegła.

Jak podkreśliła, niskie bezrobocie może stwarzać problemy dla niektórych przedsiębiorców. "Wśród głównych barier, na co wskazują przedsiębiorcy, jest niedobór wykwalifikowanych pracowników. Ten deficyt kadrowy jest coraz bardziej dostrzegalny" - zwróciła uwagę.

Wiceminister rodziny i pracy Stanisław Szwed przypomniał, że od 1 lipca obowiązuje rozporządzenie, które ułatwia zatrudnianie cudzoziemców. "Rozszerzyło ono wykaz zawodów, które są zwolnione z tzw. testu rynku pracy. W tym rozporządzeniu uwolniliśmy 280 zawodów. Wynika to głównie z głosów przedsiębiorców, którzy nie mogą znaleźć w naszym kraju pracowników" - wyjaśniał.

Podkreślił, że zwolnienie z testu rynku pracy większej liczby zawodów niż do tej pory nie jest planowane. "Pierwszą zasadą jest jednak ochrona własnego rynku pracy. Druga kwestia to jest utrzymanie poziomu wynagrodzeń" - mówił wiceminister.

Wiceszef MRPiPS poinformował, że resort prowadzi konsultacje ws. ułatwień dla podejmowania pracy w Polsce dla Filipińczyków. "Jesteśmy na etapie dwustronnych rozmów. Zobaczymy, czy uda się tutaj dojść do porozumienia" - zaznaczył.