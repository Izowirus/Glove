Hermanowice (woj. podkarpackie), 26.08.2013. Częściowo uschnięta kukurydza na polach w Hermanowicach, 26 bm.  (mgo) 
 Archiwum PAP/Darek Delmanowicz 
                                        

            W całym kraju nadal występuje susza - poinformował Instytut Uprawy, Nawożenia i Gleboznawstwa. Dodał, że brak dostatecznej ilości wody najbardziej dotyka uprawy zbóż jarych i ozimych oraz roślin bobowatych. Największy niedobór wody zanotowano w Poznaniu i jego okolicach.
      
            "W piątym okresie raportowania, tj. od 1 maja do 30 czerwca 2018 roku, stwierdzamy wystąpienie suszy rolniczej na obszarze Polski" - napisano w raporcie IUNG.

Oprócz Poznania i jego okolic, gdzie susza jest największa, bardzo duży deficyt wody odnotowano na nizinach: wielkopolskiej i szczecińskiej oraz w okolicach Żarnowca. Wody w glebie jest za mało również na Kujawach oraz we wschodniej części Pojezierza Mazurskiego.

Najmniejszy deficyt wody jest nadal w południowych rejonach Polski.

Aktualnie susza rolnicza występuje w Polsce wśród wszystkich kilkunastu monitorowanych upraw. W okresie od 1 maja do 30 czerwca 2018 r. największe zagrożenie suszą rolniczą występowało wśród upraw zbóż jarych. Na terenie Polski suszę dla tych upraw odnotowano w 13 województwach, w czterech z nich występowała we wszystkich gminach. Duże zagrożenie suszą występuje też dla zbóż ozimych. Niedobór wody najbardziej dotyka zboża w woj. pomorskim, zachodniopomorskim, lubuskim, podlaskim, kujawsko-pomorskim, wielkopolskim.

Duży deficyt opadów dotyka także rośliny bobowate oraz krzewy owocowe w 11 województwach oraz na terenie około połowy gmin w kraju.

Jak tłumaczy Instytut, tegoroczny maj oraz pierwsze dwie dekady czerwca były wyjątkowo ciepłe z dużym usłonecznieniem (zwłaszcza na północy kraju). Zarówno temperatura powietrza, jak i liczba słonecznych dni były znacznie wyższe od norm wieloletnich, a jednocześnie w tym okresie wystąpiły stosunkowo małe opady atmosferyczne. Natomiast trzecia dekada czerwca była chłodniejsza ze stosunkowo dużymi opadami na bardzo dużym obszarze Polski, co sprawiło, że niedobór wody w glebie nieco się zmniejszył dla wielu grup i gatunków roślin uprawnych.

"Mimo wszystko nadal występuje duży deficyt wody sprawiający, że susza notowana jest wśród wszystkich 14 monitorowanych grup i gatunków roślin. Ostatnio występujące warunki pogodowe spowodowały, że w obecnie monitorowanym sześciodekadowym okresie w uprawach: chmielu, ziemniaka oraz buraka cukrowego wzrosła powierzchnia oraz liczba gmin z suszą" - czytamy w komunikacie IUNG.