Po listopadzie w budżecie była nadwyżka - poinformowała w czwartek dziennikarzy minister finansów Teresa Czerwińska. Dodała, że w całym 2018 r. realny jest deficyt na poziomie 0,6 proc. PKB.
      
            Zapytana o wykonanie deficytu budżetowego na koniec roku minister finansów powiedziała: "Jesteśmy na początku grudnia, typowanie wyniku z dużym prawdopodobieństwem nie jest możliwe. Natomiast ja już dużo razy zapowiadałam, że deficyt budżetowy będzie w znacznym stopniu niewykonany i to będzie na pewno poniżej 1 proc. (PKB - PAP)"

"Chcemy wykorzystać dobrą koniunkturę do konsolidacji fiskalnej, chcemy aby wynik budżetu - bo na wynik całego sektora nie mamy wpływu - był jak najbardziej satysfakcjonujący. Liczę w tej chwili, że to będzie 0,6 proc. PKB, to realny wynik" - dodała.

Czerwińska zaznaczyła też, że po listopadzie w budżecie będzie nadwyżka.

W połowie listopada Czerwińska informowała, że wykonanie deficytu sektora finansów publicznych w 2018 roku nie powinno przekroczyć 0,5-0,6 proc. PKB. Minister zastrzegła, że resort finansów zlicza i weryfikuje dane z jednostek samorządu terytorialnego, które wchodzą do sektora finansów publicznych, a nie są przedmiotem kształtowania wydatków przez rząd. Zaznaczyła, że budżet państwa jest tylko jedną z części tego sektora.

Odnosząc się do deficytu budżetu na koniec roku minister zauważyła, że "czwarty kwartał jest zawsze bardzo specyficzny, kiedy dynamika wydatków w wyraźny sposób przyspiesza, więc trzeba to wziąć pod uwagę przy kalkulacji wykonania deficytu budżetu państwa".

Po dziesięciu miesiącach 2018 r. nadwyżka w budżecie wyniosła 6,5 mld zł.

W ustawie budżetowej na 2018 r. założono deficyt na poziomie 41,5 mld zł. Jednak w uzasadnieniu do projektu budżetu na przyszły rok resort finansów podał, że przewiduje, iż deficyt na koniec tego roku wyniesie 23,76 mld zł.