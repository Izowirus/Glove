Premier Mateusz Morawiecki zainaugurował w niedzielę w Rzozowie w gminie Skawina (Małopolskie) program Stop Smog i spotkał się z pierwszymi beneficjentami tego projektu. Szef rządu wyraził nadzieję, że dzięki programowi powietrze będzie lepsze, a Polacy - zdrowsi.
      
            Stop Smog to pilotażowy projekt termomodernizacji budynków oraz wymiany źródeł ciepła w kilkudziesięciu polskich miastach, które znalazły się na stworzonej przez WHO liście 50 aglomeracji z najbardziej zanieczyszczonym powietrzem w Europie. W 2016 r. były to 33 miasta, a w 2018 r. - 36. Rządowy program Stop Smog ma wesprzeć ludzi, których nie stać na ocieplenie swoich budynków. Planowanie i realizacja termomodernizacji oraz wymiany pieców będzie zadaniem gminy. 

Premier powiedział, że na działania zmierzające do poprawy jakości powietrza rząd przeznacza ponad 100 mld zł.

Morawiecki spotkał się w niedzielę w Rzozowie w małopolskiej gminie Skawina z pierwszymi beneficjentami programu Stop Smog. Tutaj przed domem jednej z rodzin stoją już rusztowania i ruszają prace termomodernizacji budynku.

„Tego +smoga+ czy +smoka+ wzięliśmy bardzo mocno za rogi, jeśli można powiedzieć, że ma on rogi, i rozpoczęliśmy realne działania” - powiedział Morawiecki. Wyraził nadzieję, że dzięki programowi powietrze w Polsce będzie coraz lepsze, a dzięki temu Polacy - coraz zdrowsi.

Pani Agata, beneficjentka pilotażowego projektu Stop Smog przyznała: "mamy bardzo zanieczyszczone powietrze". "W urzędzie miasta i gminy dowiedziałam się o otwartym naborze wniosków na termomodernizację, złożyłam wniosek i udało się. Dzięki projektowi zaoszczędzimy i przyczynimy się do poprawy jakości powietrza” – powiedziała PAP.

Beneficjenci projektu mogą liczyć na 90, a nawet 100 proc. dofinansowania ociepleń budynków. Ocieplony budynek to – mówił premier - 30, 40 proc., a fachowcy mówią, że nawet do 50 proc. oszczędności energetycznej.

Na pilotaż termomodernizacyjny zostanie przeznaczone z budżetu państwa 883,20 mln zł w latach 2019-2024, które zasilą Fundusz Termomodernizacji i Remontów, prowadzony przez Bank Gospodarstwa Krajowego. Większość tej kwoty, bo ponad 700 mln zł pochodzić ma z opłaty recyklingowej - opłaty ponoszonej przez sieci handlowe za wydawanie toreb foliowych. W latach 2019-2020 na pilotaż zostanie przeznaczone 180 mln zł, a w latach 2021-2024 - 703,20 mln zł.

Pieniądze w pierwszej kolejności trafią do miast liczących mniej niż 100 tys. mieszkańców.

Program Stop Smog to drugi duży rządowy projekt, obok programu Czyste Powietrze, który ma na celu wsparcie termomodernizacji. Od Czystego Powietrza program Stop Smog różni się tym, że ma charakter pomocy społecznej, jest przeznaczony dla najmniej zamożnych w najbardziej zanieczyszczonych regionach i jest realizowany w ścisłej współpracy z gminami.