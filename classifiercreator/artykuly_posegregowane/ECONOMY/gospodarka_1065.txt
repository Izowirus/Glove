Siedlemin, (woj. wielkopolskie), 28.4.2018. Barbara (3L) i Mariusz (2L) Urabańscy z córką Natalią Grygiel (L) odbierają klucze od burmistrza Jarocina Adama Pawlickiego (2P). Przekazanie kluczy do mieszkań budowanych w Siedleminie koło Jarocina w ramach rządowego programu "Mieszkanie plus" odbyło się, 28 bm. Gmina Jarocin jako pierwsza w Polsce wystartowała z inwestycjami w ramach rządowego programu "Mieszkanie Plus". Na terenie gminy powstaje łącznie 366 mieszkań czynszowych za 50 mln zł. (tw/cat)
PAP/Tomasz Wojtasik PAP © 2018 / Tomasz Wojtasik
                                        

            Klucze do nowych mieszkań w Siedleminie k. Jarocina wręczono w sobotę dwóm spośród 96. rodzin, które będą mieszkały w osiedlu wybudowanym w ramach programu Mieszkanie Plus. „Cieszę się, że możemy spełnić państwa marzenia o własnym mieszkaniu” - powiedział do nowych najemców burmistrz Jarocina Adam Pawlicki.
      
            Gratulacje i klucze do nowych mieszkań odebrali Barbara i Mariusz Urbański z córką Natalią oraz Aneta i Marcin Strączkowie, którzy spodziewają się dziecka. "Przez ostatnie lata pracowaliśmy i mieszkaliśmy w Wielkiej Brytanii. Kiedy dowiedzieliśmy się o programie, postanowiliśmy wrócić do Jarocina" - powiedzieli p. Strączkowie.

Zdaniem beneficjentów mieszkania są ładne i solidnie wykonane. "Okolica jest spokojna, w sąsiedztwie są plac zabaw, przedszkole, szkoła i kościół" - podkreślili.

Obecny na uroczystości dyrektor departamentu mieszkalnictwa w ministerstwie inwestycji i rozwoju Marcin Błach powiedział, „że w tej gminie udało się zrobić rzecz, o której wielu krytyków programu mówiło, że się nie uda zbudować tanich mieszkań" - powiedział.

Zdaniem Błacha to zasługa ludzi, którzy wybrali obecne władze Jarocina, a następnie władz samorządowych, „które chciały podjąć ten wysiłek dla swoich mieszkańców, znaleźć pieniądze, wykonawców oraz inwestorów. Liczymy na to, że takie mieszkania powstaną w kolejnych gminach, że samorządy zdecydują się podjąć taki sam wysiłek. Bardzo się cieszę, że 96 rodzin zostało już uszczęśliwionych i liczę na to, że z czasem tych osób będzie kilkaset tysięcy w Polsce” - podkreślił.

Burmistrz Jarocina Adam Pawlicki inwestycję nazwał "strategiczną dla Jarocina". "Nie byłoby tego dnia, gdyby nie praca wielu firm oraz instytucji. Gdyby nie finansowanie przez BGK Nieruchomości SA, to nie byłoby tych mieszkań w tak niskiej cenie” – powiedział.

Podkreślił też, że gdyby mieszkania w Siedleminie budowały firmy komercyjne, to nie udałoby się zejść do ceny 2,5 tysiąca złotych brutto pod klucz za jeden mkw.

Obecny na uroczystości wiceprezes zarządu BGK Włodzimierz Kocon powiedział, że osiedle powstało dzięki „zaangażowaniu i determinacji władz lokalnych, a naszym zadaniem jest wspierać lokalne potrzeby” - skomentował.

Poświęcenia osiedla w Siedleminie dokonał biskup Diecezji Kaliskiej Edward Janiak. „Chcę, żebyśmy zwrócili uwagę, w jakich okolicznościach historycznych ma miejsce uroczystość. Dzisiaj w Krakowie delegat Ojca Świętego wynosi na ołtarze Annę Chrzanowską, zwykłą pielęgniarkę, świętą osobę, która służyła ludziom chorym w szpitalach, była niedościgłym przykładem prostoty i wrażliwości. Kiedy dostałem zaproszenie od władz Jarocina, to pomyślałem, że wszystko jest ważne. Ale kardynał Stefan Wyszyński uczył nas, że nie jest ważne to, co się dzieje w wielkich miastach, lecz to, co dzieje się w tych najmniejszych parafiach. Jako człowiek gratuluję inwestycji, a jako duchowny wypraszam boże błogosławieństwo dla tych, którzy włożyli ten trud i dla mieszkańców” – powiedział bp Edward Janiak.

Mieszkania w Siedleminie zlokalizowane są w odległości 5 km od Jarocina. Osiedle ma charakter trzykondygnacyjnych szeregowców liczących po sześć mieszkań. Dostępne są kawalerki oraz mieszkania dwu- i trzypokojowe o powierzchni od 35,6 do 55,1 mkw., a stawki czynszów wynoszą 11 zł za mkw. Lokalne władze przyznały mieszkania w pierwszej kolejności rodzinom z dziećmi w wieku do 15 lat, które nie miały tytułu prawnego do innego lokalu mieszkalnego. Wśród kryteriów znalazło się także minimum dochodowe - 3 tys. zł brutto na rodzinę w przypadku mieszkania 55 m kw. oraz 2 tys. zł brutto dla chętnych na lokal 35 mkw.

Gmina Jarocin jako pierwsza w Polsce wystartowała z inwestycjami w ramach programu Mieszkanie Plus. Na terenie gminy powstaje łącznie 366 mieszkań czynszowych za 50 mln zł. Prace prowadzone są jeszcze w dwóch lokalizacjach: przy ul. Siedlemińskiej i ul. Leszczyce w Jarocinie.