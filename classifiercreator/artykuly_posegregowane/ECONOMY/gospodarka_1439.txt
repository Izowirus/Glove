Łódź, 02.12.2016. Wejście do hali głównej nowego dworca kolejowego Łódź Fabryczna, 2 bm. Dobiegają końca prace wykończeniowe dworca, którego budowa trwała 5 lat. Pierwszy pociąg ma pojawić się na stacji rankiem 11 bm. (mgo) PAP/Grzegorz Michałowski PAP © 2016 / Grzegorz Michałowski
                                        

            Najnowocześniejszy w kraju multimodalny dworzec Łódź Fabryczna przechodzi ostatnie testy przed otwarciem zaplanowanym na 11 grudnia. PKP Polskie Linie Kolejowe zaprezentowały w piątek stan przygotowań do uruchomienia obiektu, którego budowa trwała pięć lat.
      
            "Łódź Fabryczna to jeden z najnowocześniejszych dworców w Europie, który wkrótce zostanie oddany do eksploatacji. Obiekt znajduje się obecnie w fazie odbiorów technicznych i eksploatacyjnych. 11 grudnia wejdzie w życie nowy rozkład jazdy związany z tym dworcem" - podkreślił dyrektor Biura Bezpieczeństwa PKP PLK i pełnomocnik zarządu ds. eksploatacji Włodzimierz Kiełczyński.

Dodał, że od kilku dni odbywają się próbne jazdy testowe, w trakcie których maszyniści poznają nowy szlak pociągów i układ stacji. Dotąd przeprowadzono ich ponad 60. Trasę przejechały pociągi przewoźników, którzy będą z niej korzystać - PKP Intercity, Przewozów Regionalnych oraz Łódzkiej Kolei Aglomeracyjnej.

Do dworca prowadzą cztery tory o długości 12 km biegnące od stacji Łódź Widzew - częściowo poprowadzone niespełna 2-km tunelem. Zasilanie zapewnia tzw. sztywna sieć trakcyjna zamontowana nad torami na specjalnych konstrukcjach - to rozwiązanie rzadko spotykane na polskich dworcach.

Obsługę wjazdów i wyjazdów ma zapewnić 17 nowoczesnych rozjazdów. Ruchem kierować będą dyżurni z Lokalnego Centrum Sterowania Łódź Widzew. Na dworcu Fabrycznym ulokowano alternatywne centrum sterowania, które w razie potrzeby przejmie prowadzenie pociągów. W trakcie jazd próbnych skontrolowano ponad 150 urządzeń systemu sterowania ruchem.

Testy prowadzone są również na peronach, gdzie sprawdzane są systemy m.in. wentylacji, oddymiania, kurtyn oddzielających perony. Nad bezpieczeństwem podróżnych czuwać będzie m.in. w 300 kamer monitoringu. Próbom i odbiorom technicznym poddano także 24 ruchome schody i płaszczyzny, 14 wind, wyświetlacze informacji dla podróżnych.

Łodzianie pamiętający stary, zabytkowy budynek dworca Łódź Fabryczna, odnajdą jego dawne fasady w zadaszonej części obiektu, przylegającej do nowego dworca autobusowego.

"W tej części - na podstawie wcześniej wykonanych odlewów - zostały odtworzone zewnętrzne fasady starego dworca. Był to wymóg konserwatora zabytków. Dawny adres nieistniejącego już dworca PKS to plac Bronisława Sałacińskiego. Był to żołnierz, który zginął 11 listopada 1918 r. w walkach toczonych z Niemcami o dworzec Łódź Fabryczna. Poświęcona mu tablica, która znajdowała się na fasadzie dawnego dworca, została przeniesiona do wnętrza nowego obiektu i znajduje się obok przejścia łączącego część kolejową z autobusową" - wyjaśnił kierownik kontraktu PKP PLK Zdzisław Stoszek.

Od 11 grudnia przez nowy dworzec kursować będzie średnio 128 pociągów, w tym 36 PKP Intercity, 36 ŁKA i 56 Przewozów Regionalnych. Obiekt jest w stanie obsłużyć ok. 150 pociągów dziennie. Pasażerowie będą mogli korzystać także z nowego przystanku Łódź Niciarniana umiejsowionego między dworcami Widzew i Fabryczna. Jak zapowiada PKP PLK, będzie to wygodny węzeł przesiadkowy dla pasażerów kolei aglomeracyjnej. Przystanek zyskał nowe wyposażenie - w tym windy dla niepełnosprawnych.

Budowa nowego dworca Łódź Fabryczna rozpoczęła się w październiku 2011 r. Plany zakładały oddanie go do użytku w lutym 2015 r. Termin przełożono kilkukrotnie, m.in. jak w trakcie budowy tunelu natrafiono na podziemną "soczewkę wodną".

To obiekt podziemny; dworzec z poczekalnią znajduje się 8 m pod ziemią, a perony i tory na poziomie ponad 16 m pod ziemią.

Łódź Fabryczna jest projektem multimodalnym, który ma połączyć kolej, autobusową komunikację dalekobieżną, komunikację miejską oraz ruch samochodowy. Wartość kontraktu na jego budowę to 1,75 mld zł brutto. Inwestycja dofinansowana była ze środków unijnych.

Budowa dworca i tunelu kolejowego na odcinku Łódź Widzew - Łódź Fabryczna to pierwsza część projektu Udrożnienie Łódzkiego Węzła Kolejowego. Jego kontynuacją ma być budowa tunelu średnicowego łączącego Łódź Fabryczną z Dworcem Łodź Kaliska i Łódź Żabieniec - w ostatnich dniach PKP PLK ogłosiło przetarg na realizację tej inwestycji. Jej koszt szacuje się na ok. 2 mld zł brutto. Większość pieniędzy ma pochodzić ze środków unijnych. Prace zaplanowane są na lata 2017-2022.