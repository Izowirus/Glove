W czwartek ruszył anglojęzyczny portal "The First News" stworzony przez Polską Agencję Prasową. Witryna oferuje najnowsze doniesienia nt. polskiej polityki, gospodarki, kultury, nauki, historii i sportu.
      
            Redakcja "The First News" podkreśla, że będzie dostarczała "precyzyjne, ciekawe i dynamiczne informacje z Polski i jej najbliższego sąsiedztwa".

Portal można znaleźć pod adresem www.thefirstnews.com.

Nazwę "The First News" ("Pierwsze doniesienia") zaczerpnięto z eseju pod tym samym tytułem, autorstwa polskiego pisarza Josepha Conrada. W rozprawie tej Conrad opisuje dzień, w którym otrzymał wiadomość o wybuchu pierwszej wojny światowej. "Z jednej strony Conrad nie był zaskoczony tym faktem, z drugiej - przewidział całą serię zdarzeń, które nastąpiły później, takich, jak zaangażowanie Wielkiej Brytanii w Wielką Wojnę" - piszą twórcy witryny. "Nasz portal informacyjny odwołuje się do tej jego zapomnianej pracy, także do samego Conrada - człowieka przewidującego, człowieka wielu talentów, a także inspirującego pisarza" - dodają.

Prezes Polskiej Agencji Prasowej Wojciech Surmacz podkreśla, że witryna ma z jednej strony "pokazywać świat z polskiej perspektywy, z drugiej - Polskę taką jaka jest, bez żadnych przekłamań". "Jak zdążyliśmy się zorientować w ostatnich latach, Polska jest często pokazywana w zagranicznych mediach nie do końca tak, jak naprawdę wygląda i my będziemy chcieli delikatnie zweryfikować ten obraz, bo będziemy pokazywali prawdę" - zapowiada Surmacz w rozmowie z PAP.

Zdaniem prezesa Polskiej Agencji Prasowej celem autorów serwisu jest "dotarcie do konkretnych środowisk opiniotwórczych", w czym mają pomóc media społecznościowe. "Pewnie z czasem będziemy budowali coraz szerszą grupę odbiorców" - mówi Surmacz.



Strony "The First News" tworzy - jak podają autorzy portalu - międzynarodowe grono entuzjastycznie nastawionych i oddanych dziennikarzy m.in. z Wielkiej Brytanii, Australii, Izraela i Polski.

W czwartek na stronach thefirstnews.com można było przeczytać między innymi o uchwalonej 227 lat temu Konstytucji 3 Maja - pierwszym w Europie i drugim na świecie tego typu akcie prawnym. W tekście pt. "Poland's Constitution: the who, what, why, where and when of Europe's oldest constitution" ("Polska konstytucja: kto, co, dlaczego i kiedy na temat najstarszej w Europie konstytucji") przypomniano także inicjatywę prezydenta Dudy, by w listopadzie tego roku, na stulecie odzyskania przez Polskę niepodległości, odbyło się referendum w sprawie ewentualnych zmian w obecnej polskiej konstytucji.

W zakładce "news and politics" ("aktualności i polityka") znalazły się informacje o gratulacjach, które z okazji Święta Konstytucji 3 Maja złożyli Polsce światowi przywódcy, w tym prezydent USA Donald Trump, Niemiec Frank-Walter Steinmeier, Francji Emmanuel Macron oraz brytyjska królowa Elżbieta II. Jest także relacja z marszy i wieców zorganizowanych 1 maja przez OPZZ i lewicę dla uczczenia Święta Pracy oraz przypomnienie, że pod koniec marca szef MON Mariusz Błaszczak podpisał umowę na zakup amerykańskiego systemu rakiet Patriot.

W części "business" znajdziemy adnotację, że w najbliższy poniedziałek wchodzi w życie "Konstytucja dla biznesu", czyli pakiet pięciu ustaw, których celem jest wprowadzenie ułatwień dla przedsiębiorców, również zagranicznych. "Polski gigant naftowy PKN Orlen zwiększy import ropy naftowej z Arabii Saudyjskiej" - tego typu doniesienia również możemy śledzić na stronach "The First News".

Czytelnicy zainteresowani kulturą i rozrywką w Polsce mogą z kolei zapoznać się z kalendarium zbliżających się wydarzeń, m.in. Orange Warsaw Festival, który wystartuje 1 czerwca oraz Open'er Festival 4-7 lipca w Gdyni.