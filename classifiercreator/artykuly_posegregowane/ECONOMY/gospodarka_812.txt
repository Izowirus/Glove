Prezydent USA Donald Trump zagroził w poniedziałek Chinom wprowadzenie dodatkowych 10 proc. ceł na kolejne importowane towary chińskie wartości 200 mld dolarów, eskalując trwającą już wojnę handlową.
      
            W opublikowanym komunikacie Trump poinformował, że polecił przedstawicielowi USA ds. handlu Robertowi Lighthizerowi sporządzenie listy dodatkowych chińskich towarów, które podlegałyby nowym opłatom celnym.

Prezydent podkreślił, że zdecydował się na to posunięcie w odpowiedzi na decyzję Pekinu podniesienia od 6 lipca taryf celnych na amerykańskie towary rolne i samochody wartości 34 mld dolarów.

"Po zakończeniu procesu wymaganego przez prawo nowe taryfy wejdą w życie, jeśli Chiny odmówią zmiany postępowania i jeśli będą stosować podwyższone cła, które niedawno ogłosiły" - głosi komunikat prezydenta.

W ub. piątek Trump nałożył dodatkowe cła na importowane towary z Chin o wartości 50 mld dolarów. Chińczycy szybko na nie odpowiedzieli wprowadzając wyższe taryfy na import amerykańskich produktów rolnych oraz aut o wartości 34 mld dolarów.