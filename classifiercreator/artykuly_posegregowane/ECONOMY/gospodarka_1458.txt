Płaca minimalna w Niemczech wzrośnie od 1 stycznia 2017 roku z 8,50 euro obecnie do 8,84 euro za godzinę - postanowił w środę rząd w Berlinie. Gabinet Angeli Merkel przychylił się do propozycji komisji złożonej z przedstawicieli pracodawców i pracowników.
      
            Płaca minimalna obowiązuje od stycznia 2015 roku. Powołana na podstawie ustawy komisja, do której należą też niezależni eksperci, bada co dwa lata, czy zasadne jest podniesienie stawki minimalnej.

Punktem orientacyjnym dla komisji jest indeks Federalnego Urzędu Statystycznego, uwzględniający zawierane w Niemczech układy zbiorowe.

Szef związku zawodowego pracowników sektora publicznego Verdi, Frank Bsirske, uważa podwyżkę za niewystarczającą. Związkowcy domagali się zaokrąglenia stawki do 9 euro.

Niektóre grupy zawodowe, w tym dostawcy gazet, pracownicy branży mięsnej i rolnej oraz zatrudnieni w przemyśle tekstylnym we wschodnich Niemczech, nie są na razie objęci systemem płacy minimalnej. Od 2018 roku zostaną zlikwidowane wszystkie wyjątki.

Wprowadzenie płacy minimalnej było jednym z głównych haseł SPD w kampanii przed wyborami do parlamentu jesienią 2013 roku. Po utworzeniu koalicyjnego rządu CDU/CSU-SPD kanclerz Angeli Merkel, socjaldemokraci przeforsowali ten projekt pomimo sprzeciwu chadeków, którzy obawiali się niekorzystnego wpływu płacy minimalnej na rynek pracy.