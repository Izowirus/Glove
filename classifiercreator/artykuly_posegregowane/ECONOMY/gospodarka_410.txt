Na Pomorzu Zachodnim Generalna Dyrekcja Dróg Krajowych i Autostrad realizuje obecnie inwestycje o łącznej długości ponad 230 kilometrów i wartości blisko 6,5 mld zł. Drogowcy mówią o rekordzie pod tym względem w regionie.
      
            "To rekord w długości budowanych dróg szybkiego ruchu w historii naszego regionu" - podkreśla dyrektor szczecińskiej GDDKiA Łukasz Lendner. "Dla porównania w poprzedniej perspektywie budżetowej UE 2007-2013 budowaliśmy w jednym czasie maksymalnie 95 kilometrów dróg (głównie S3 Szczecin - Gorzów), teraz ten wynik został ponad dwukrotnie przekroczony" - dodał Lendner.

Realizowanych jest obecnie 16 kontraktów, w tym tunel w Świnoujściu. Spośród nich pięć przedsięwzięć jest na końcowym etapie prac projektowych, a na pozostałych trwają prace budowlane. W przyszłym roku będą oddawane do ruchu odcinki S6 od Goleniowa do Koszalina. Część obwodnicy Koszalina i Sianowa będzie gotowa w przyszłym roku, a całość w 2020 r.

Powstają także obwodnice Wałcza na S10 i Szczecinka na S11. Te dwie ważne obwodnice będą gotowe w przyszłym roku. W rejonie Szczecina trwa natomiast przebudowa autostrady A6 na odcinku Szczecin Dąbie-Rzęśnica i węzła Szczecin Kijewo. Zakończenie realizacji tych inwestycji zaplanowano w 2020 r.

Pod koniec 2017 r. podpisano umowy na realizację drogi S3 na odcinkach Brzozowo-Miękowo i Miękowo-Rzęśnica. Obecnie trwają prace projektowe, a roboty budowlane ruszą wiosną 2019 r. Na zbliżonym etapie prac jest również realizacja drugiej jezdni obwodnicy Kobylanki, Morzyczyna i Zieleniewa w ciągu drogi S10 oraz obwodnicy Przecławia i Warzymic w ciągu DK13. Dla tych inwestycji również roboty budowlane ruszą w pierwszej połowie przyszłego roku.

We wrześniu 2018 r. została podpisana umowa na budowę tunelu w Świnoujściu. Inwestorem tego zadania jest miasto, GDDKiA jest inwestorem zastępczym. Roboty przy budowie tunelu powinny ruszyć z końcem przyszłego roku.

Z kolei w lipcu 2017 r. w Programie Budowy Dróg Krajowych zapewniono środki na realizację S3 od Świnoujścia do Troszyna i S11 od Koszalina do Bobolic. Dla obu zadań trwają prace przygotowawcze. Oba odcinki powinny być gotowe w 2023 r.

GDDKiA przygotowuje również kolejne inwestycje tak, aby dopełnić sieć dróg ekspresowych i autostrad w regionie. Zdaniem drogowców, dzięki decyzjom ministra infrastruktury przygotowywane są wszystkie brakujące odcinki dróg ekspresowych.

Prace przygotowawcze są prowadzone dla S10 na odcinku Szczecin – Piła (z wyłączeniem istniejącej obwodnicy Stargardu oraz realizowanych obwodnic Kobylanki i Wałcza) o łącznej długości 114 kilometrów. W marcu br. zawarto dwie umowy na prace projektowe; pierwsza na opracowanie dokumentacji dla odcinka S10 Szczecin-Kijewo – Zdunowo, druga dla odcinka Stargard – Piła. Dokumentacja pozwoli uzyskać decyzję środowiskową dla brakującej części S10 w regionie. Ogłoszenie przetargu powinno nastąpić w 2020-2021.

Dla odcinka S11 Bobolice – Szczecinek o długości 24,5 km jest natomiast opracowywany projekt budowlany wraz z projektami wykonawczymi.

Bardzo ważną inwestycją jest też budowa zachodniej obwodnicy Szczecina - podkreśla GDDKiA. Droga ta wraz z tunelem przez Odrę w rejonie Polic znacznie skróci wyjazd ze Szczecina w kierunku północnym i wschodnim i wyprowadzi z centrum ruch samochodowy, a także skomunikuje z siecią drogową Police i zachodnie części Szczecina.

Zachodnia obwodnica Szczecina posiada decyzję środowiskową, w sprawie której toczą się jeszcze postępowania odwoławcze. Minister infrastruktury przyznał finansowanie dla rac przygotowawczych dla tej inwestycji. Umożliwiło to ogłoszenie w sierpniu br. przetargu na prace geologiczne wraz z elementami koncepcji programowej. Inwestycja ma być realizowana w formule Partnerstwa Publiczno - Prywatnego, podobnie jak odcinek drogi S6 Koszalin – Słupsk.