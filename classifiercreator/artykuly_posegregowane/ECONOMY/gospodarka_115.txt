Już pod koniec 2020 r. na naszych drogach zaroi się od nowych urządzeń rejestrujących, lwia część środków na ich zbudowanie będzie pochodzić z Brukseli – pisze w poniedziałek "Dziennik Gazeta Prawna".
      
            Z ustaleń "DGP" wynika, że Inspekcja Transportu Drogowego otrzymała właśnie zgodę, by wykorzystać pieniądze z Unii na rozbudowę sieci fotoradarów. "Chodzi konkretnie o wart 162 mln zł projekt +Zwiększenie skuteczności i efektywności systemu automatycznego nadzoru nad ruchem drogowym+" - czytamy.

Projekt zakłada, że liczba urządzeń rejestrujących prędkość lub przejazd na czerwonym świetle, wzrośnie o kilkaset sztuk. Według "DGP" możliwe jest, że ich liczba się podwoi.

Jak podaje "DGP", inspekcji nie stać na tak duże wydatki, dlatego postanowiła wystąpić o fundusze z UE; w lutym br. złożyła stosowny wniosek do Centrum Unijnych Projektów Transportowych (CUPT). Zgodnie z ustaleniami dziennika, CUPT wydał pozytywną decyzję.

"Umowa o dofinansowanie UE dla tego projektu zostanie podpisana do końca tego roku" - zapowiada cytowany w "DGP" Łukasz Wenerski z CUPT.