Warszawa, 14.05.2013. Ministerstwo Finansów przy ul. Świętokrzyskiej 12. (rg/awol) PAP / Rafał Guz Archiwum PAP © 2017 / Rafał Guz
                                        

            Nadwyżka budżetu w okresie styczeń-lipiec wyniosła 2,4 mld zł; dochody z VAT w tym czasie były wyższe o 24,4 proc. rok do roku, czyli o ok. 18,5 mld zł - podało w piątek Ministerstwo Finansów w komunikacie nt. szacunkowego wykonania budżetu państwa w okresie styczeń - lipiec 2017 r.
      
            Według szacunkowych danych dochody po lipcu wyniosły 206,1 mld zł, czyli 63,3 proc. rocznego planu, Z kolei wydatki opiewały na 203,8 mld zł, czyli 53,0 proc.

Według szacunkowych danych w okresie styczeń-lipiec 2017 r. dochody budżetu państwa były wyższe o 17,5 mld zł w porównaniu z tym samym okresem roku ubiegłego.

Wzrost dochodów podatkowych - jak czytamy w komunikacie - utrzymuje się w dalszym ciągu na wysokim poziomie, czyli 16,2 proc. rok do roku.

Wzrost dochodów w stosunku do okresu styczeń-lipiec 2016 r. odnotowano we wszystkich głównych podatkach. Dochody z: podatku VAT były wyższe o 24,4 proc. rok do roku (tj. ok. 18,5 mld zł); podatku akcyzowego i podatku od gier były wyższe o 4,8 proc. rok do roku (tj. ok. 1,8 mld zł); PIT były wyższe o 7,8 proc. rok do roku (tj. ok. 2,0 mld zł); CIT były wyższe o 13,4 proc. rok do roku (tj. ok. 2,1 mld zł). Dochody z tytułu podatku od niektórych instytucji finansowych za okres I-VII 2017 r. wyniosły 2,5 mld zł, tj. 63,7 proc. planu.

W ocenie MF na wzrost dochodów podatkowych największy wpływ miała m.in. rozbudowa zdolności analitycznych aparatu skarbowego (tworzenie wyspecjalizowanych zespołów analitycznych, wdrożenie analizatorów JPK, rozszerzenie stosowania JPK, wykorzystanie zaawansowanej analityki BIG DATA, wykorzystywanie zagranicznych źródeł danych, powstanie centralnej bazy danych dla potrzeb realizacji procedur analitycznych oraz centralizacja procesu analiz, podniesienie kompetencji ludzkich zasobów analitycznych).

A także utworzenie Krajowej Administracji Skarbowej i wzrost skuteczności poboru i prowadzonych działań kontrolnych i karno-skarbowych (intensyfikacja walki w terenie z mafiami VAT-owskimi, monitoring transportów, skuteczna eliminacja tzw. słupów, skuteczne wdrożenie pakietu paliwowego, zmiana procedur kontrolnych).

Jak również eliminacja luk prawnych (pakiet uszczelniający VAT, pakiet transportowy, zmiana limitu płatności gotówkowych w transakcjach miedzy przedsiębiorstwami, zmiany w zakresie rejestracji i wykreśleń podatników z rejestru VAT).

W okresie styczeń - lipiec 2017 r. wykonanie dochodów niepodatkowych wyniosło 22,5 mld zł i było niższe o 8,1 mld zł w stosunku do analogicznego okresu roku ubiegłego. Jak czytamy w komunikacie, głównym powodem niższego wykonania, były "czynniki o charakterze jednorazowym". "W lutym oraz lipcu 2016 roku miała miejsce wpłata w kwocie ok. 9,2 mld zł na rachunek dochodów budżetu państwa z tytułu aukcji LTE, której nie było w 2017 r." - wyjaśniono.

Jeśli chodzi o wykonanie wydatków budżetu państwa w okresie styczeń - lipiec 2017 r., to - według szacunkowych danych - wyniosło ono 203,8 mld zł, czyli 53,0 proc. planu.

W analogicznym okresie 2016 r. przekazano porównywalną kwotowo wielkość środków na wydatki - 203,0 mld zł, czyli 55,1 proc. planu. Według MF największe różnice w wykonaniu wydatków w stosunku do okresu styczeń - lipiec roku ubiegłego odnotowano w ramach budżetów wojewodów (wykonanie wyższe o ok. 6,9 mld zł). Jest to "głównie związane z wypłatą świadczeń wychowawczych w ramach priorytetowego rządowego programu rodzina 500 plus w okresie styczeń - lipiec br. – w roku ubiegłym wypłata tych świadczeń wystartowała od kwietnia" - wskazano.

"Ponadto różnice w wykonaniu wydatków w stosunku do okresu styczeń - lipiec roku ubiegłego odnotowano w ramach ZUS (wykonanie niższe o ok. 5,6 mld zł), co jest spowodowane przede wszystkim lepszym wpływem składek w okresie styczeń – lipiec 2017 r. w stosunku do analogicznego okresu roku ubiegłego" - podano w komunikacie.