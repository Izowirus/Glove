Bronisze (woj. mazowieckie), 07.08.2014. Rynek rolno-spożywczy w Broniszach k. Warszawy, rankiem 7 bm. Rosja zakaże importu wszelkich produktów rolnych z USA, głównie kurczaków, a także w całości wstrzyma import owoców i warzyw z UE - poinformowała 6 bm. agencja RIA-Nowosti, powołując się na rosyjskie służby weterynaryjne Rossielchoznadzor. (kru) PAP/Rafał Guz ***Zdjęcie do depeszy PAP pt. Rosja zakaże całego importu rolnego z USA i owoców oraz warzyw z UE*** PAP © 2018 / Rafał Guz
                                        

            Ministerstwo Rolnictwa przeprowadzi kampanię promocyjno-informacyjną dotyczącą  zwiększenia popytu na owoce i warzywa sezonowe. W największych polskich miastach zorganizowanych zostanie dziesięć wakacyjnych targów owocowo-warzywnych - poinformował resort.
      
            Targi owocowo - warzywne zorganizuje Krajowy Ośrodek Wsparcia Rolnictwa. Towarzyszyć im będą degustacje i warsztaty przygotowywania przetworów na zimę.

Polska jest potentatem w produkcji owoców i warzyw. Jednak ich spożycie jest w naszym kraju wciąż bardzo niskie. Dlatego warto uświadomić społeczeństwu walory zdrowotne owoców i warzyw, które spełniają ważną rolę w procesie odżywiania - zaznacza MRiRW.

Dla klientów, którzy poszukują lokalnego produktu w dobrej cenie, bez dodatkowych narzutów szczególnie interesująca może być oferta bezpośredniej sprzedaży. Kampania Ministerstwa Rolnictwa ma zainteresować konsumentów zakupem sezonowych warzyw i owoców bezpośrednio od producenta, a to ma gwarantować wysoką jakość produktu.

Kampania ta to również zachęcenie do podejmowania sprzedaży bezpośredniej i organizowania się rolników w samodzielne grupy działania. Ograniczając koszty operacyjne, łatwo będą mogli oni docierać do konsumentów, również tych zamieszkujących w miastach. Skrócenie łańcuchów dystrybucji to szansa na większe dochody w gospodarstwach rolnych.

Kampania edukacyjno-informacyjna zostanie przeprowadzona również w prasie, radiu i telewizji.

"Kampania „Sezon na owoce i warzywa. Polska smakuje” wpisuje się w „Plan dla wsi” ogłoszony przez premiera Mateusza Morawieckiego i ministra rolnictwa i rozwoju wsi Jana Krzysztofa Ardanowskiego. Plan ten przewiduje m.in. działania w celu rekonstrukcji rynku i znacznego skrócenia drogi produktów rolnych „od pola do stołu”, „od producenta do konsumenta”. Jednym z jego celów jest zapewnienie rolnikom, szczególnie z mniejszych gospodarstw, bezpośredniego udziału w rynku konsumenckim poprzez rozszerzenie sprzedaży detalicznej i rolniczego handlu detalicznego" - poinformował resort rolnictwa.