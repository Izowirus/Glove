Warszawa, 05.05.2017. Wicepremier, minister nauki i szkolnictwa wyższego Jarosław Gowin podczas inauguracji Katarsko-Polskiego Forum Gospodarczego w Warszawie, 5 bm. Wydarzenie jest poświęcone możliwościom współpracy gospodarczej pomiędzy Katarem a Polską. (zuz) PAP/Jakub Kamiński Archiwum PAP © 2017 / Jakub Kamiński
                                        

            Katar jest ważnym partnerem dla Polski w dziedzinie energetyki, ale mam nadzieję, że już wkrótce współpraca ta rozszerzy się na inne gałęzie gospodarki - powiedział wicepremier i minister nauki Jarosław Gowin dziennikarzom w piątek podczas Katarsko-Polskiego Forum Gospodarczego.
      
            Wicepremier podkreślił, że zwłaszcza udział polskich firm w inwestycjach infrastrukturalnych "to byłoby coś, co mogłoby pchnąć stosunki polsko-katarskie na nowe tory". Wyjaśnił, że wizyta jest szansą dla sektora budowlanego, który może skorzystać na organizacji w Katarze piłkarskich mistrzostw świata w 2022 roku.

Gowin przypomniał też, że gazoport w Świnoujściu działa i zdecydowanie zwiększa zakres bezpieczeństwa energetycznego Polski. "W marcu podpisane zostało dodatkowe porozumienie między PGNiG a Qatargas. Wolumen gazu skroplonego pobieranego z Kataru będzie znacznie większy" - wyjaśnił. I dodał: "Na razie jest za wcześnie (żeby mówić o dodatkowym kontrakcie gazowym - PAP). Wydaje się, że porozumienie (podpisane w marcu-PAP) w tej chwili wyczerpuje potrzeby polskiej strony".

Chodzi o ponad 2 mln ton skroplonego gazu ziemnego rocznie. "Zwiększy to bezpieczeństwo energetyczne Polski do roku 2034" - podkreślił Gowin podczas warszawskiego forum.

Minister ekonomii i handlu Kataru Ahmed Bin Jassim Bin Mohamed al-Thani dodał, że Polska i Katar "dzielą aspiracje do stworzenia stabilnej przyszłości dla swoich obywateli"; mają duży potencjał do współpracy, ponieważ Polacy i Katarczycy dobrze się uzupełniają.

Chorąży: "Katar jest bardzo ważnym eksporterem gazu do Polski"

Jak wskazał z kolei prezes Katarskiej Izby Gospodarczej Sheikh Khalifa Bin Jassim Bin Mohammed Al Thani, "Polska jest jedną z najszybciej rosnących gospodarek UE, zaś Katar najdynamiczniej rozwijającym się rynkiem na świecie.(...) Spotkanie to będzie zatem dobrą okazją do nawiązania kontaktów w przyszłości".

Również zdaniem wiceministra rozwoju Pawła Chorążego nasza gospodarka może zyskać na kontaktach z Katarem. "Katar jest bardzo ważnym eksporterem gazu do Polski. W drugą stronę kontakty handlowe mogą uzyskać nową dynamikę. To jest z jednej strony sektor budowlany - należy pamiętać o tym, że Katar realizuje szereg inwestycji związanych z organizacją w swoim kraju piłkarskich mistrzostw świata. Polskie firmy budowlane, również produkujące maszyny, mogą stać się potencjalnymi eksporterami na rynek katarski, ale to są również producenci mebli" - powiedział. Wyjaśnił, że mamy już pierwszą spółkę joint-venture, która została zawiązana przez firmę meblarską Nowy Styl.

"To forum ma posłużyć polskim przedsiębiorcom i przedsiębiorcom katarskim z jednej strony do nawiązania kontaktów, a z drugiej - do rozpoznania przez Katarczyków, jakie możliwości oferuje rynek polski w różnych sektorach i umożliwić nawiązanie kontaktów, które poskutkują umowami i konkretnymi inwestycjami w obu krajach" - podkreślił. Dodał, że w Pałacu Prezydenckim podpisano umowy o różnym charakterze m.in. z obszaru zdrowia. "Mamy również uzgodnioną umowę z partnerem katarskim dotyczącą powołania wspólnej komisji międzyrządowej. Takie komisje mamy (...) z większością partnerów w Europie i na świecie. To jest również jeden z instrumentów, który pozwala na poziomie politycznym budować relacje, nadawać im nową dynamikę, poznawać wzajemne oczekiwania i potrzeby" - wskazał Chorąży.

Prezes Polskiego Funduszu Rozwoju Paweł Borys zwrócił z kolei uwagę, że Katar jest dużym eksporterem surowców naturalnych, ale jednocześnie sam potrzebuje wielu towarów. "Z Polski mamy duży eksport, jeżeli chodzi o produkty rolne, maszyny, elektronikę - sięgający kilkuset milionów euro. Na pewno możemy poszerzyć te rynki eksportowe. Z drugiej strony Katar przygotowuje się do mistrzostw świata w piłce nożnej w 2022 roku i w ramach przygotowań infrastruktury pod to wydarzenie polskie firmy mogą być wykonawcami, mogą wygrywać kontrakty. Pierwsze sukcesy już się pojawiły - polska firma dostarcza siedziska na stadiony podczas tych mistrzostw" - powiedział Borys. Dodał, że rozmowy między partnerami polskimi i katarskimi prowadzone są w obszarach związanych m.in. z przemysłem maszynowym, motoryzacją i produktami rolnymi.

Domagalski-Łabędzki: w obliczu wyzwań, przed którymi stoi polska energetyka, KGHM musi dywersyfikować swoje źródła wytwórcze

Jak podkreślił sekretarz generalny Najwyższego Komitetu Dostaw i Dziedzictwa Hassan Al Thawadi, odpowiedzialny m.in. za organizację piłkarskich Mistrzostw Świata 2022, w zeszłym miesiącu otwarto w Katarze fabrykę produkującą siedziska, pierwszą tego typu w regionie, która korzysta z polskiej technologii. "Poza tym, że będzie ona dostarczać siedziska dla trzech stadionów w Katarze, może posłużyć też za punkt wyjścia na inne rynki np. indyjski czy irański, a także GCC (rynki Rady Współpracy Państw Zatoki Perskiej - PAP) - podkreślił.

Prezes KGHM Radosław Domagalski-Łabędzki powiedział PAP, że w obliczu wyzwań, przed którymi stoi polska energetyka, KGHM musi (...) dywersyfikować swoje źródła wytwórcze. "Chętnie pozyskamy wiedzę od firm z Kataru w zakresie finansowania projektów energetycznych, w zakresie inwestycji w tego typu aktywa. KGHM jest otwarty na możliwości pozyskiwania partnerów" - wskazał. Dodał, że Katarczycy są bardzo poważnym partnerem biznesowym finansującym inwestycje. "Firmy szukają możliwości ekspansji na rynki europejskie. Są zainteresowanie możliwościami dywersyfikacji tradycyjnych fundamentów, na których stoi katarska gospodarka czyli ropy i gazu".

Wartość wymiany handlowej Polski z Katarem osiągnęła w 2016 roku ponad 380 milionów dolarów. Wartość importu do Polski o ponad 200 milionów dolarów przekracza wartość eksportu naszych towarów do Kataru.