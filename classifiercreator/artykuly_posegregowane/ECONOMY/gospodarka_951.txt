Przy braku jednorazowych, negatywnych zdarzeń ten rok będzie dla PKO BP lepszy niż rok ubiegły. W pierwszym kwartale 2018 r. bank wypracował 757 mln zł zysku netto, czyli o ponad 200 mln zł więcej niż przed rokiem - poinformował we wtorek prezes PKO BP Zbigniew Jagiełło.
      
            "Pierwszy kwartał jest bardzo obiecujący, jeżeli nie będzie żadnych negatywnych, jednorazowych zdarzeń, to będzie to bardzo dobry rok, lepszy niż 2017 rok" – powiedział na konferencji prasowej Jagiełło.

Zysk netto grupy PKO BP w pierwszym kwartale 2018 roku wzrósł do 757 mln zł z 525 mln zł rok wcześniej.

PKO Bank Polski ponownie osiągnął doskonałe wyniki finansowe. Dzięki konsekwentnemu umacnianiu pozycji w kluczowych segmentach rynku, "bank pozostaje niekwestionowanym liderem polskiego sektora bankowego" - dodał.

"We wszystkich swoich działaniach staramy się, aby bank rozwijał się w sposób zrównoważony, czy to w zakresie wzrostu wolumenu, czy to w zakresie kosztu ryzyka, czy też w zakresie obsługi naszych klientów" - powiedział.

Jak dodał, "oczekiwania analityków w tym roku są takie, że ten wzrost będzie dwucyfrowy w stosunku do roku 2017".

PKO BP chce wypłacić akcjonariuszom 688 mln zł dywidendy za 2017 r. Jak powiedział prezes, ma nadzieję, że WZA zaakceptuje propozycję zarządu powrotu do wypłaty dywidendy zgodnej z rekomendacjami KNF. Wskazał, że w PKO BP poprawiamy swój zysk. W zeszłym roku było to 3 mld 100 mln zł.

Suma bilansowa Grupy Kapitałowej PKO Banku Polskiego po I kwartale 2018 r. wyniosła 296,1 mld zł

Prezes był pytany o konsolidację sektora bankowego. Jego zdaniem konsolidacja tego sektora to proces nieuchronny, wynikający między innymi z niskiej rentowności banków i wysokich potrzeb inwestycyjnych spowodowanych rozwojem technologii.

Grupa Kapitałowa PKO Banku Polskiego w I kwartale 2018 roku wypracowała 757 mln zł zysku netto, o 44,2 proc. więcej niż w analogicznym okresie poprzedniego roku i najwięcej w polskim sektorze finansowym.

"Przyczynił się do tego dalszy dynamiczny rozwój działalności biznesowej. Wynik na działalności biznesowej w pierwszych trzech miesiącach roku wyniósł 3,2 mld zł, czyli o ponad 8 proc. więcej niż rok wcześniej i wspierany był rosnącym wynikiem odsetkowym (wzrost o 8,4 proc. rok do roku do poziomu 2,2 mld zł) oraz wynikiem prowizyjnym (wzrost o 3,8 proc. rok do roku do poziomu 737 mln zł)" - napisano w komunikacie spółki.

Jak poinformowano, suma bilansowa Grupy Kapitałowej PKO Banku Polskiego po I kwartale 2018 r. wyniosła 296,1 mld zł, co oznacza wzrost o 2,3 proc. w stosunku do I kw. 2017 r.

W pierwszych trzech miesiącach 2018 r. do 224,8 mld zł zwiększyło się finansowanie klientów Grupy Kapitałowej Banku, a powierzone bankowi przez nich oszczędności utrzymały się na poziomie 242 mld zł. "PKO Bank Polski pozostaje niekwestionowanym liderem zarówno na rynku kredytów jak i depozytów" - wskazuje bank.