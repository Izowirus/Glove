PAP/Jacek Turczyk
                                        

            Przeniesienie przez FTSE Russell Polski do grupy krajów rozwiniętych pokazuje, jak wielki postęp poczyniliśmy w ciągu ostatnich 29 lat, a zwłaszcza w ciągu tych ostatnich trzech lat - ocenił prezydent Andrzej Duda podczas otwarcia ekspozycji Polskiej Wystawy Gospodarczej.
      
            W piątek prezydent wraz z małżonką wzięli udział w otwarciu na Placu Piłsudskiego w Warszawie ekspozycji w ramach Polskiej Wystawy Gospodarczej. Pokazywane są na niej osiągnięcia polskiej gospodarki w ciągu ostatnich 100 lat. Celem wystawy jest propagowanie patriotyzmu gospodarczego.

Prezydent podczas otwarcia wystawy przypomniał, że kilka dni temu agencja FTSE Russell Polski przekwalifikowała Polskę z grupy rynków rozwijających się do rozwiniętych (grupy 25). Zwrócił uwagę, że taka sytuacja ma miejsce po raz pierwszy od dziesięciu lat.

Ocenił, że może być to jeden z symboli 100-lecia odzyskania niepodległości, "wielkiego działa budowania silnego, konkurencyjnego, mocnego gospodarczego na świecie państwa".

"To pokazuje, jak wielki postęp poczyniliśmy w ciągu ostatnich 29 lat, a zwłaszcza w ciągu tych ostatnich trzech lat, kiedy prowadzimy tak silną i zdecydowaną politykę, ukierunkowaną na polską gospodarkę, na konkurencyjność polskiej gospodarki, na pilnowanie polskiego budżetu i na to, aby polska gospodarka nabierała tempa" - powiedział Duda.

Prezydent wskazał, że wystawa na Placu Piłsudskiego to dopiero preludium do właściwej ekspozycji, która w połowie 2019 roku powstanie na błoniach PGE Narodowego w Warszawie.

Obie będą nawiązywały do Powszechnej Wystawy Krajowej, która miła miejsce w Poznaniu w 1929 roku.

Prezydent wyjaśnił, że wystawa oprócz dorobku gospodarczego ostatnich 100 lat odrodzonej Polski ma być natchnieniem na przyszłość. "Żeby budowała dumę z tego co osiągnęliśmy, z tego co potrafimy, z tego jacy jesteśmy i co w związku z tym możemy osiągnąć. Pokazywała perspektywę budowania nowoczesnego i silnego gospodarczo państwa" - zaznaczył Duda.

W wydarzeniu oprócz pary prezydenckiej brali udział m.in. prezes NBP Adam Glapiński, wojewoda mazowiecki Zdzisław Sipiera oraz ministrowie z Kancelarii Prezydenta.

Ekspozycję na Placu Piłsudskiego w Warszawie chętni będą mogli zwiedzać przez miesiąc do 28 października. Tworzą ją multimedialny pawilon oraz wystawa plenerowa. Zwiedzający będą mogli m.in. zaprogramować roboty edukacyjne i wziąć udział w grze z ich wykorzystaniem.

W infokioskach dowiedzą się też o polskich odkryciach, wynalazkach i ich twórcach.

Jak zwracają uwagę twórcy wystawy, "sztandarowym wynalazkiem", o którym uczymy się w szkołach, jest lampa naftowa Ignacego Łukasiewicza. Niewiele osób natomiast wie, dodają, że nasi rodacy wymyślili i stworzyli również takie przedmioty, bez których nie wyobrażamy sobie dzisiejszego świata, jak wycieraczki samochodowe, spinacze biurowe, kamizelki kuloodporne.

Twórcą dwóch pierwszych przedmiotów, jak można dowiedzieć się na wystawie, był jeden z najwybitniejszych pianistów Józef Hofmann, którego do wynalezienie spinacza najprawdopodobniej zainspirował klucz wiolinowy, a wycieraczek metronom podający tempo w utworze. Wynalazcami kamizelki kuloodpornej na początku XX wieku byli z kolei Jan Szczepanik oraz Kazimierz Żegleń.

Na wystawie prezentuje się ponadto 25 polskich firm, które od ponad 100 lat wpisują się w krajobraz gospodarczy Polski.

Przez miesiąc Polskiej Wystawie Gospodarczej będą towarzyszyły różne wydarzenia. W weekend otwarcia (od soboty do niedzieli) odbędą się wykłady i warsztaty o budowie rakiet i satelitów, misjach kosmicznych i testowaniu innowacyjnych technologii. Do 7 października obok pawilonu PGW będzie można obejrzeć wystawę poświęconą dziejom polskiego złotego zorganizowaną przez NBP. Oprócz tego w pawilonie odbywać się będą konferencje oraz warsztaty. Szczegółowy program będzie na bieżąco podawany na stronie internetowej (www.pwg.prezydent.pl) oraz w mediach społecznościowych (facebook, twitter, instagram).

Ekspozycja na Placu Piłsudskiego jest zapowiedzią głównego wydarzenia, które będzie można zobaczyć w połowie 2019 roku na błoniach PGE Narodowego w Warszawie. Wówczas na powierzchni 11 tys. metrów kwadratowych powstanie kompleks sześciu pawilonów sferycznych oraz wystawa plenerowa.

Atrybutem Polskiej Wystawy Gospodarczej jest Wieża, która nawiązuje do symbolu Powszechnej Wystawy Krajowej z 1929 roku z Poznania.