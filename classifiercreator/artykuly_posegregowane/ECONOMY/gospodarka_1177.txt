Szef KPRM Michał Dworczyk  Archiwum PAP/Marcin Obara 
                                        

            Projekt nowelizacji ustawy o działach administracji rządowej jeszcze w tym tygodniu, w czwartek trafi pod obrady Stałego Komitetu Rady Ministrów - poinformował szef kancelarii premiera Michał Dworczyk w poniedziałek PAP.
      
            Pod koniec zeszłego tygodnia Dworczyk informował PAP, że prace legislacyjne nad zmianą ustawy o działach administracji rządowej są już bardzo zaawansowane, a projekt powinien być gotowy w ciągu najbliższych tygodni.

"Prace legislacyjne nad zmianą ustawy o działach, m.in. w zakresie podziału działu +budownictwo, mieszkalnictwo, planowanie przestrzenne+ już się rozpoczęły" - mówił wtedy Dworczyk.

Jak wynika z rozporządzenia dotyczącego zakresu działania ministra inwestycji i rozwoju, odpowiada on za rozwój regionalny.

Z kolei minister przedsiębiorczości i technologii kieruje działem gospodarka. Podlegają mu Prezes Głównego Urzędu Miar, Prezes Urzędu Zamówień Publicznych oraz Urząd Patentowy Rzeczypospolitej Polskiej.

Minister infrastruktury - do czasu zmiany ustawy o działach - oprócz łączności i transportu, przejmie także zadania związane z budownictwem, planowaniem i zagospodarowaniem przestrzennym oraz mieszkalnictwem. A także nadzór nad: Generalnym Dyrektorem Dróg Krajowych i Autostrad, Głównym Geodetą Kraju, Głównym Inspektorem Nadzoru Budowlanego, Głównym Inspektorem Transportu Drogowego oraz Prezesem Urzędu Lotnictwa Cywilnego.