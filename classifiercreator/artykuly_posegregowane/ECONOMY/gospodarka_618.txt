Warszawa, 30.10.2013. Stacja kolejowa Warszawa  Olszynka Grochowska. (tg/awol) PAP/Tomasz Gzell Archiwum PAP © 2018 / Tomasz Gzell
                                        

            Znaczna część taboru pasażerskiego nadal nie jest dostosowana do wymagań klienta, jednak w ostatnich latach zauważalny był wzrost komfortu podróżowania koleją - informuje w swojej analizie rynku kolejowego w Polsce za rok 2017 Urząd Transportu Kolejowego.
      
            Według UTK w elektrycznych zespołach trakcyjnych (EZT), czyli grupie taborowej przewożącej największą liczbę pasażerów, połowa pojazdów jest wyposażona w toalety z systemem zamkniętym (w 2016 r. było to 44 proc.). Podobny odsetek EZT - 46 proc. - wyposażono w klimatyzację (w 2016 r. było to 43 proc.).

W 2017 r. dostęp do sieci internet zapewniało 29 proc. elektrycznych zespołów trakcyjnych (24 proc. w roku 2016).

Urząd informuje, że liczne modernizacje i duże inwestycje w zakup EZT na przestrzeni lat spowodowały zwiększenie udziału dobrze wyposażonych jednostek tego typu.

UTK przypomina, że przewoźnicy zapowiadają dalsze inwestycje w tabor pasażerski, co powinno przynieść poprawę komfortu podróżowania.

Mniej atrakcyjnie prezentują się klasyczne składy wagonowe. Na koniec 2017 r. 41 proc. spośród nich posiadało toalety z systemem zamkniętym (37 proc. było w 2016 r.). W przypadku klimatyzacji odsetek ten wyniósł 32 proc. (31 proc. było w 2016 r.).

Z kolei dostęp do internetu na koniec 2017 r. zapewniało 15 proc. klasycznych wagonów (w 2016 r. - 14 proc.).