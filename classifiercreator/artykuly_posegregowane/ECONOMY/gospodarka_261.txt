Ulga na start, wprowadzona na mocy Konstytucji Biznesu, cieszy się dużym zainteresowaniem przedsiębiorców; z ulgi skorzystało blisko 70 proc. uprawnionych osób, które od maja założyły działalność gospodarczą – mówi PAP minister przedsiębiorczości i technologii Jadwiga Emilewicz.
      
            

"Po pół roku od wejścia w życie Konstytucji Biznesu, której rozwiązania mają zachęcać Polaków do prowadzenia własnego biznesu, możemy mówić o sukcesie jednego z jej ważniejszych zapisów – ulgi na start" - podkreśliła szefowa MPiT.

Zaznaczyła, że pierwsze miesiące jej obowiązywania pokazują, że ulga realizuje swój cel, "stanowi duże odciążenie dla małych, początkujących firm i jest ważnym impulsem do zakładania i rozwoju biznesu w Polsce".

"Robocze dane, które mamy z CEIDG oraz ZUS, przerosły nasze oczekiwania - od maja do końca września tego roku z ulgi na start skorzystało blisko 70 proc. zakładających działalność gospodarczą, uprawnionych do ulgi" - powiedziała minister Emilewicz.

Zaznaczyła też, że widoczny jest istotny wzrost liczby zakładanych działalności jednoosobowych; codziennie w CEIDG rejestruje się ponad 900 nowych przedsiębiorców. Jak oceniła, na wzrost tej liczby istotny wpływ miała m.in. możliwość skorzystania z ulgi na start.

Minister przedsiębiorczości i technologii przypomniała, że za sprawą tego rozwiązania osoba, która zakłada działalność gospodarczą po raz pierwszy, lub wraca do niej po minimum 60 miesiącach, przez pierwsze pół roku może nie płacić składek na ubezpieczenie społeczne. Składek ubezpieczeniowych nie muszą też odprowadzać za przedsiębiorców ich kontrahenci – zleceniodawcy.

"Po tym półrocznym pasie startowym, można skorzystać z preferencyjnych składek ZUS przez kolejne 24 miesiące" - powiedziała.

Emilewicz podkreśliła, że resort otrzymuje też pozytywne sygnały na temat ulgi na start ze strony środowisk biznesowych. "Po przeanalizowaniu 75 proc. ankiet, przeprowadzonych wśród przedsiębiorców przez Polską Agencję Rozwoju Przedsiębiorczości i MPiT, widzimy, że dobrze lub bardzo dobrze ulgę na start ocenia 68 proc. z nich" - podała.

Z kolei 77 proc. respondentów pozytywnie ocenia powołanie Rzecznika MŚP, który stoi na straży wdrażania Konstytucji Biznesu. 62 proc. ankietowanych chwali zaś wprowadzenie zasad ogólnych Konstytucji Biznesu.

Wśród tych zasad jest m.in. zasada rozstrzygania wątpliwości na korzyść przedsiębiorcy. Minister Emilewicz przypomniała, że taką zasadę zakłada też, obowiązująca od ponad roku, nowelizacja KPA z pakietu 100 zmian dla firm. "Dane po roku obowiązywania noweli pokazują, że te przepisy działają – sądy powołują się na nie; dzięki noweli KPA ograniczyliśmy też biurokratyczną mitręgę i ukróciliśmy tzw. ping-ponga między administracją a obywatelem czy urzędami między sobą” – podkreśliła szefowa MPiT.