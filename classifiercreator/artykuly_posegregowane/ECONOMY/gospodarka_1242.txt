Warszawa, 07.09.2017. Minister gospodarki morskiej i żeglugi śródlądowej Marek Gróbarczyk przed posiedzeniem rządu, 7 bm. Rząd zajmie się m.in. nowelą ustawy o ochronie zdrowia psychicznego, która zakłada zmianę regulacji dotyczących centrów zdrowia psychicznego. Rada Ministrów omówi też projekty ustaw: o pracy na morzu oraz o ochronie zdrowia zwierząt i zwalczaniu chorób zakaźnych zwierząt. (mr) PAP/radek Pietruszka Archiwum PAP © 2017 / Radek Pietruszka
                                        

            Urząd Morski w Gdyni, a tym samym Ministerstwo Gospodarki Morskiej i Żeglugi Śródlądowej wybrało lokalizację w miejscowości Nowy Świat, jako najlepszą do realizacji przekopu przez Mierzeję Wiślaną - poinformował szef MGMiŹŚ Marek Gróbarczyk.
      
            "Inwestor - Urząd Morski w Gdyni, a tym samym ministerstwo wybrało lokalizację w Nowym Świecie jako najlepszą do realizacji inwestycji" - powiedział minister podczas czwartkowej sesji Rady Miasta w Elblągu. "Inwestycja nie ma żadnych zahamowań, nie jest zakłócona, prace przebiegają zgodnie z planem" - wskazał.
 
Minister zaznaczył, że przygotowane koncepcje dotyczą trzech miejscowości, które były podane i zakładane w pierwotnym kształcie projektu. Jednak - jak mówił - "Nowy Świat zyskuje najlepsze warunki, jeśli chodzi o inwestycje, raport oddziaływania środowiskowego oraz ewentualne kompensacje, które trzeba uczynić w ramach dochowania sztuki budowlanej czy też wykonania tej inwestycji zgodnie z dyrektywami, przede wszystkim środowiskowymi".

"Inwestycja budowy kanału żeglugowego przez Mierzeje Wiślaną jest jednym z priorytetów naszego ministerstwa i naszego rządu, co do realizacji" - zapewnił.

"Projekt programu wieloletniego, który został przyjęty w zeszłym roku, opiewający na kwotę 880 mln zł, ma trwałe finansowanie i w tym zakresie nie przewidujemy żadnych zmian. Do tego została przyjęta specustawa, która ma na celu przyspieszenie działań i likwidację wszelkich barier wynikających z tytułów administracyjnych czy też związanych z odwołaniami i wydłużonymi terminami w zakresie wyjaśniania wszelkich uwag" - mówił.

Przypomniał, że podstawowym elementem i wykładnią budowy tego kanału jest zachowanie bezpieczeństwa państwa i swobodnej żeglugi na Zalewie Wiślanym, co - jak zaznaczył - oczywiście nie zwalnia przed wszelkimi rygorami wynikającymi z zakresu i obowiązywania dyrektyw unijnych w zakresie ochrony środowiska, jak i również krajowych.

Jeszcze w czwartek minister będzie uczestniczył w odbywającym się w Tolkmicku wyjazdowym posiedzeniu sejmowej komisji gospodarki morskiej i żeglugi śródlądowej, podczas którego szczegółowo poinformuje o stanie przygotowań budowy kanału żeglugowego przez Mierzeję Wiślaną.



Minister ma też przedstawić informację na temat wpływu budowy tego kanału na rozwój gmin położonych nad Zalewem Wiślanym. Podczas posiedzenia zaplanowano dyskusję o możliwości wydzielenia z Urzędu Morskiego w Gdyni delegatury w Elblągu, jako samodzielnej jednostki administracyjnej.

Już na początku września Grzegorz Witkowski, wiceminister gospodarki morskiej i żeglugi śródlądowej poinformował PAP, że "wszystko wskazuje na to, że przekop powstanie w miejscowości Nowy Świat". Przypomniał, że w tym miejscu Mierzeja Wiślana jest najwęższa, przez co najmniejszy urobek po przekopaniu będzie do zagospodarowania.

Kanał żeglugowy przez Mierzeję Wiślaną ma mieć około 1 km długości i 5 metrów głębokości. Ma umożliwić wpływanie do portu w Elblągu jednostek o zanurzeniu do 4 m, długości 100 m, szerokości - 20 m. Koszt inwestycji jest szacowany na ok. 880 mln zł.