Rząd w tym roku przeznaczył już 1,3 mld zł na Program Budowy Dróg Lokalnych - ponad dwa razy więcej niż przez rok rządów PO-PSL; dzięki m.in. uszczelnieniu systemu podatkowego przekażemy dodatkowo 6 mld zł na budowę i remonty dróg lokalnych - powiedział premier Mateusz Morawiecki.
      
            Premier na konferencji prasowej w Przasnyszu (woj. mazowieckie) był pytany o decyzję warszawskiego sądu okręgowego, który oddalił w poniedziałek złożony w trybie wyborczym wniosek Komitetu Wyborczego Koalicji Obywatelskiej wobec Morawieckiego. Wnioskodawcy domagali się w nim sprostowania przez szefa rządu jego wypowiedzi z 15 września ze spotkania z mieszkańcami Świebodzina (woj. lubuskie) dotyczącej budowy dróg i mostów.

"Mogę tylko powiedzieć, że cieszę się, iż to, co powiedziałem na wielu wiecach - na wielu spotkaniach z wyborcami to podkreślałem - że Program Budowy Dróg Lokalnych, który był prowadzony przez koalicję PO-PSL był zdecydowanie niewystarczający. To było 600 mln zł rocznie, średnio - jak się zsumuje lata 2008 do 2015 i podzieli na osiem - to było 600 mln zł rocznie. W naszym przypadku już w tym roku przeznaczyliśmy 1,3 mld - a więc ponad dwa razy więcej" - podkreślił Morawiecki.

Jak wskazał, rząd - dzięki uszczelnieniu systemu podatkowego, dzięki temu, że wygrywa z mafiami VAT-owskimi - przeznaczył dodatkowo 6 mld zł, które w ciągu najbliższego roku, półtora roku będą dystrybuowane wśród samorządów (powiatów, gmin) na budowę i remonty tego - jak ocenił premier - "kluczowego elementu infrastruktury krajowej", jaką są drogi lokalne.

Podczas spotkania z mieszkańcami Świebodzina 15 września Morawiecki zarzucił koalicji PO-PSL, że wbrew deklaracjom liderów tych partii, w czasie jej rządów, nie budowano dróg i mostów. "Pamiętacie jak nasi poprzednicy mówili: budujmy nie politykę, tylko drogi i mosty? Pamiętacie coś takiego? Nie było ani dróg, ani mostów" - mówił wówczas premier. "Żeby nie być gołosłownym powiem tak: nasi poprzednicy, których nasi przyjaciele z kartkami, chcieliby z powrotem zaprosić do władz (...) przez 8 lat wydali 5 mld na drogi lokalne. To tyle ile my wydajemy w ciągu jednego do półtorej roku" - dodał premier.

Pełnomocnik KKW Koalicji Obywatelskiej mec. Jacek Dubois zapowiedział zaskarżenie poniedziałkowego wyroku do sądy wyższej instancji.