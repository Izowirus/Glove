Warszawa, 04.04.2018. Minister przedsiębiorczości i technologii Jadwiga Emilewicz podczas konferencji prasowej, 4 bm. w MPiT w Warszawie. Briefing dotyczył inicjatywy, która wzmocni relacje dwustronne między Polską i USA.  Archiwum, fot. PAP/Tomasz Gzell
                                        

            Dwukrotny wzrost wymiany handlowej między Polską a Stanami Zjednoczonymi  jest możliwy w perspektywie pięciu lat - powiedziała w czwartek minister przedsiębiorczości i technologii Jadwiga Emilewicz.

      
            "To jest bardzo duży polsko-amerykański tydzień" - powiedziała dziennikarzom minister przedsiębiorczości i technologii, która przyjechała na polsko-amerykański szczyt gospodarczy z lotniska, po trzydniowej oficjalnej wizycie w USA. W czasie tej wizyty nastąpiło m.in. otwarcie Polskiej Izby Handlowej w Waszyngtonie.

"W otwarciu uczestniczyły nie tylko polskie firmy, które już są na rynku amerykańskim, także polskie przedsiębiorstwa, które są zainteresowane wejściem, ale przede wszystkim firmy amerykańskie, które w tym forum widzą miejsce i sposób na współpracę" - powiedziała minister.

Jak przypomniała Emilewicz, przez ostatnie niemal trzydzieści lat polsko-amerykańskich relacji gospodarczych udało się osiągnąć bardzo wiele. "220 tys. miejsc pracy, ponad 40 mld dol. inwestycji i budowa klastrów takich, jak chociażby w Dolinie Lotniczej, gdzie wokół dużych korporacji amerykańskich powstało już ponad 100 polskich firm, które dostarczają już towary i usługi na cały świat" - podkreśliła.

Według szefowej MPiT to "doskonały wzór dobrej współpracy, dobry początek nowego okresu - tego, który wskazaliśmy w SOR, zdefiniowaliśmy jako reindustrializacja w oparciu o nowe technologie, w oparciu o lokalizacje inwestycji - jeśli zagranicznych to wysokowolumenowych, wysokowartościowych, tych które decydują się otwierać w Polsce centra badawczo-rozwojowe" - powiedziała Emilewicz.

Szefowa MPiT odniosła się też do możliwości wzrostu wymiany handlowej między naszymi krajami. "Po ubiegłym roku wzrost wymiany handlowej o 22 proc. to rekordowy wzrost w skali trzydziestu lat" - podkreśliła.

Oceniła, że istnieje potencjał dwukrotnego wzrostu tej wymiany. "Chcielibyśmy, aby USA były nie ósmym, ale piątym partnerem w polityce gospodarczej Polski. Aby polskie firmy zechciały spojrzeć nieco szerzej i nieco dalej" - powiedziała.

Jak zaznaczyła, taki potencjał istnieje w nowych towarach i usługach. "Widzimy, że na rynek amerykański wchodzą branże, o których nawet byśmy nie pomyśleli - branża kreatywna, gry komputerowe, które dzisiaj stanowią 4 proc. całej wartości naszego eksportu do Stanów Zjednoczonych" - zaznaczyła. Dodała, że jest też większe zainteresowanie także naszą biotechnologią. "Jesteśmy na początku tej drogi, ale pierwsze formulacje budzą zainteresowanie już na amerykańskim rynku" - powiedziała. "Idziemy szeroko"- podkreśliła.

Jak przypomniała Emilewicz 5 maja w jednej z baz NASA jest wystrzeliwana misja Insight. " Do tej misji polska mała firma z branży kosmicznej przygotowała kreta marsjańskiego, który poleci w misji. To też pokazuje obszar i potencjał, jaki ma polska gospodarka" - podkreśliła szefowa MPiT.

Minister wskazała, że dwukrotny wzrost wymiany gospodarczej jest możliwy w perspektywie pięcioletniej.

"Biorąc pod uwagę, że polska gospodarka rośnie w dwukrotnie szybszym tempie w ciągu ostatnich dwóch lat, pewnie możemy policzyć horyzont pięciu lat, zakładając, że trendy gospodarcze będą utrzymywały się na takim poziomie jak dzisiaj" - oceniła minister.

Według Emilewicz przyszłość stosunków polsko-amerykańskich rysuje się bardzo optymistycznie. "Zainteresowanie amerykańskiego biznesu w dalszym inwestowaniu w Polsce jest ogromna" - powiedziała. Dodała, że firmy, które już dzisiaj są w Polsce, myślą o kolejnych inwestycjach. "I pojawiają się kolejne, które są zainteresowane przyjazdem do Polski" - zaznaczyła.

Jak powiedziała Emilewicz, może w tym pomóc nowo otwarta Polska Izba Handlowa w USA. "Rolą izby jest ułatwianie wejścia na rynek, pomoc prawna, ułatwianie szukania partnerów biznesowych" - wyjaśniła. Dodała, że ma ona też "ciągnąć za uszy polskich przedsiębiorców, by chcieli wchodzić na rynek amerykański".