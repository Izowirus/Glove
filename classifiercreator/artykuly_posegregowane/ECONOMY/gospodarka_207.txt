Na rozpoczynający się w grudniu w Katowicach szczyt klimatyczny ONZ do tej pory zarejestrowało się 26 tys. osób - poinformował we wtorek wiceminister środowiska Michał Kurtyka.
      
            Kurtyka, który będzie przewodniczącym szczytu w Katowicach, poinformował na wtorkowym posiedzeniu sejmowej komisji środowiska, że do chwili obecnej na konferencję zarejestrowało się 26 tys. osób. Dodał, że wśród nich jest 800 akredytowanych dziennikarzy i blisko 200 delegacji ministerialnych. Katowice - jak tłumaczył Kurtyka - odwiedzą nie tylko ministrowie odpowiedzialni za środowisko czy klimat. Będą również ministrowie odpowiedzialni za sprawy energii czy finansów. Na szczycie nie zabraknie też przedstawicieli biznesu i organizacji pozarządowych.

Wiceminister wskazał, że jednym z najważniejszych dni podczas blisko dwutygodniowej konferencji będzie szczyt liderów, który odbędzie się 3 grudnia. Jego gospodarzem będzie prezydent Andrzej Duda, a obecność tego dnia potwierdził sekretarz generalny ONZ Antonio Guterres - dodał Kurtyka.

Wiceminister wyjaśnił, że podczas szczytu liderów ma zostać przyjęta deklaracja ws. solidarnej i sprawiedliwej transformacji. Tłumaczył, że dokument stanowi o konieczności przekształcania gospodarek w kierunku bardziej przyjaznych dla klimatu, wskazując jednocześnie na wyzwania dla krajów i sektorów mocno uzależnionych od paliw kopalnych.

Dwa tygodnie temu w Brukseli Kurtyka informował, że udział w grudniowej konferencji klimatycznej w Katowicach potwierdziło około 50 światowych przywódców, a liczba ta cały czas rośnie.

Jednym z głównych celów szczytu jest przyjęcie pakietu implementacyjnego, mapy drogowej wdrażania Porozumienia paryskiego, a także sposobu finansowania działań na rzecz klimatu. Społeczność międzynarodowa uzgodniła w Paryżu w 2015 roku, że podejmie działania na rzecz zatrzymania globalnego ocieplenia na poziomie dwóch stopni Celsjusza - a w razie możliwości jedynie 1,5 stopnia Celsjusza - powyżej średniej temperatur sprzed rewolucji przemysłowej.

Polska już dwukrotnie była organizatorem szczytów klimatycznych - w 2008 r. w Poznaniu i w 2013 r. w Warszawie. Polacy trzykrotnie przewodniczyli Ramowej konwencji NZ w sprawie zmian klimatu: w latach 1999-2000 - Jan Szyszko, 2008-2009 - Maciej Nowicki i 2013-2014 - Marcin Korolec.