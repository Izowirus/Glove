Warszawa, 20.03.2014. Siedziba PZU. soa  PAP/Rafał Guz Archiwum PAP © 2018 / Rafał Guz
                                        

            Do dotychczasowego grona partnerów Karty Dużej Rodziny dołączają Grupa PZU, bank Pekao S.A. i PLL LOT, a Grupa LOTOS S.A. rozszerza swoją ofertę dla dużych rodzin - poinformowało w środę Ministerstwo Rodziny, Pracy i Polityki Społecznej.
      
            Jak poinformował resort w komunikacie, dzięki podpisanym w środę umowom z czterema spółkami Skarbu Państwa bogata oferta dla rodzin wielodzietnych zostanie poszerzona o interesujące propozycje rabatowe Grupy Lotos S.A. i trzech nowych partnerów KDR: Grupy PZU, banku Pekao S.A. i PLL LOT.

Grupa PZU, jak wynika z komunikatu, proponuje rodzinom atrakcyjne zniżki na produkty ubezpieczeniowe i usługi medyczne oferowane przez należące do niej spółki.

"PZU zapewni 10 proc. zniżki na nowe ubezpieczenie mieszkaniowe PZU Dom i 10 proc. na ubezpieczenie turystyczne PZU Wojażer. PZU Życie gwarantuje natomiast powiększenie świadczeń wypłacanych z ubezpieczenia na życie PZU Ja Plus aż o 30 proc., a PZU Zdrowie 20 proc. zniżki na konsultacje lekarskie oraz 10 proc. na badania z zakresu diagnostyki laboratoryjnej, obrazowej i czynnościowej realizowane w placówkach własnych PZU Zdrowie oraz w placówkach spółek zależnych PZU Zdrowie" - czytamy.

"Rodzice z kilkorgiem dzieci to najlepsi na świecie menedżerowie, którzy potrafią znakomicie gospodarować zarówno czasem jak i budżetem. Z całą pewnością zasługują na nasz ogromny szacunek, ale również na pomoc, gdzie tylko jest to możliwe. Cieszę się, że możemy połączyć siły z należącym do PZU Bankiem Pekao i wspólnie wspierać polskie rodziny wielodzietne. Traktujemy to jako obowiązek, ale przede wszystkim - ogromny zaszczyt" – cytuje komunikat wypowiedź prezesa PZU Pawła Surówki.

Z kolei Bank Pekao S.A., w ramach oferty dla posiadaczy Karty Dużej Rodziny, zaoferuje od 1 czerwca br. kompleksową promocję dot. większości produktów.

"Rodziny z KDR zyskają między innymi zwrot 5 proc. miesięcznie do 600 zł w 2 lata za rachunki domowe opłacane z kont, w tym Konta Przekorzystnego. Pekao S.A. zaoferuje również tańsze kredyty hipoteczne z obniżoną o 0,2 p.p. marżą i prowizją ograniczoną do 1 proc. oraz Pożyczkę Przekorzystną z niską prowizją 3 proc. i oprocentowaniem 7,77 proc. Ponadto wielodzietne rodziny korzystając z Elastycznej karty kredytowej będą mogły dowolne transakcje dokonane kartą podzielić na 10 rat z oprocentowaniem 0 proc. Pekao uruchomi również specjalne rabaty do 20 proc. na powrót do szkoły" głosi komunikat.

"Od ponad roku, kiedy do Banku Pekao S.A. wrócił polski kapitał, większą uwagę poświęcamy sprawom ważnym dla kraju i zwykłych ludzi, a tym bez wątpienia jest wspieranie rodzin wielodzietnych. Program Karta Dużej Rodziny powinien obejmować jak najszerszy zakres usług i jesteśmy bardzo dumni, że przystępując do niego możemy przyczynić się wymiernie i bezpośrednio do poprawy jakości życia polskich rodzin" - mówi cytuwany prezes Banku Pekao SA Michał Krupiński.

Posiadacze Karty Dużej Rodziny będą też mogli kupować bilety LOT-u ze zniżką. Po pierwsze, informuje komunikat, pasażerom z rodzin wielodzietnych przysługuje 10-procentowa zniżka od taryfy biletowej. Po drugie, zyskują 50 proc. rabatu od usług dodatkowych, np. opłat: za bagaż (w przypadku taryfy Saver), dodatkowy bagaż, przewóz sprzętu sportowego, wybór miejsca w samolocie itd. Upusty są dostępne dla uczestników programu KDR niezależnie od daty zakupu biletu LOT-u, daty podróży i wybranego kierunku.

"Żeby skorzystać ze zniżek, podczas zakupu na stronie www.lot.com pasażer powinien zaznaczyć, że jest posiadaczem KDR, a następnie podać jej numer. Warunek skorzystania z oferty jest taki, że na jednej rezerwacji podróżować powinno minimum dwóch pasażerów (podróż w pojedynkę z upustami w ramach KDR jest niemożliwa). Zniżkę można łączyć z innymi ofertami promocyjnymi LOT-u, np. z Szaloną Środą, ale nie z innymi promocjami kodowymi" - czytamy w komunikacie.

"To dla nas ogromna satysfakcja, że możemy wesprzeć program Karta Dużej Rodziny. Jestem przekonany, że nasza korzystna oferta przypadnie do gustu rodzinom wielodzietnym. Zapraszamy na gościnne pokłady naszych samolotów - mówi cytowany prezes Polskich Linii Lotniczych LOT Rafał Milczarski.

Z komunikatu wynika, że dotychczasową ofertę dla rodzin wielodzietnych uatrakcyjniła sieć stacji paliw LOTOS. Dzięki temu rodziny 3+ będą mogły skorzystać ze sporych rabatów na paliwo (8 gr przy zakupie każdego litra paliwa LOTOS ON, LOTOS LPG lub benzyny LOTOS 95 oraz 10 gr przy zakupie każdego litra paliwa premium LOTOS Dynamic 98 lub LOTOS Dynamic Diesel). Sieć paliw marki LOTOS zapewnia ponadto dużym rodzinom 20-procentowy rabat na produkty gastronomiczne oferty Cafe Punkt i usługi myjni samochodowych - informuje komunikat.

MRPiPS przypomina, że Karta Dużej Rodziny to system zniżek i dodatkowych uprawnień dla rodzin 3+ zarówno w instytucjach publicznych, jak i w firmach prywatnych. Posiadacze KDR mają m.in. możliwość tańszego korzystania z oferty instytucji kultury, ośrodków rekreacyjnych czy księgarni na terenie całego kraju. Posiadanie Karty ułatwia dużym rodzinom dostęp do rekreacji oraz obniża koszty codziennego życia.

"Od początku 2018 roku KDR jest dostępna także w wersji elektronicznej. Dzięki temu rodziny wielodzietne mogą korzystać z KDR w formie aplikacji na urządzeniach mobilnych. W 2019 roku uprawnienie do Karty Dużej Rodziny zyskają wszyscy rodzice, którzy kiedykolwiek wychowywali co najmniej troje dzieci" - informuje resort.

Obecnie, dodaje resort rodziny i pracy, w ramach programu KDR zniżki dla rodzin wielodzietnych oferuje ponad 3,8 tysiąca firm i instytucji w ponad 16 tys. lokalizacji. Wśród partnerów Karty Dużej Rodziny znajdują się m.in. podmioty z ofertami z branży spożywczej, zdrowotnej, edukacyjnej, odzieżowej, kulturalnej i sportowej. Do tej pory wydano również ponad 1,9 mln kart, w tym 1,14 mln dla dzieci i 0,77 mln dla rodziców. Z systemu ulg i zniżek korzysta aż 417 tys. rodzin 3+.