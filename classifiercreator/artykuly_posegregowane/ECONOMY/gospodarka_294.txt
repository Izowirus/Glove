Potrzebujemy takich firm jak Hydro-Vacuum w Grudziądzu - innowacyjnych, konkurencyjnych i z polskim kapitałem - powiedział premier Mateusz Morawiecki, który we wtorek odwiedził tę fabrykę. Firma produkuje różnego rodzaju pompy.
      
            "To ogromna radość móc obserwować, jak rośnie polska firma zbudowana praktycznie od zera, z polskiego kapitału. Jest to firma również z kapitałem pracowniczym. Ma ogromne osiągnięcia w budowie różnego rodzaju pomp i wysyła 40 proc. produkcji na eksport. To nowoczesna firma, która testuje swoją innowacyjność na wielu polach na całym świecie. Takich firm potrzebujemy w wielu innych miejscach w Polsce, takich firm, które są innowacyjne, konkurencyjne, polskie z polskim kapitałem, a jednocześnie niczym nie ustępują międzynarodowym gigantom" - podkreślił premier podczas briefingu.

W Hydro-Vacuum premier zapoznał się z pracą działów zajmujących się montażem pomp, stacją prób pomp i serwisem wyrobów. Zwrócił uwagę, że siłą fabryki są jej znakomici pracownicy.

Morawiecki wskazał, że Grudziądz - podobnie jak Hydro-Vacuum - potrzebuje nowego, dobrego gospodarza i wyraził przekonanie, że takim gospodarzem będzie Andrzej Guzowski. Guzowski jest współwłaścicielem Unii w Grudziądzu, fabryki produkującej maszyny rolnicze. W drugiej turze wyborów ubiega się fotel prezydenta miasta z listy PiS.

"Pan Andrzej Guzowski opowiadał mi o swych osiągnięciach biznesowych; zbudował dużą firmę posiadającą swoje aktywa również za granicą, a to nie jest takie łatwe, by pokazać +w boju+ jak przecieramy szlaki w różnych branżach, w różnych obszarach życia gospodarczego. Pan Guzowski jest przedsiębiorcą, który znakomicie wie również na czym polegają problemy Grudziądza. Powiedział mi, że Grudziądz jest jednym z najbardziej zadłużonych miast w Polsce, a zadłużenie na jednego mieszkańca to 8, może - 9 tys. zł. Myślę, że pan Guzowski jest taką nową nadzieją dla Grudziądza" - mówił szef rządu.

Premier podkreślił, że w Grudziądzu znajduje się szpital, który jest "rekordowo" zadłużony.

"Cała Polska wie, jak strasznie szpital jest zadłużony, jak dużo było dziwnych nieprawidłowości, które doprowadziły do tak gigantycznego zadłużenia. Szpital - podobnie jak miasto - potrzebuje nowych perspektyw. Miasto, dzisiaj poniżej 100 tys. mieszkańców, a myślę, że z dobrym gospodarzem, z powrotem może rosnąć. Ludzie, którzy jadą na studia do Torunia, Bydgoszczy czy Gdańska powinni tutaj wracać. Potrzeba dla takich ludzi dobrych miejsc pracy" - podkreślił Morawiecki.

Hydro-Vacum SA jest w kraju czołowym producentem pomp i systemów pompowych; zatrudnia ok. 600 pracowników, w tym ponad 50 inżynierów. Fabryka produkuje różnego rodzaju pompy m.in. głębinowe, szybowe, próżniowe i cyrkulacyjne, zestawy hydroforowe, przepompownie ścieków, zbiorniki powietrza, kuchnie i piece gazowe.

Wyroby Hydro-Vacuum sprzedawane są w kraju i eksportowane do krajów Europy Zachodniej i Wschodniej, a także na rynki arabskie i afrykańskie. Firma posiada trzy spółki zależne Hydro-Namo w Grudziądzu, Hydro-Vacum w Wąbrzeźnie i TOV Hydro-Vacuum na Ukrainie.