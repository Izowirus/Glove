Warszawa, 15.03.2017. Prezes PZU Życie Paweł Surówka podczas konferencji wynikowej PZU. 
 Archiwum fot. PAP/Jacek Turczyk
                                        

            Komisja Nadzoru Finansowego jednogłośnie wyraziła zgodę na powołanie Pawła Surówki na stanowisko prezesa Zarządu Powszechnego Zakładu Ubezpieczeń S.A. - poinformowała KNF w komunikacie po wtorkowym posiedzeniu.
      
            Surówka został powołany na stanowisko prezesa przez radę nadzorczą PZU SA 13 kwietnia br.

Powołanie, jak napisano wtedy w komunikacie rady nadzorczej, nastąpiło na okres wspólnej kadencji, która rozpoczęła się w dniu 1 lipca 2015 roku i która obejmuje trzy kolejne pełne lata obrotowe. Pierwszym pełnym rokiem obrotowym kadencji był, według komunikatu, rok 2016.

Paweł Surówka m.in. w latach 2007-2013 zajmował stanowisko doradcy finansowego w Bank of America Merrill Lynch, a do stycznia 2016 roku był doradcą prezesa PKO Bank Polski oraz dyrektorem bankowości korporacyjnej i inwestycyjnej na Niemcy, odpowiedzialnym za otwarcie pierwszego zagranicznego oddziału korporacyjnego PKO Banku Polskiego.

Od 23 czerwca 2016 roku do 13 kwietnia 2017 roku był prezesem PZU Życie SA.

Został powołany na prezesa PZU po tym, jak w marcu rada nadzorcza PZU odwołała Michała Krupińskiego z funkcji prezesa spółki.

Pod koniec kwietnia premier Beata Szydło poinformowała, że przejęła nadzór nad PZU. Wcześniej, od początku br. w związku z likwidacją MSP nadzór ten sprawował wicepremier, minister rozwoju i finansów Mateusz Morawiecki. Skarb państwa ma w PZU ok. 34 proc. akcji.