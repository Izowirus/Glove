Ok. 46 proc. Polaków planuje spędzić tegorocznego Sylwestra u siebie w domu, a 24 proc. u rodziny lub przyjaciół - wynika z badań przeprowadzonych przez Związek Banków Polskich. Jak dodano, prawie co czwarty Polak nie przeznaczy na niego więcej niż 100 zł, a 5 proc. planuje wydać powyżej 500 zł.
      
            "Polacy planują spokojnie obchodzić tegorocznego Sylwestra. Aż 70 proc. spędzi go u siebie w domu lub u znajomych czy rodziny. Około 8 proc. z nas spędzi ostatnią noc 2018 roku na zorganizowanej imprezie w restauracji, klubie lub hotelu, bądź też na zorganizowanym przez miasto wydarzeniu. Niespełna 15 proc. Polaków nie wie jeszcze gdzie będzie świętować tegorocznego Sylwestra" - napisano w informacji prasowej Związku Banków Polskich.

Jak wynika z przeprowadzonych badań, na sylwestrową zabawę Polacy zamierzają wydać "niewiele lub wręcz nic".

"Około 22 proc. badanych zamierza przeznaczyć mniej niż 100 zł, a niespełna 16 proc. ankietowanych w ogóle nie obchodzi Sylwestra i nie zamierza na niego wydać ani złotówki" - czytamy.

Blisko 31 proc. zadeklarowało, że planuje wydać na Sylwestra od 101 do 300 zł, 10 proc. 301 - 500 zł, a 5 proc. powyżej 500 zł. Ok. 16 proc. nie wie ile przeznaczy na sylwestrową noc.

Jak wynika z informacji ZBP, Polacy zapytani czego najbardziej życzyliby sobie w nadchodzącym 2019 roku najczęściej wskazują na zdrowie.

"Tego życzyłoby sobie aż 81 proc. badanych. W dalszej kolejności chcielibyśmy unikać problemów finansowych – wskazuje na to co drugi badany (49 proc.). Bardziej aktywnego trybu życia chciałoby natomiast około 38 proc. Polaków, a awansu i podwyżki 31 proc." - czytamy.

Ok. 28 proc. życzyłoby sobie lepszej pracy lub założenia, czy rozwoju swojej firmy, 11 proc. mniejszej ilości pracy, a 13 proc. założenia, powiększenia rodziny.

ZBP wskazuje, że miniony rok pod względem finansowym dla większości Polaków nie był ani lepszy ani gorszy – z tym stwierdzeniem zgadza się 41 proc. Polaków. Prawie co trzeci z nas kończący się 2018 rok uznaje jako trochę lepszy lub zdecydowanie lepszy niż ubiegły (32 proc.), a 27 proc. zdecydowanie gorszy lub raczej gorszy.

"Jesteśmy jednak zdecydowanie mniejszymi optymistami niż jeszcze cztery lata temu. W badaniu przeprowadzonym w 2014 roku na pytanie +Jak ocenia Pan/i mijający rok?+, jedynie 12 proc. oceniło go jako gorszy. (...) Można założyć, że wysoki wzrost gospodarczy niekoniecznie musi mieć bezpośrednie przełożenie na finansową satysfakcję. Pozytywnym sygnałem natomiast jest fakt, iż wciąż dominują optymiści, co oznacza, że w większości Polacy polepszają swój poziom życia" - czytamy.