Warszawa, 04.10.2017. Prezydent Andrzej Duda przemawia podczas wydarzenia "Startupy w Pałacu - Globalnie", 4 bm. w Pałacu Prezydenckim w Warszawie. Jest to wspólna inicjatywa Kancelarii Prezydenta oraz Fundacji Startup Poland. Projekt ma na celu wsparcie innowacyjnych polskich firm w poszukiwaniu możliwości rozwoju, w tym ewentualnych inwestorów, partnerów biznesowych i nowych rynków zbytu. PAP/Radek Pietruszka 
                                        

            Wierzę, że dzisiejsze spotkanie w Pałacu Prezydenckim przyczyni się do zawarcia przez start-upy kolejnych kontraktów - mówił w środę prezydent Andrzej Duda.
      
            Kontrakty, dodał, dzięki którym "młodzi ludzie będą mieli fundusze, by rozwijać swoje pomysły, tworzyć nowe innowacyjne rozwiązania i budować nowe innowacyjne przedsięwzięcia".

Prezydent wziął w środę udział w spotkaniu "Start-upy w Pałacu - Globalnie".

"Niektórzy ekonomiści mówią, że doszliśmy do takiego specyficznego momentu w rozwoju gospodarczym, że rynek pracy zaczyna poszukiwać pracownika, a nie jak do tej pory, że pracownik poszukiwał pracodawcy" - zwracał uwagę.

To jednak będzie powodować, dodał, że "Polska przestaje być państwem taniej siły roboczej", bo "żeby znaleźć pracownika, trzeba będzie mu lepiej zapłacić".

"A to oznacza dla nas jedno - albo wybijemy się technologicznie i będziemy realizowali rzeczywiście nowoczesną, innowacyjną gospodarkę, która jest innowacyjna na świecie, albo popadniemy w stagnacje gospodarczą" - powiedział prezydent. "Ja sobie tego scenariusza w ogóle nie wyobrażam" - podkreślił.

Dlatego, jak dodał, tak ważna dla niego jest obecność w Pałacu Prezydenckim "i młodzieży, i przedstawicieli funduszy".

Prezydent mówił także, że chciałby ułatwić młodym przedsiębiorcom kontakty międzynarodowe, także kontakty z międzynarodowym światem startu-upów.

"Dlatego też jednym z pomysłów związanych ze +Start-upami w Pałacu+ była idea paszportów prezydenckich, czyli w zasadzie można powiedzieć, biletów do prezydenckiego samolotu na wyjazdy ze mną w różne części świata" - mówił prezydent.

Przypomniał, że przedstawiciele start-upów towarzyszyli mu w kilku wizytach zagranicznych. Zapowiedział, że kolejne 10 start-upów, które zaprezentowały się podczas marcowego spotkania w Pałacu Prezydenckim, udadzą się z nim w najbliższym czasie do Finlandii.

"Gdzie, jak państwo wiecie, ta dziedzina gospodarki, ten rodzaj działalności, rozwija się w sposób niesłychanie dynamiczny" - zaznaczył Duda.

Prezydent podkreślał również, że wsparcie dla młodych, którzy tworzą start-upy, to jego "wielka ambicja". "Żeby stworzyć taką specyficzną, dodatkową, oprócz innych istniejących, płaszczyznę porozumienia pomiędzy inwestorami, pomiędzy wielkim biznesem, a tymi młodymi ludźmi, którzy mają unikatowy pomysł" - uzasadniał.

Stąd umożliwia w Pałacu Prezydenckim kontakty młodych firm z tymi największymi, które na tym także korzystają, z takimi jak Azoty czy PKN Orlen. Np. Azoty, przypomniał Andrzej Duda, w wyniku takich kontraktów stosują opracowane przez start-upy technologie.

Dzięki temu, dodał prezydent, duże i małe podmioty wspólnie "będą mogły nie tylko budować Polską gospodarkę, ale i rozsławiać Polskę na świecie, jako państwo ludzi inteligentnych, w którym powstają innowacyjne pomysły".

Prezydent zaznaczył, nasze start-upy "czują się już gotowe do globalnej ekspansji".

"Startupy w Pałacu" to inicjatywa, która ma na celu wsparcie innowacyjnych polskich firm, poszukujących możliwości rozwoju, w tym ewentualnych inwestorów, partnerów biznesowych i nowych rynków zbytu.

W ramach spotkań organizowane są publiczne prezentacje najciekawszych inicjatyw biznesowych przed potencjalnymi inwestorami, szefami spółek skarbu państwa, przedstawicielami instytucji grantowych i organizacji typu venture capital oraz ambasadorami innych państw. Przed środowym spotkaniem "Start-upy w Pałacu Globalnie" odbyły się dwa wydarzenia tego rodzaju: "Startupy w Pałacu" we wrześniu 2016 r. oraz "Startupy w Pałacu B2B" w marcu 2017 r.

Najlepszych dziesięć start-upów z prezydenckimi paszportami

Dziesięciu przedstawicieli polskich start-upów otrzymało w środę z rąk prezydenta Andrzeja Dudy specjalny paszport, uprawniający do jednej zagranicznej wizyty w składzie delegacji głowy państwa.

Laureaci dwóch poprzednich edycji towarzyszyli prezydentowi podczas jego wizyt w Szwecji, Szwajcarii i Izraelu.

Wiceminister rozwoju Jadwiga Emilewicz przypomniała, że ogłoszenie prezydenckiego programu "Startupy w Pałacu" zbiegło się w czasie z ogłoszonym przez wicepremiera Mateusza Morawieckiego programu "Start in Poland" - który - jak przypomniała - dedykuje ponad 3 mld zł na rozwój młodych spółek technologicznych.

"Chcemy, by w Polsce, dzięki tym środkom pojawiło się kilkaset nowych spółek, chcemy zbudować prężny, potężny sektor funduszy venture capital, który dziś w Polsce jest na początku swego rozwoju" - powiedziała. Wiceminister zauważyła, że w ub.r. na globalnych rynkach - pod względem kapitalizacji - najlepsze były firmy nowych technologii, jak Google czy Fecebook.

"Jesteśmy przekonani, że to właśnie w Polsce w ciągu najbliższych kilku lat pojawią się nowe "jednorożce"(...), mam nadzieję, że niektóre z nich są dziś z nami" - powiedziała Emilewicz.