W ciągu trzech ostatnich lat oddaliśmy 785 km dróg krajowych - powiedział w czwartek minister infrastruktury Andrzej Adamczyk, podsumowując trzy lata działalności resortu. Jak dodał, resort podpisał także 94 umowy, w ramach których zrealizowanych będzie kolejnych ok. 1,1 tys. km dróg krajowych.
      
            Jak powiedział Adamczyk, "za nami trzy lata rządów, udało się z sukcesem przeprowadzić wiele projektów".

"Przywiązujemy dużą wagę do infrastruktury, łączymy Polskę dzięki równomiernemu rozłożeniu środków" - podał Adamczyk na konferencji.

"Wprowadziliśmy nową filozofię inwestowania. Inwestujemy zarówno w tunel w Świnoujściu, jak i w Via Carpatię" - podkreślił Adamczyk. Jak dodał, "wybudujemy szlak Via Carpatia, to będzie 2025 rok".

Adamczyk przypomniał, że rząd PiS "zwiększył budżet na drogi ze 107 do 135 mld zł". "Dzięki temu powstaną drogi, które nie były przeznaczone do realizacji" - powiedział.

Adamczyk: czas oszczędzania na polskiej kolei skończył się 3 lata temu

Minister podsumowując działalność resortu stwierdził, że od momentu gdy zjednoczona prawica przejęła rządy skończył się czas oszczędzania na polskiej kolei.

"Czas oszczędzania na polskiej kolei skończył się 3 lata temu, w tym czasie zmodernizowaliśmy 2 tys. km szlaków kolejowych, docelowo będzie to 9 tys. km - powiedział Adamczyk.

Dodał, że w ciągi trzech ostatnich lat zmodernizowano ponad 2 tys. km torów kolejowych, a docelowo będzie to 9 tys. km do 2023 roku.

"Nie można oszczędzać na polskiej kolei doprowadzając do wysokiego poziomu degeneracji. Rząd Prawa i Sprawiedliwości zdecydował, że kolej musi być nowoczesna i robi wszystko, aby tak właśnie było" - powiedział.

"Gdyby w poprzednich dekadach dbano o odpowiednie nakłady na utrzymanie polskich kolei, dzisiaj nie mielibyśmy takiego problemu, jeśli chodzi o stan infrastruktury kolejowej" - dodał.

Adamczyk: podpisałem program inwestycyjny na budowę trzeciego pasa na autostradzie A2 z Warszawy do Łodzi

Minister poinformował też, że w czwartek podpisał program inwestycyjny na budowę trzeciego pasa na autostradzie A2 łączącej Warszawę z Łodzią.

Jak powiedział, "bramki do poboru opłat na autostradzie A2, na węźle Pruszków zostaną wreszcie zlikwidowane". "To miejsce będzie wreszcie bezpieczne dla użytkowników autostrady A2" - dodał Adamczyk w trakcie czwartkowej konferencji.

Inwestycja na A2 polegać będzie na dobudowie po jednym pasie ruchu od węzła "Łódź Północ" do węzła "Pruszków" trzeciego pasa ruchu a na odcinku węzeł "Pruszków" - węzeł "Konotopa" czwartego pasa ruchu. Dobudowa będzie realizowana po wewnętrznych stronach obu jezdni istniejącej autostrady A2, z wykorzystaniem istniejącego szerokiego pasa dzielącego (pasa rozdziału), posiadającego rezerwę pod takie właśnie poszerzenie.

Według resortu infrastruktury realizacja inwestycji pozwoli na dostosowanie parametrów technicznych autostrady A2 do istniejącego i prognozowanego natężenia ruchu. Zwiększy się przepustowości i usprawnieni połączenia drogowe pomiędzy Warszawą a Łodzią w kontekście planowanego do realizacji Centralnego Portu Komunikacyjnego.

Zakłada się, że prace przygotowawcze rozpoczną się niezwłocznie i będą trwać maksymalnie do 2021 roku. Ich koszt jest szacowany na około 7 mln zł.  Natomiast na samą realizację powinno się przewidzieć okres nawet do 3 lat, z uwagi na planowane prace bez zamykania odcinka dla ruchu.

Łączny koszt rozbudowy o jeden pas może wynieść ok 600 mln zł.