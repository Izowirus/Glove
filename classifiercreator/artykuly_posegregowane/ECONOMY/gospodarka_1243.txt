Warszawa, 18.04.2017. Logo Poczty Polskiej SA podczas prezentacji nowej Strategii Grupy Poczty Polskiej, 18 bm. w siedzibie spółki.  (ls/nlat) PAP/Leszek Szymański PAP © 2017 / Leszek Szymański
                                        

            Poczta Polska chce zainwestować 1 mld zł do 2021 r., z czego większość przeznaczy na poprawę sieci logistycznej, w tym budowę Centralnego Hubu Logistycznego, współpracującego z Centralnym Portem Komunikacyjnym - podali minister infrastruktury Andrzej Adamczyk i prezes poczty Przemysław Sypniewski.
      
            "Zamierzamy zainwestować w przemodelowanie sieci logistycznej 1 mld zł do roku 2021, z czego w latach 2018-2019 wydamy 900 mln zł" - powiedział Sypniewski.

Dodał, że najwięcej pieniędzy pochłonie wybudowanie centralnego hubu logistycznego, czyli sortowni do obsługi krajowego i międzynarodowego e-commerce. Pieniądze zostaną też przeznaczone na nowe systemy IT i większe umaszynowienie.

"To wszystko ma skutkować większą efektywnością, większą wydajnością i istotną poprawą jakości" - powiedział prezes poczty.

Powiedział też, że CHL zostanie zlokalizowany w centralnej Polsce i dodał, że dokładna lokalizacja CHL będzie znana w ciągu kilku miesięcy.

Obecny na konferencji minister infrastruktury Andrzej Adamczyk stwierdził, że planowany przez pocztę CHL powinien współpracować z Centralnym Portem Komunikacyjnym.

"Tak, będą one ze sobą współpracować (CPK i CHL - PAP), nie wyobrażam sobie, żeby było inaczej. Rolą zarządu Poczty Polskiej jest poszukiwanie takiej lokalizacji, która z punktu widzenia kosztów obsługi czy kosztów usług proponowanych przez pocztę, będzie najbardziej dogodna i korzystna" - powiedział Adamczyk.

"Jak mówili członkowie zarządu Poczty Polskiej, te rozmowy i ustalenia z pełnomocnikiem rządu do spraw budowy Centralnego Portu Komunikacyjnego już trwają" - dodał minister.

Sypniewski poinformował, że jest spokojny o pozyskanie funduszy na inwestycje, gdyż już teraz zgłaszają się podmioty, które chcą pomóc w sfinansowaniu planu rozwoju poczty.

"Przy tym projekcie, o którym mówimy, już dzisiaj mamy kolejkę propozycji związanych z modelami finansowymi. To też pokazuje, że strategia, która wybraliśmy i model rozwoju jest dobrym kierunkiem. Będziemy do tego podchodzić w sposób bardzo racjonalny" - stwierdził szef poczty.

Przypomniał, że firma podpisała pod koniec września tego roku porozumienie z China Post Group, na mocy którego polski operator będzie dostarczał przesyłki z Chin do 30 krajów europejskich.

Jak tłumaczył Sypniewski, decyzja o miliardowej inwestycji podyktowana została rosnącą popularnością handlu e-commerce i dynamicznym rozwojem rynku KEP, czyli przesyłek kurierskich, ekspresowych i paczkowych.

W 2016 r. Poczta dostarczyła ponad 65 mln paczek - w ciągu pięciu lat prognozowany jest wzrost ich wolumenu do 110 mln sztuk rocznie. Równolegle maleć będzie ilość tradycyjnych listów z 1,87 mld w ubiegłym roku do 1,5 mld w 2021 r.

Plany poczty zakładają, że stanie się ona firmą o zasięgu międzynarodowym, operatorem logistycznym koordynującym handel między Chinami i innymi państwami Azji a Europą.

Plan organizacji nowej infrastruktury pocztowej zakłada ponadto obniżenie kosztu świadczenia usług, zagwarantowanie realizacji zadań wynikających z roli pocztowego operatora wyznaczonego, konkurencyjność rynkową poczty oraz maksymalne wykorzystanie obecnych zasobów organizacji.

Jak informuje poczta, dla sklepów internetowych wymierną korzyścią z wprowadzonych zmian będzie możliwość późniejszego przyjmowania zamówień od klientów, np. po godz. 15 z zachowaniem terminu doręczenia kolejnego dnia, a w przypadku przesyłek ekspresowych dla klientów instytucjonalnych nawet przed godz. 8.

Sypniewski ocenił, że decyzja o transformacji sieci logistycznej i budowie centralnego hubu ma znaczenie strategiczne. Jego zdaniem bez znacznych inwestycji w infrastrukturę logistyczną w ciągu najbliższych lat sieć Poczty Polskiej uległaby przeciążeniu, a czas dostawy przesyłek musiałby się wydłużyć.

Poczta zapewnia, że mimo spadku wolumenu listów i automatyzacji wielu czynności wykonywanych dotąd ręcznie, nie będzie zwalniać, ale zatrudniać, zwłaszcza na stanowiskach listonoszy paczkowych i kurierów.

Plany rozwoju operatora zakładają też, że rozbudowie elementów infrastruktury towarzyszyć będą inwestycje w rozwiązania informatyczne i flotę pojazdów z alternatywnymi źródłami napędu, w tym testy samochodów elektrycznych.