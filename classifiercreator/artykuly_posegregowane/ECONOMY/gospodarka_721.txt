Poznań może zaciągnąć kredyty o rekordowej w historii miasta wysokości - do 591 mln zł.  Zgodę na to wyraziła w trakcie wtorkowej sesji Rada Miasta Poznania.
      
            Zaciągnięte na rynku krajowym kredyty przeznaczone będą na finansowanie planowanego deficytu budżetu Miasta Poznania na 2018 rok oraz na spłatę wcześniej zaciągniętych zobowiązań z tytułu kredytów.

Radny PO Tomasz Lipiński przekonywał w trakcie sesji rady miasta, że planowane kredyty będą lepiej oprocentowane niż te, które miasto zaciągnęło wcześniej, więc operacja spłaty kredytów kredytami będzie dla Poznania korzystna finansowo.

"Zadłużenie miasta od 2012 roku systematycznie spada od poziomu ponad 1,8 mld zł do ponad 1,1 mld zł obecnie. W związku z tym nie ma tu sytuacji, że następuje jakieś nadmierne ryzyko. Poza tym jeśli spłacamy kredyty wyżej oprocentowane kredytami niżej oprocentowanymi to również jest racjonalne ekonomicznie" - zapewniał.

Projekt uchwały w tej sprawie został skrytykowany m.in. przez radnych opozycyjnego PiS. Jak mówili w trakcie sesji, zaciąganie tak znaczących kredytów nie jest racjonalnym postępowaniem i oznacza, że obecne władze miasta nie panują nad budżetem.

"Jeśli w domu zaciągamy kredyty, a potem szukamy kolejnych kredytów, by je spłacać, to każdy mieszkaniec powie, że w tym domu kondycja finansowa nie jest dobra. Podobna sytuacja jest i tu, tylko w tym przypadku pierwszy mieszkaniec Poznania zaciąga kredyty w imieniu reszty mieszkańców miasta” – powiedział radny PiS Mateusz Rozmiarek.

Były wiceprezydent Poznania, radny Poznańskiego Ruchu Obywatelskiego Tomasz Kayser zauważył, że miasto zdecydowało się wziąć duże kredyty w czasie, gdy nie są realizowane żadne duże inwestycje.

Na łączną sumę do 591 mln zł kredytów złoży się do 135,7 mln zł kredytów rocznych oraz do 455,7 mln zł kredytów długoterminowych. Kredyty zostaną przeznaczone na pokrycie planowanego deficytu budżetu Miasta Poznania na 2018 rok oraz na spłatę wcześniej zaciągniętych zobowiązań z tytułu kredytów.

Spłaty rat kapitałowych kredytów zaplanowano na lata 2019-2030, co zostało uwzględnione w Wieloletniej Prognozie Finansowej. Spłaty rat kredytów realizowane będą z dochodów własnych i przychodów budżetu Miasta Poznania. Odsetki płacone będą z dochodów własnych budżetu.

Zadłużenie miasta pod koniec czerwca wynosiło ponad 1,1 mld zł.