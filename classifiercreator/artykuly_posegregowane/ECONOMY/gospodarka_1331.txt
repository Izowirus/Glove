Gorzów Wielkopolski, 26.01.2013. Polska widoczna przez szkło powiększające na tle mapy Europy, 26 bm.  lm/soa PAP/Lech Muszyński Archiwum PAP © 2016 / Lech Muszyński
                                        

            OECD podwyższyła prognozę wzrostu PKB w Polsce w 2017 r. do 3,6 proc. z 3,2 proc. w prognozie listopadowej, a w 2018 r. pozostawiła ją na poziomie 3,1 proc. - wynika z komunikatu OECD.
      
            "Prognozujemy, że wzrost PKB przekroczy poziom 3 proc. w 2017 i 2018 roku, napędzany przez mocną konsumpcję indywidualną, którą wspierają rosnące dochody z pracy oraz transfery socjalne. Współfinansowane przez UE inwestycje publiczne powinny niedługo odzyskać momentum, a dobry sentyment biznesowy oraz niskie realne stopy procentowe powinny wspierać inwestycje prywatne" - napisano w raporcie.

"Umiarkowane odbicie w popycie zewnętrznym powinno wspierać wzrost eksportu i zatrzymać deficyt salda bieżącego na niezmienionym poziomie. Bezrobocie powinno maleć, wypychając do góry inflację. (...) Na początku 2018 r. NBP powinien zacząć stopniowo podnosić stopy, jako że inflacja będzie się zbliżać do celu, a spowolnienie gospodarcze zaniknie" - dodano.

Zdaniem OECD, deficyt sektora general government w 2018 r. w Polsce osiągnie poziom 3 proc.

"W latach 2017-2018 deficyt powinien się zwiększyć ze względu na rosnące wydatki socjalne i odbicie w inwestycjach publicznych" - napisano.

"Współczynnik długu do PKB będzie się zwiększał, sugerując potrzebę większych wpływów podatkowych, szczególnie, że rosnąć będą potrzeby inwestycyjne oraz wydatki socjalne, a populacja będzie się starzeć. Wpływy mogą zostać zwiększone poprzez usunięcie ulg w VAT, ponieważ Polska ma jeden z największych deficytów wpływów z VAT w UE" - dodano.

Autorzy raportu zwrócili uwagę, że największym ryzykiem finansowym dla Polski jest kwestia kredytów frankowych, ponieważ koszty potencjalnej przymusowej konwersji mogłyby ograniczyć akcję kredytową.