Warszawa, 21.03.2014. Ministerstwo Rolnictwa i Rozwoju Wsi. soa PAP/Rafał Guz Archiwum PAP © 2018 / Rafał Guz
                                        

            Ministerstwo Rolnictwa i Rozwoju Wsi opublikowało spot "#PlanDlaWsi - Ochrona, Wsparcie, Rozwój" promujący propozycje rządu Prawa i Sprawiedliwości dla rozwoju rolnictwa. "Polskie rolnictwo, polska wieś mogą być lokomotywą wzrostu gospodarczego w Polsce" - czytamy w opisie filmu.
      
            W spocie przedstawiono obrazy charakterystyczne dla polskiej wsi, m.in. pola uprawne, hodowle zwierząt i krajobrazy górskie, na tle których pokazano poszczególne propozycje rządu.

Ministerstwo zaproponowało wprowadzenie większych dopłat do paliwa rolniczego oraz utworzenie holdingu spożywczego, co umocniłoby pozycję rolnika na rynku żywności. Zapewniło też, że zadba o zastąpienie zagranicznych komponentów w paszach polskimi, a także wesprze rolnictwo na terenach górskich.

Zaprezentowany program przewiduje również przeznaczenie zdrowej trzody chlewnej z obszarów ASF na zwiększenie rezerw strategicznych oraz ułatwienie i zwiększenie sprzedaży detalicznej i bezpośredniej w rolnictwie.

Ponadto MRiRW zapowiedziało, że poprzez retencję i usprawnienie systemów melioracyjnych będzie efektywnie walczyć z suszą.

W opisie, którym opatrzono film promujący program PiS dla rozwoju wsi, podkreślono, że "polskie rolnictwo, polska wieś mogą być lokomotywą wzrostu gospodarczego w Polsce".

Szef resortu rolnictwa Jan Krzysztof Ardanowski w niedzielę weźmie udział w spotkaniu PiS w Sandomierzu, podczas którego premier Mateusz Morawiecki odnieść się ma m.in. do aktualnej sytuacji społeczno-politycznej i wyzwań, jakie stoją przed Polską. Jak zapowiedział w rozmowie z PAP szef sztabu wyborczego PiS Tomasz Poręba, mimo uczestnictwa w spotkaniu Ardanowskiego, nie będzie ono stricte poświęcone rolnictwu.