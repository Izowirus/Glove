Warszawa, 11.06.2018. Konferencja prasowa nt. programu 'Dobry start', 11 bm. (tg/pkus) PAP/Tomasz Gzell Archiwum PAP © 2018 / Tomasz Gzell
                                        

            Do 10 sierpnia wypłacono rodzinom ponad 848 tys. świadczeń z programu "Dobry start" - poinformowała w poniedziałek minister rodziny, pracy i polityki społecznej Elżbieta Rafalska.  Samorządy wypłaciły z programu "Dobry Start" ponad 254 mln zł.
      
            Wnioski o wypłatę 300 zł wyprawki szkolnej w ramach programu "Dobry start" można składać on-line od 1 lipca przez portal informacyjno-usługowy Emp@tia lub bankowość elektroniczną. Od 1 sierpnia jest to także możliwe drogą tradycyjną - w urzędzie lub pocztą.

Minister podkreśliła w TVP Info, że pierwsze wypłaty wyprawki szkolnej rozpoczęły się już w lipcu. "Teraz te płatności pewnie będą narastały lawinowo, bo rodzice potrzebują wypłat. Wypłaciliśmy ponad 254 mln zł" - poinformowała. Zastrzegła jednak, że dane pochodzą z 10 sierpnia. "Pewnie te wypłaty będą zwielokrotnione" - dodała.

Szefowa MRPiPS zwróciła uwagę, że złożono ponad 2 mln wniosków o wypłatę świadczenia z programu "Dobry start", z tego 1 mln 300 tys. złożono drogą internetową.

Minister przypomniała, że aby otrzymać świadczenie należy złożyć wniosek do 30 listopada. "Jeżeli przekroczymy listopadowy termin, ktoś złoży wniosek w grudniu, to niestety tego świadczenia nie dostaniemy" - wyjaśniała.

Zaznaczyła, że samorządy nie mają trudności z wypłatą świadczenia. "Samorządy jak tylko rozpatrywały te wnioski, to bardzo szybko przelewały na konta środki, występowały do wojewodów o zapotrzebowanie. Nie było tu żadnych zatorów, żadnych trudności" - powiedziała minister. Dodała, że program "Dobry start" ma kosztować około 1 mld 600 mln zł. Wsparcie może trafić do 4,6 mln uczniów.

Zwróciła uwagę, że z otrzymanych pieniędzy nie trzeba się rozliczać. "W żaden sposób nie określamy co ma być kupione. Zakładamy z góry autonomię rodziny, to ona decyduje, czy trzeba zmienić tornister, czy kupić nowe wyposażenie na zajęcia wychowania fizycznego. Nie jest to kontrolowane, nie jest sprawdzane. Po świadczeniu wychowawczym (500 plus - PAP) nasze zaufanie do rodziny jeszcze bardziej wzrosło" - oświadczyła Rafalska.

Minister przypomniała też o składaniu wniosków w ramach programu "Rodzina 500 plus". Zwróciła uwagę, że w październiku rozpoczyna się nowy okres zasiłkowy, dlatego, aby nadal otrzymywać świadczenie 500 plus, należy ponownie złożyć wniosek; złożenie go w sierpniu gwarantuje, że nie będzie przerwy w wypłacie świadczenia.

W ramach programu "Dobry start" 300 zł przysługuje na rozpoczynające rok szkolny w szkole dzieci do ukończenia 18. roku życia lub 20. roku życia w razie kontynuowania rozpoczętej przed ukończeniem 18 lat nauki w danej szkole. W przypadku dzieci niepełnosprawnych uczących się w szkole świadczenie przysługuje do ukończenia 24. roku życia (niezależnie od daty rozpoczęcia nauki w danej szkole). Świadczenie jest wypłacane niezależnie od dochodów rodziny.

Świadczenie z programu "Dobry start" może się łączyć ze świadczeniem wypłacanym z programu "500 plus". Nie przysługuje jednak "z urzędu" - jest przyznawane na wniosek rodzica, opiekuna lub rodziny zastępczej. Wnioski można składać do 30 listopada.