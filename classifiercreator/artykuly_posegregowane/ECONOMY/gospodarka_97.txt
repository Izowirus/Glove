Indeksy na Wall Street zakończyły środową sesję wzrostami, a sentyment inwestorów odnośnie konfliktu handlowego powoli zmienia się na pozytywny. Powodem poprawy nastrojów mogą być pojawiające się coraz częściej sygnały, że wojna handlowa między USA a Chinami może nieco złagodnieć.
      
            Dow Jones Industrial na zamknięciu zwyżkował o 0,64 proc., do 24.527,27 pkt. S&P 500 wzrósł o 0,54 proc. i wyniósł 2.651,07 pkt. Nasdaq Comp. poszedł w górę o 0,95 proc. do 7098,31 pkt.

Spółki IT przewodziły w środę wzrostom indeksu S&P 500, wraz ze wzrostem nadziei na załagodzenie wojny handlowej USA-Chiny. Akcje Twittera i Netflixa zyskiwały ok. 5 proc., a Facebook i Alphabet poszły w górę o ok. 2 proc.

Akcje spółek o wysokiej ekspozycji na rynki zagraniczne - Caterpillar i Boeing - rosły o ponad 1,5 proc.

Według środowych doniesień dziennika "Wall Street Journal" Chiny rozważają stopniowe wycofanie z programy Made In China 2025, aby umożliwić krajom zagranicznym lepszy dostęp do swojej gospodarki. Źródła "WSJ" podają, że nowe regulacje miałyby zostać zaprezentowane na początku przyszłego roku, by załagodzić konflikt handlowy między USA a Chinami.

W środę sekretarz stanu USA Mike Pompeo uznał za "zasadne" interweniowanie ws. aresztowanej w Kanadzie dyrektor finansowej firmy Huawei Meng Wanzhou, jeśli mogłoby to pomóc interesom USA.

Pompeo oskarżył też Chiny o szpiegostwo w USA i przeprowadzanie cyberataków na świecie. Nazwał relacje między Pekinem a Waszyngtonem "wyzwaniem".

Prezydent Trump napisał we wtorek na Twitterze, że administracja prowadzi "bardzo produktywne rozmowy z Chinami", zachęcając, by opinia publiczna "czekała na ważne doniesienia" w tej kwestii.

Ceny konsumpcyjne (CPI - consumer price index) w USA w listopadzie pozostały bez zmian w ujęciu mdm, a rdr wzrosły o 2,2 proc. - podał amerykański Departament Pracy. Odczyt był zgodny z oczekiwaniami rynkowymi. Inflacja bazowa, czyli wskaźnik, który nie uwzględnia cen paliw i żywności, wyniosła 0,2 proc. mdm i 2,2 proc. rdr, zgodnie z oczekiwaniami rynkowymi.

Prezydent USA Donald Trump, który chce, by w budżecie znalazły się środki na mur na granicy z Meksykiem, powiązał kwestię ataku terrorystycznego w Strasburgu z brakiem funduszy na mur na granicy z Meksykiem. "Kolejny bardzo zły atak terrorystyczny we Francji. Jeszcze bardziej wzmocnimy nasze granice" - napisał Trump.