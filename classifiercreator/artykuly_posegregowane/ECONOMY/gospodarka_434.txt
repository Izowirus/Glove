Ministrowie odpowiedzialni za sprawy transportowe w Polsce, Czechach, na Słowacji i Węgrzech podpisali w poniedziałek w Sztyrbskim Jeziorze wspólną deklarację o budowie kolei dużych prędkości. Zapowiedziano stworzenie grupy roboczej przygotowującej studium wykonalności projektu.
      
            W spotkaniu uczestniczyli: polski minister infrastruktury Andrzej Adamczyk; czeski minister transportu Dan Tiok; węgierski minister spraw zagranicznych i handlu Peter Szijjarto i słowacki minister transportu i budownictwa Arpad Ersek. Głównym tematem spotkania była kwestia budowy kolei dużych prędkości – inicjatywa zgłoszona podczas styczniowego spotkania premierów grupy w Budapeszcie.

Kolej dużych prędkości ma połączyć Warszawę, Pragę, Bratysławę i Budapeszt. Dla podróżnych będzie oznaczała znaczące skrócenie podróży i rzeczywistą konkurencję dla transportu lotniczego oraz drogowego. Koszty planowanej inwestycji zostaną oszacowane dopiero po powstaniu studium wykonalności, a które - jak tłumaczył PAP minister Adamczyk - będą zależeć od bardzo wielu czynników. „Studium odpowie na wiele powtarzających się pytań: jaka będzie prędkość, którędy będzie przebiegać trasa, czy będą osobne dedykowane tory czy będą wykorzystywane istniejące?” – mówił Adamczyk. Zwracał uwagę, że podczas spotkania w Tatrach padło też pytanie, czy kolej ma mieć jeden tor i miejsca, w których jadące z przeciwka pociągi mogą się wyminąć czy też będą to dwa niezależne tory. „Studium odpowie na te pytania, zajmą się tym eksperci, którzy przygotują różne warianty i jeden z ich zostanie wybrany” – mówił Adamczyk.

Jego zdaniem prace grupy eksperckiej będą także oznaczały koordynację działań czterech krajów. W realizacji koncepcji budowy kolei dużych prędkości zaawansowani są Węgrzy. Minister Szijjarto powiedział, że rząd przeznaczył pięć milionów euro na przygotowanie studium i zamierza ogłosić przetarg na jego wykonanie. Także Czesi są zaawansowani w budowie kolei dużych prędkości – mówił Adamczyk.

Minister powiedział, że brana pod uwagę jest prędkość od 250 do 350 kilometrów na godzinę. Jego zdaniem realizacja planów będzie oznaczać skrócenie podróży z Warszawy do Budapesztu, w najszybszym wariancie, do nieco ponad trzech godzin a w wolniejszym podróż będzie trwała trochę ponad pięć godzin. „Dziś podróżujemy tą trasą w prawie 12 godzin” – stwierdził Adamczyk.

Ministrowie podkreślali, że nierozstrzygnięte są sprawy finansowe. Podczas spotkania omawiano projekt z przedstawicielem Europejskiego Banku Inwestycyjnego, węgierski minister zwracał uwagę, że trzeba poszukiwać innych partnerów, bo konkurencja między bankami powinna przynieść korzystniejsze warunki finansowania przyszłej inwestycji.

W Wysokich Tatrach była także mowa o innych projektach i problemach transportowych. Adamczyk przekazał dziennikarzom, że słowacki minister transportu powtórzył swoją deklarację z forum w Krynicy o zakończeniu budowy słowackiego odcinka Via Carpatii, drogi szybkiego ruchu prowadzącej z Północy na Południe Europy wzdłuż wschodniej granicy Unii Europejskiej. Ministrowie zadeklarowali także wolę krajów Grupy Wyszehradzkiej w poszukiwaniu kompromisu dotyczącego europejskiej polityki transportowej. Podkreślili, że musi on chronić interesy rodzimych firm i przedsiębiorstw transportowych.

Ze Szczyrbskiego Jeziora w Wysokich Tatrach Piotr Górecki