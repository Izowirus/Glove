Minister inwestycji i rozwoju Jerzy Kwieciński (P) i prezes zarządu BBGK Architekci Jan Belina-Brzozowski (L) podczas ogłoszenia wyników konkursu na opracowanie projektu systemu prefabrykowanej zabudowy mieszkaniowej w ramach rządowego programu "Mieszkanie Plus", w Warszawie. PAP/Bartłomiej Zborowski
                                        

            Pracownia BBGK Architekci zdobyła drugą nagrodę w konkursie na projekt osiedla z prefabrykatów - powiedział koordynator Rady Mieszkalnictwa przy prezesie Rady Ministrów Mirosław Barszcz. Dodał, że nie przyznano pierwszego miejsca.
      
            Zaznaczył, że projekt  BBGK uznano za najbardziej elastyczny i dostosowany do współczesnych potrzeb i wymagań.

"Pracę charakteryzuje duża wrażliwość w kształtowaniu urbanistycznym zabudowy" - dodał Barszcz, wręczając BBGK Architekci nagrodę w wysokości 25 tys. zł.

"Mamy świadomość odpowiedzialności, która na nas ciąży, dlatego większość projektów, które realizujemy, są projektami, które wyłaniamy w konkursach, dbając o jakość. Myślimy o tym, żeby za 50 lat nie zostawić Polski z takim problemem, jakim dzisiaj jest wielka płyta" - dodał.

Obecny podczas wręczania nagród minister inwestycji i rozwoju Jerzy Kwieciński stwierdził, że rządowy programy Mieszkanie plus jest bardzo konsekwentnie realizowany.

"Program ten ma na celu zwiększenie podaży mieszkań na rynku, ułatwienie dostępu do mieszkań szczególnie dla osób mniej zamożnych, których nie stać na kupno mieszkania, często nie stać na sięgnięcie po kredyt mieszkaniowy, czasami nawet nie stać na wynajęcie mieszkania po cenach rynkowych" - powiedział Kwieciński.

Minister dodał, że szacowany deficyt mieszkań w Polsce sięga, według różnych szacunków od 1 mln do 3 mln lokali.

"Chcemy wprowadzić nowy system budowy mieszkań, który jest w tej chwili mało popularny w naszym kraju, porty o technologie prefabrykacyjne. (...) Jeżeli zależy nam na znaczącym przyspieszeniu budowy mieszkań w pod wynajem, to tego typu technologie na pewno są przydatne" - powiedział Kwieciński.

Dodał, że dla rządu istotne jest, iż system prefabrykacji wymaga zaangażowania znacznie mniejszych zasobów pracy.

Według ministra powszechne wykorzystywanie nowego systemu prefabrykacji pozwoli osiągnąć efekt skali, może dać duże oszczędności i zwiększyć podaży mieszkań.

W konkursie trzecie miejsce przyznano firmie Unihouse oddział Unibep z Bielska Podlaskiego. Przyznano także wyróżnienie dla Urba Architects z Krakowa.

Celem, ogłoszonego na początku sierpnia konkursu, było wypracowanie nowoczesnych, powtarzalnych rozwiązań technologicznych, które pozwolą całemu rynkowi na zwiększenie liczby realizowanych inwestycji oraz obniżenie kosztów budowy.

Konkurs był zorganizowany przez PFR Nieruchomości, we współpracy m.in. z Polskim Związkiem Pracodawców Budownictwa i Stowarzyszeniem Producentów Betonów. Na początku stycznia 2019 roku odbędzie się wystawa pokonkursowa wszystkich zgłoszonych prac.