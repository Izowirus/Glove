Liczba pasażerów w Polsce wzrosła w 2017 r. o 3,8 proc. wobec 2016 r. To drugi wynik w Europie. Trzeci rok liderem okazała się Finlandia ze wzrostem 4,4 proc. Największe spadki odnotowano w Macedonii, Chorwacji i Słowenii - poinformował we wtorek Urząd Transportu Kolejowego (UTK).
      
            "Na temat liczby pasażerów w 2017 r. nie ma jeszcze dostępnych oficjalnych danych Komisji Europejskiej czy Eurostatu. Dlatego Urząd Transportu Kolejowego zebrał dane od 16 organów regulacyjnych zrzeszonych w Grupie Niezależnych Regulatorów Rynku Kolejowego IRG-Rail" - poinformował UTK i zastrzegł równocześnie, że informacje te mogą ulec nieznacznym korektom.

W Polsce w 2017 r. z usług kolei skorzystało 303,6 mln pasażerów.

Urząd informuje, że w Finlandii w ostatnich pięciu latach liczba pasażerów wzrosła o 24 proc. W przewozach dalekobieżnych na popularnych trasach czasy jazdy zostały skrócone, a średnie ceny biletów spadły. Jednocześnie część pociągów dalekobieżnych została wycofana, co poskutkowało zmniejszoną pracą eksploatacyjną, ale co za tym idzie także wyższą efektywnością przewozów.

Według UTK w ubiegłym roku dość wysoki wzrost na rynku pasażerskim miał też miejsce w Hiszpanii (3,5 proc.), gdzie liczba pasażerów rośnie od kilku lat. Na największym europejskim rynku pasażerskim, czyli w Niemczech, w 2017 r. miał miejsce niewielki wzrost (1,4 proc.). Jednak tam rynek pasażerski stabilnie rośnie i w 2017 r. osiągnął najwyższe wyniki w historii. Stały wzrost przewozów pasażerskich można też od lat obserwować w Szwajcarii.

Największy spadek liczby pasażerów miał miejsce w Macedonii, gdzie sięgnął 24,5 proc. "Wytłumaczeniem może być niska konkurencyjność kolei względem transportu drogowego, ponieważ na większości tras pociągi poruszają się z prędkością 50 km/h" - podał UTK.

Drugi największy spadek wystąpił w Chorwacji, gdzie liczba pasażerów spadła o prawie 5 proc., przy mniejszym spadku pracy eksploatacyjnej. Powodem są prace modernizacyjne sieci, które powodują opóźnienia pociągów i skłaniają pasażerów do wybierania samochodów i autobusów.

Wyraźny spadek na rynku pasażerskim zanotowano także w Słowenii, gdzie podróżnych było o 4,2 proc. mniej.