Inicjatywa Trójmorza ma wielki potencjał w kwestii m.in. zwiększenia bezpieczeństwa energetycznego czy redukcji barier w handlu - ocenił w poniedziałek prezydent USA Donald Trump w przesłaniu na Forum Biznesu, zorganizowane z okazji szczytu Trójmorza w Bukareszcie.
      
            Trump w liście do uczestników forum przypomniał, że brał udział w poprzednim szczycie Trójmorza w 2017 roku, podczas którego - jak podkreślił - potwierdził "silne poparcie Stanów Zjednoczonych na rzecz Inicjatywy Trójmorza i naszego wspólnego zaangażowania na rzecz rozwoju infrastruktury, poprawy relacji biznesowych, wzmocnienia bezpieczeństwa energetycznego i redukcji barier w wolnym, sprawiedliwym i wzajemnym handlu w Europie Środkowej i Wschodniej". 

Trójmorze "ma wielki potencjał służący osiągnięciu celów w tych i innych ważnych dziedzinach współpracy" - dodał prezydent USA. 

Trump wskazał, że nowa infrastruktura energetyczna ma kluczowe znaczenie dla wspierania pogłębionej integracji gospodarczej, otwierania dostępu do nowych rynków i dywersyfikacji źródeł energii w regionie. Z uznaniem wypowiedział się o działaniach Rumunii, Bułgarii, Węgier, Austrii i Słowacji na rzecz dywersyfikacji dostaw energii poprzez budowę infrastruktury gazociągowej. 

Przywódca USA napisał też, że jego kraj włącza się w te wysiłki poprzez eksport skroplonego gazu ziemnego do "strategicznie ważnego" regionu Europy Środkowej i Wschodniej oraz udział amerykańskich firm w Forum Biznesu. USA "na wielu poziomach utrzymują zaangażowanie we współpracę z 12 krajami członkowskimi (Trójmorza) w celu poszerzania infrastruktury energetycznej, transportowej i cyfrowej". 

Trump podziękował gospodarzowi spotkania w Bukareszcie, prezydentowi Rumunii Klausowi Iohannisowi, za jego organizację, wyrażając nadzieję na osiągnięcie postępów i deklarując, że USA pozostaną "silnym sojusznikiem i partnerem tej Inicjatywy". 

Tegoroczny, trzeci szczyt Inicjatywy Trójmorza odbywa się w dniach 17-18 września w Bukareszcie, równolegle z Forum Biznesu dla sektorów transportowego, energetycznego i IT/ICT (technologie informacyjne i komunikacyjne). Amerykańskiej delegacji przewodniczy minister energetyki Rick Perry. Poprzedni szczyt Trójmorza miał miejsce w lipcu 2017 roku w Warszawie.

Inicjatywa Trójmorza zawiązała się w 2015 roku. W skład projektu wchodzi 12 państw członkowskich Unii Europejskiej położonych między Morzem Bałtyckim, Morzem Adriatyckim i Morzem Czarnym: Austria, Bułgaria, Chorwacja, Czechy, Estonia, Litwa, Łotwa, Polska, Rumunia, Słowacja, Słowenia i Węgry.