Polski Fundusz Rozwoju (PFR) zainwestuje 40 milionów złotych w realizację nowej strategii rozwoju spółki H.Cegielski-Poznań (HCP). Umowę w tej sprawie podpisano w piątek w Poznaniu.
      
            Dzięki inwestycji HCP będzie mógł m.in. dostosować park maszynowy do produkcji nowoczesnych napędów elektrycznych dla samochodów elektrycznych, czy do produktów dla sektora energetycznego.

Inwestycja ma też zwiększyć atrakcyjność spółki w relacjach z potencjalnymi, strategicznymi partnerami biznesowymi.

Umowa została podpisana między spółką, resortem rozwoju reprezentowanym przez wicepremiera, ministra rozwoju i finansów Mateusza Morawieckiego, oraz Polskim Funduszem Rozwoju.

"Ministerstwo rozwoju przeznaczyło 40 mln zł w ramach Planu na rzecz Odpowiedzialnego Rozwoju na rozwój, na badania, na rozwój produkcyjny innowacyjnych produktów Cegielskiego. To jest moment zwrotny, mam nadzieję, że Cegielski stanie się na powrót zakładem pełnym polskiej myśli inżynierskiej i że za parę lat będzie można powiedzieć, że jest on bardzo ważnym elementem produkcji w wielu obszarach przemysłowych w Polsce" - powiedział wicepremier Morawiecki.

Inwestycja PFR w HCP będzie miała formę obligacji zamiennych na akcje. Jak podkreślił prezes Funduszu Paweł Borys, przedsięwzięcie wpisuje się w strategię PFR, polegającą na inwestowaniu „w perspektywiczne spółki branży przemysłowej, stawiające na rozwój w oparciu o innowacyjne projekty”.

„Realizacja przyjętej przez nowy zarząd Cegielskiego strategii na lata 2017-2021, jak i proponowanych przez PFR projektów uzupełniających, pozwoliłaby, w perspektywie najbliższych lat, znacznie zwiększyć przychody spółki i przywrócić jej trwałą rentowność” – dodał.

Prezes zarządu HCP Wojciech Więcławek powiedział, że pozyskane środki pomogą gruntownie zmodernizować spółkę.

„Firma była przez całe lata parcelowana i rozkradana. Dziś musimy wdrażać nowe produkty, w związku z tym te pieniądze to środki na modernizację parku maszynowego i spowodowanie, by cały HCP stał się nowoczesnym zakładem" - wyjaśnił.

Polska premiera innowacyjnego napędu elektrycznego

Także w piątek w siedzibie HCP odbyła się polska premiera innowacyjnego napędu elektrycznego z elektrycznym 5-fazowym, indukcyjnym silnikiem.

Silnik, element polskiego samochodu elektrycznego, był prezentowany podczas targów Hannover Messe 2017.

W poniedziałek w czasie targów podpisano umowę ws. kooperacji zakładów H.Cegielski-Poznań i Ursus przy opracowywaniu polskiego samochodu elektrycznego. Cegielski ma opracować i wdrożyć innowacyjny napęd elektryczny dla pojazdów produkowanych przez Ursusa.

Budowa pojazdów o napędzie elektrycznym jest wpisana w rządową Strategię na rzecz Odpowiedzialnego Rozwoju.

Prezes zarządu HCP Wojciech Więcławek powiedział w piątek, że napęd, do przygotowywanego wraz z Ursusem pojazdu, będzie gotowy jeszcze w tym roku. „Wdrażamy do seryjnej produkcji najlepszy na świecie napęd elektryczny z pięciofazowym, indukcyjnym silnikiem. Ta technologia była w Polsce, tylko dotąd nie była w stanie skutecznie przebić się przez duże organizacje – na nasze szczęście" - powiedział. "Naukowcy z Politechniki Gdańskiej pokazali, nam że technologie, które są technologiami przyszłości, są w naszym kraju – my przekuliśmy to na biznes. Dziś po epoce silników parowych i silników spalinowych „rozpoczynamy nową erę w dziejach Cegielskiego, erę napędów elektrycznych, erę napędów do pojazdów elektrycznych” – dodał. Grupa HCP istnieje na rynku od ponad 170 lat. W przeszłości w Poznaniu produkowano parowozy i tabor kolejowy. Zakłady Cegielskiego były producentem dwusuwowych silników okrętowych oraz silników do napędu zespołów prądotwórczych, lokomotyw i małych statków. Silniki produkowane w Poznaniu trafiały do klientów z całego świata.

Obecnie głównymi produktami, wytwarzanymi w halach HCP, są produkty kooperacyjne, w tym ramy, misy olejowe oraz korpusy przekładni, dmuchawy oraz części zamienne do silników i dmuchaw. Firma świadczy również usługi serwisowe. Klienci HCP działają m.in. w sektorze energetycznym, morskim i budownictwa.

Polski Fundusz Rozwoju to grupa finansowa, oferująca instrumenty służące rozwojowi przedsiębiorstw, samorządów oraz osób prywatnych, inwestująca w zrównoważony rozwój społeczny i gospodarczy kraju.