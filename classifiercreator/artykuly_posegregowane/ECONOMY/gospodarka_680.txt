Od przyszłego roku zostaną wykorzystane nowe techniki satelitarne m.in. do zarządzania uprawami w Polsce i szacowania strat w rolnictwie - poinformował w czwartek minister rolnictwa Jan Krzysztof Ardanowski.
      
            "Od przyszłego roku wprowadzimy (...) nowe techniki satelitarne do kontroli użytków, które są zgłoszone do Agencji Restrukturyzacji i Modernizacji Rolnictwa do płatności" - powiedział minister.

Zaznaczył, że jeżeli się nie uda w przyszłym roku wprowadzić tej metody, to będzie poślizg, ale jednocześnie zaznaczył, że jego determinacja w tej sprawie jest "wielka".

"Zastosujemy te nowe techniki do zarządzania uprawami w Polsce, do kontroli również poprawności złożonych wniosków, również do weryfikacji tych wniosków" - powiedział minister. Dodał, że tylko tam, gdzie jest absolutna konieczność, gdzie jest np. zacienienie lub grunty znajdują się na granicy lasu, wyśle się pracownika z dronem, który sprawdzi, czy to co jest tam wskazane, jest faktycznie w terenie.

Zdaniem ministra, wykorzystanie takiej techniki nie powinno generować istotnych kosztów, ponieważ systemy satelitarne Komisja Europejska daje Polsce do dyspozycji za darmo.

Jak zauważył, nowe aplikacje dają również możliwość np. szacowania strat suszowych bez konieczności wysyłania komisji w pole.

"Szkoda że Polska nie skorzystała z możliwości wejścia do pilotażu takiego systemu, weszło do niego sześć krajów" - stwierdził Ardanowski. "Poprosiłem komisarza (UE ds. rolnictwa) Philla Hogana o to, żeby dołączyć Polskę do pilotażu w tym programie, żebyśmy mogli najszybciej w Europie mieć możliwość wdrożenia tego systemu" - poinformował szef resortu rolnictwa.

Zdaniem ministra, wykorzystanie techniki cyfrowej zwolni parę tysięcy pracowników ARiMR do innych zadań, jak również zobiektywizuje ocenę tego wszystkiego, co dzieje się w rolnictwie, bo teraz często jest uznaniowość szacowania strat.

Ardanowski przypomniał, że do końca tygodnia jest zakończenie terminu szacowania strat zaistniałych w wyniku suszy.

Minister uczestniczy w posiedzeniu sejmowej komisji rolnictwa poświęconej planom resortu na najbliższe miesiące.