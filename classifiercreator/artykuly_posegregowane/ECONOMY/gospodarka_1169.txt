Warszawa, 23.01.2018. Premier Mateusz Morawiecki podczas konferencji prasowej, po posiedzeniu rządu, 23 bm. (ls/doro) PAP/Leszek Szymański PAP © 2018 / Leszek Szymański
                                        

            Premier Mateusz Morawiecki podczas Forum Ekonomicznego w Davos (Szwajcaria) uczestniczył w lunchu organizowanym przez prezesa Google; rozmawiał m.in. z premierem Luksemburga i doradcą prezydenta Donalda Trumpa - poinformowało w środę CIR.
      
            W lunchu organizowanym przez prezesa Google brali udział przedstawiciele świata polityki, ekonomii i mediów.

"Spotkanie było okazją do wymiany zdań premiera Morawieckiego z premierem Luksemburga Xavierem Bettlem. Szef polskiego rządu rozmawiał również z Jaredem Kushnerem - doradcą ds. umów handlowych i Bliskiego Wschodu w gabinecie Donalda Trumpa. Ponadto premier Mateusz Morawiecki wymieniał opinie z amerykańskim ekonomistą i przedsiębiorcą, współzałożycielem m.in. Wikipedii, Jimmym Walesem" - poinformowano w komunikacie CIR.

Światowe Forum Ekonomiczne w Davos odbywa się w dniach 23-26 stycznia.

Wśród uczestników dorocznego spotkania światowych liderów politycznych, szefów najważniejszych międzynarodowych instytucji gospodarczych i finansowych, ekonomistów, politologów, bankierów, prezesów koncernów, szefów organizacji pozarządowych i znanych osobistości, są prezydent Andrzej Duda i premier Mateusz Morawiecki.