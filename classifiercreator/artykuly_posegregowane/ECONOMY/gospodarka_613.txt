Żurawica (woj. podkarpackie), 10.09.2015. Sieć przesyłowa energii elektrycznej w Żurawicy, 10 bm. Najwięksi odbiorcy muszą liczyć się dzisiaj z ograniczeniami w dostawach energii elektrycznej. Decyzję w tej sprawie podjęły Polskie Sieci Elektroenergetyczne, które ogłosiły ją w związku z falą upałów i zagrożeniem przeciążenia systemu. (dd/awol)
PAP/Darek Delmanowicz PAP © 2018 / Darek Delmanowicz
                                        

            Ceny energii elektrycznej w gospodarstwach domowych UE w 2017 r. były najwyższe w Belgii, gdzie sięgały średnio 28 eurocentów za kilowatogodzinę, a najniższe w Bułgarii, gdzie wyniosły średnio 10 eurocentów. W Polsce było to ok. 15 eurocentów.
      
            Ceny energii elektrycznej i gazu w UE mogą się różnić w zależności od podaży i popytu w danym momencie, kosztów sieci i warunków pogodowych. Spośród 24 państw członkowskich, które dostarczyły Eurostatowi dane, ceny energii elektrycznej za kilowatogodzinę w gospodarstwach domowych wahały się w granicach od 10 eurocentów (Bułgaria) do 28 eurocentów (Belgia).

W zdecydowanej większości krajów wahały się w granicach od 10 do 20 eurocentów za kilowatogodzinę.

W Polsce było to 15 eurocentów. Porównywalne ceny jak nad Wisłą, choć nieco niższe, były w Czechach i na Słowacji. Nieco wyższe, przekraczające 15 eurocentów, w Holandii i Luksemburgu.

Eurostat podał również ceny gazu ziemnego w gospodarstwach domowych państw UE.

Ceny za kilowatogodzinę błękitnego paliwa były niższe niż ceny energii elektrycznej. W ubiegłym roku wahały się w granicach od 3 eurocentów (Rumunia) do 12 eurocentów (Szwecja). W większości z 21 państw członkowskich, które dostarczyły do biura statystycznego UE dane, cena ta nie przekraczała 8 eurocentów za kilowatogodzinę. W Polsce było to nieco poniżej 5 eurocentów.

Z Brukseli Łukasz Osiński