Warszawskie Lotnisko Chopina od stycznia do końca kwietnia tego roku odprawiło blisko 5 mln pasażerów, to o 14,8 proc. więcej niż poprzednim roku - poinformował w środę port. Jak dodano, ponad 4 miliony osób podróżowało w ruchu międzynarodowym.
      
            Jak podano w komunikacie, w pierwszych czterech miesiącach 2018 roku z Lotniska Chopina skorzystało 4,8 mln pasażerów.

Tylko w kwietniu tego roku port odprawił 1,3 mln podróżnych, to o 14,8 proc. więcej niż w analogicznym okresie 2017 r.

"W porównaniu z rokiem ubiegłym, widoczny jest 20-procentowy wzrost w segmencie lotów międzynarodowych. W pierwszych czterech miesiącach mijającego roku w ruchu międzynarodowym uczestniczyło 4,2 mln pasażerów, a w ruchu krajowym – 513,4 tys." - czytamy w komunikacie.

Jak mówi dyrektor biura marketingu i PR Lotniska Chopina Hubert Wojciechowski, wszystkie te dane wskazują, iż pozycja warszawskiego lotniska - jako atrakcyjnego punktu przesiadkowego w tej części Europy - wyraźnie rośnie. "Potwierdzają się też na razie nasze przewidywania, które zakładały, że w każdym miesiącu obsłużony będzie co najmniej 1 mln pasażerów" - powiedział cytowany w komunikacie.

Lotnisko Chopina w Warszawie to największy port lotniczy w Polsce. W 2017 r. odprawiło 15,8 mln pasażerów – o 23 proc. więcej niż rok wcześniej. W sezonie lato 2018 port oferuje 122 połączenia regularne - z czego osiem uruchomionych w 2018 r. i 77 czarterowych. Lotniskiem zarządza Przedsiębiorstwo Państwowe "Porty Lotnicze".