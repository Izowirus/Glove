Senat bez poprawek przyjął w piątek uchwaloną 9 listopada przez Sejm nowelizację prawa energetycznego i niektórych innych ustaw. Nowela przewiduje m.in. podniesienie z 30 proc. do 100 proc. obowiązku sprzedaży energii przez giełdę, a także reguluje tzw. sprzedaż rezerwową prądu i gazu.
      
            Za przyjęciem ustawy głosowało w piątek późnym wieczorem 57 senatorów, przeciw było 26, nikt nie wstrzymał się od głosu.

Senatorowie odrzucili poprawki mniejszości, m.in. te dotyczące powiązanego z prawem energetycznym zapisu w ustawie o gospodarce nieruchomościami. Nadaje on obligatoryjnie rygor natychmiastowej wykonalności decyzjom administracyjnym, na podstawie których firmy dystrybucyjne mogą wejść na teren prywatny w celu usunięcia np. awarii, ale także przeprowadzenia remontów, konserwacji czy np. usunięcia rozmaitych instalacji z posesji. Autorzy odrzuconej poprawki argumentowali, że takie rozwiązanie narusza konstytucyjne prawo własności i może stwarzać pole do nadużyć.

Senatorowie odrzucili też poprawki dotyczące zmniejszenia wymiaru zawartego w ustawie obowiązku korzystania z ekologicznych samochodów przez samorządy (z co najmniej 10 proc. floty do jednego pojazdu elektrycznego lub na gaz ziemny) oraz poprawkę dotyczącą objęcia obligiem giełdowym także części energii sprzedawanej przed wejściem ustawy w życie.

Ustawa – poza kwestią obliga giełdowego - wprowadza także umocowanie operatora systemu dystrybucyjnego do działania w imieniu i na rzecz odbiorcy końcowego (tzw. sprzedaż rezerwowa) oraz dodatkowy mechanizm zabezpieczający na wypadek, gdyby sprzedawca rezerwowy nie podjął sprzedaży - w takiej sytuacji sprzedaż będzie realizował sprzedawca z urzędu.

Ponadto nowelizacja zawiera zmiany umożliwiające stosowanie tzw. Kodeksów Sieci, dotyczących wymogów związanych z przyłączeniem m.in. jednostek wytwórczych oraz odbiorców do sieci – chodzi o środki służące budowie wspólnego, jednolitego rynku energii elektrycznej w Unii Europejskiej. Zmiany te są niezbędne dla zapewnienia spójności funkcjonowania krajowego systemu elektroenergetycznego z porządkiem prawnym i innymi systemami w UE.

Po podpisaniu przez prezydenta, zmiany mają wejść w życie po 14 dniach od ogłoszenia w Dzienniku Ustaw, z wyjątkiem niektórych przepisów, które zaczną obowiązywać w innych terminach.