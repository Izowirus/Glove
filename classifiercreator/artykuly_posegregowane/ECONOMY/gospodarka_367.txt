W 2019 r. samorządy otrzymają o 20 mld zł więcej niż w 2015 roku - poinformował na poniedziałkowej konferencji wiceminister finansów Leszek Skiba. Dodał, że samorządy wojewódzkie dostaną zaś o 2,3 mld zł więcej.
      
            Wiceszef MSWiA Paweł Szefernaker podkreślał, ze obecny rząd dobrze traktuje samorządy i jeśli zleca im dodatkowe zadania, wiąże się to z większymi przekazywanymi środkami.

"Owoce poprawy ściągalności podatków, ale też owoce wzrostu gospodarczego, dobrej polityki gospodarczej trafiają do samorządów" - mówił wiceminister finansów Leszek Skiba.

Dodał, że dodatkowe pieniądze - 20 mld zł więcej niż w 2015 roku - umożliwiają redukcję zadłużenia samorządów, wynoszącego 67 mld zł.

"Te 20 mld zł jest to istotna wartość (...). Działania związane z uszczelnieniem, ze wzrostem gospodarczym, z polityką gospodarczą zmierzające do tego, żeby do budżetu i do budżetu samorządu terytorialnego trafiało więcej pieniędzy, jest to wielki wysiłek, który pozwala na to, żeby ograniczyć zadłużenie samorządów" - tłumaczył Skiba.

Zwrócił uwagę, że w latach 2008-15 ten wzrost dochodów samorządów wyniósł tylko 9 mld zł.

Wiceszef MF mówił także o wzroście dochodów samych samorządów wojewódzkich, które mają 15-procentowy udział w CIT i 1,6 proc. z PIT. W 2019 roku, podkreślał, uzyskają one 8 mld zł z podatków, o 2,3 mld zł więcej niż w 2015 roku - mówił Skiba. Tymczasem w latach 2008-15 dochody samorządów wojewódzkich nie tylko nie wzrosły, a nawet spadły - dodał.

Skiba poinformował też, że przy Krajowej Administracji Skarbowej powstanie centrum kompetencyjne podatków lokalnych, dzięki któremu wywiązywanie się z podatków na tym szczeblu powinno być prostsze.

Wiceminister spraw wewnętrznych i administracji Paweł Szefernaker podkreślał, że wszystkie powyższe dane przeczą pojawiającym się w kampanii wyborczej informacjom, że obecny rząd źle traktuje samorządy.

Podkreślał, że obecny rząd, w przeciwieństwie do poprzedników, jeśli zlecał samorządom dodatkowe zadania, to wiązało się to z większymi przekazywanymi środkami. Przykładem jest np. program "Rodzina 500 plus".

Rząd Mateusza Morawieckiego, zaznaczył Szefernaker, rozwiązał też problem zadłużonej permanentnie gminy Ostrowice w woj. zachodniopomorskim. Gmina ta zostanie, jak dodał, podzielona między inne (od 1 stycznia 2019 roku - PAP), ale nie przejmą one zobowiązań Ostrowic - przejmie je wojewoda zachodniopomorski.

Wiceszef MSWiA zwracał uwagę, że 95 proc. aktów prawnych dotyczących samorządów uzyskuje pozytywna opinię strony samorządowej w ramach prac Komisji Wspólnej Rządu i Samorządu Terytorialnego.

"Rząd Mateusza Morawieckiego jest rządem przyjaznym samorządom" - podkreślał Szefernaker.