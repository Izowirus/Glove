Oddział Banku PKO BP.  Archiwum fot. PPAP/Radek Pietruszka
                                        

            Dane biometryczne 8 tys. klientów PKO BP i 200 tys. próbek uzyskano podczas testowania rozwiązania, które umożliwia weryfikację tożsamości osób przy pomocy ich cech osobniczych. Analizowany jest układ naczyń krwionośnych dłoni, kształt twarzy, głos i sposób składania podpisu.
      
            Bank PKO Bank Polski wraz z Politechniką Gdańską i spółką Microsystem realizują projekt związany z wprowadzeniem rozwiązania biometrycznego. PKO Bank Polski jest pierwszym bankiem na polskim rynku proponującym rozwiązanie, które ma szansę na rynkowy sukces i wejście do powszechnego użytku. Bank poinformował, że projekt „IDENT – multimodalny biometryczny system weryfikacji tożsamości klienta bankowego” jest testowany w 60. oddziałach PKO Banku Polskiego w regionie pomorskim i kujawsko-pomorskim. W placówkach zainstalowano sto stanowisk biometrycznych. „Do tej pory zebrano 200 tysięcy próbek i przebadano blisko 8 tys. klientów. Zbieranie próbek potrwa do końca I kwartału bieżącego roku” – poinformowano PAP. „Jesteśmy w fazie testów, później nastąpi analiza wyników. Na ich podstawie zostanie podjęta decyzja o ewentualnym wdrożeniu na większą skalę” – podał bank dopytywany o termin ewentualnego wdrożenia rozwiązań na większą skalę.

Na swojej stronie PKO BP poinformował, że „biorąc pod uwagę liczbę zebranych danych, jest to jeden z największych eksperymentów badawczych z zakresu biometrii na świecie”. Testowane są bio stanowiska, które umożliwiają weryfikację tożsamości osób z wykorzystaniem ich cech osobniczych, takich jak sposób składania podpisu, skan naczyń krwionośnych dłoni i twarzy oraz głos, co może umożliwić autoryzację operacji bankowych, podpisywanie wniosków, czy pism bankowych.

Bank poinformował, że „na stanowiskach można przetestować jak funkcjonuje elektroniczne pióro potrzebne do złożenia podpisu biometrycznego czy skaner do czytania naczyń krwionośnych dłoni”. Zainstalowana jest też kamera, która na podstawie skanu twarzy rejestruje wizerunek osoby, z kolei zamontowane w niej głośniki pozwalają na nagranie próbek głosu. Celem testów jest przygotowanie rozwiązań biometrycznych, które zapewnią odpowiedni poziom bezpieczeństwa i działania w systemie bankowym.

Biometryczne rozwiązania weryfikacyjne opracowane zostały przez zespół prof. Andrzeja Czyżewskiego kierującego Katedrą Systemów Multimedialnych Politechniki Gdańskiej. Dyrektor Biura Bezpieczeństwa Fizycznego i Rozwoju Technologii PKO Banku Polskiego, Witold Sudomir na stronie banku tłumaczy, że „jest to pierwszy w Polsce system, który tak kompleksowo będzie sprawdzał tożsamość użytkownika”. „Naszym priorytetem jest bezpieczeństwo oraz wygoda korzystania z systemu i to m.in. badamy podczas testów z udziałem pracowników i klientów banku” – dodał.

„Realizowane prace (...) pozwolą w przyszłości wykorzystywać i rozwijać usługi oparte o biometrię nie tylko w bankowości, ale również w służbie zdrowia lub administracji publicznej” – tłumaczy bank. Ocenia, że „wdrażanie tego typu systemów przyczyni się do usprawnienia obsługi obywateli i zmniejszy ilość dokumentacji papierowej”. Biometria może być też rozwijana np. w infolinii do szybszej identyfikacji dzwoniącej osoby czy do podpisywania dokumentów bankowych na tablecie, bez konieczności wizyty w oddziale.

Prof. Andrzej Czyżewski w ubiegłym tygodniu odebrał specjalną nagrodę Pracodawców Pomorza „Primum Cooperatio” (Nade wszystko współpraca) im. prof. Bolesława Mazurkiewicza za rok 2017.Wręczając nagrodę wiceprezes PKO BP, Rafał Antczak powiedział w Gdańsku, że „profesor realizuje program bardzo zaawansowany technologicznie, który ma konkretne zastosowanie w sektorze finansowym". Poinformował, że „PKO BP w I kwartale 2018 r. kończy praktyczne testowanie technologii opracowanej przez profesora”. „Realizując cel strategiczny stawiany przez premiera Mateusza Morawieckiego wdrażania polskich technologii w polskich firmach mamy nadzieję osiągnąć wzrost tej wartości dodanej, który polskiej gospodarce jest konieczny do tego byśmy przeszli na kolejny etap rozwoju” – mówił wiceprezes PKO BP.

Niepowtarzalne dla każdego człowieka dane biometryczne są przechowywane w postaci szyfrowanej. Dane biometryczne pozwalają na potwierdzenie tożsamości klienta bez, stosowanych obecnie, loginów i kodów. Hasłem klienta może być, np. jego głos lub profil twarzy, PIN zastąpi analizowany na bieżąco podpis, a tożsamość sprawdzą urządzenia badające unikalny dla każdego układ naczyń krwionośnych dłoni, czy kształt głowy. Budżet projektu wynosi 9,82 mln zł, z czego 3,63 mln zł to dotacja uzyskana z Narodowego Centrum Badań i Rozwoju.

PKO Bank Polski jest liderem polskiego sektora bankowego. W III kwartale 2017 r. jego skonsolidowany zysk netto wyniósł 902 mln zł, a wartość aktywów sięgnęła 290 mld zł. W całym 2016 r. Grupa Kapitałowa wypracowała 2,87 mld zł zysku, co było najlepszym wynikiem w sektorze finansowym.