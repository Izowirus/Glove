Porozumienie określające m.in. szczegółowy podział zadań związanych z organizacją grudniowego szczytu klimatycznego ONZ w Katowicach, podpisali we wtorek minister środowiska Henryk Kowalczyk i prezydent miasta goszczącego szczyt, Marcin Krupa.
      
            Podpisanie porozumienia odbyło się w drugim dniu Europejskiego Kongresu Gospodarczego w Katowicach.

Blisko dwutygodniowy szczyt COP24 odbędzie się w Katowicach 3-14 grudnia br. Konferencje Stron (Conferences of the Parties - COP) to najwyższy organ Ramowej Konwencji Narodów Zjednoczonych w sprawie zmian klimatu (UNFCCC) uprawniony do sprawdzania realizacji jej postanowień.

Formalne strony organizacji w Katowicach COP24 określa obowiązująca już Ustawa o szczególnych rozwiązaniach związanych z organizacją sesji Konferencji Stron Ramowej konwencji Narodów Zjednoczonych w sprawie zmian klimatu w Rzeczypospolitej Polskiej.

Na gruncie ustawy ministerstwo zawarło porozumienie z samorządem Katowic, precyzujące m.in. szczegółowy podział zadań związanych z organizacją szczytu. Jak sygnalizowali we wtorek sygnatariusze dokumentu, jego celem jest zapewnienie koordynacji przygotowań do szczytu, a także zapewnienie bezpieczeństwa uczestnikom oraz optymalnych warunków funkcjonowania mieszkańcom miasta i całej Górnośląsko-Zagłębiowskiej Metropolii.

"Mam nadzieję, że to porozumienie, które tak naprawdę jest wykonaniem ustawy poświęconej organizacji COP24, będzie realizowane w znakomitej atmosferze, w dobrej współpracy. Wiele zadań jest przed nami, wiele bardzo trudnych organizacyjnych wyzwań. Jest to największa konferencja światowa tego roku; mam nadzieję, że wspólnie podołamy tym wyzwaniom" - mówił po podpisaniu porozumienia minister środowiska.

"Dzisiaj ustaliliśmy reguły współpracy między ministerstwem, a miastem. One są bardzo dobre, bo są zrównoważone i wyważone. Wiemy, że to, co postawiliśmy sobie jako cel, jesteśmy w stanie zrealizować. Mamy wiele przykładów organizacji wielkich imprez w naszym mieście, choćby Europejski Kongres Gospodarczy z ponad 11 tys. uczestników, ale tu mówimy o wydarzeniu jeszcze większym i dłużej trwającym - mówimy o 40 tys. ludzi" - zaznaczył prezydent Katowic.

Porozumienie reguluje szereg spraw logistycznych związanych z organizacją COP24, m.in. zapewnienia sprawnego transportu uczestników. W tym celu powstanie aplikacja mobilna w trzech językach, w której będzie można określać trasy przejazdu np. pomiędzy hotelami a miejscami obrad i imprez towarzyszących.

W rozmowie z dziennikarzami Kowalczyk przypomniał m.in., że cały budżet szczytu został zaplanowany na ok. 130 mln zł. "Czas pokaże, na ile te środki będą wystarczające, czy może uda się nieco zaoszczędzić" - mówił minister.

"W ramach tego budżetu wydatki są bardzo różne - zarówno logistyczne, najem pomieszczeń, operatora logistycznego, jak i związane z prowadzeniem części merytorycznej, czyli również wcześniejszych spotkań i konferencji. M.in. po konferencji w Bonn (30 kwietnia - 10 maja) okazuje się, że jest potrzebna jeszcze jedna konferencja w celu uzgodnienia stanowisk w Bangkoku, wcześniej nieuzgadniana. A więc te wszystkie elementy, które mają na celu wypracowanie konsensusu na tej konferencji katowickiej, też są finansowane z tej pozycji" - wskazał.

Pytany, jak będzie wyglądało miasto podczas grudniowego szczytu, Kowalczyk odparł, że wiążące są tu wymagania sekretariatu ds. klimatu ONZ. "W zależności od tego, wspólnie z operatorem logistycznym będą już bardzo jasno określone granice - będą wydzielone strefy. Strefa najbardziej ścisła będzie zarządzana, zabezpieczana przez ONZ. Te rzeczy ustalimy geograficznie, jak będzie operator logistyczny" - zapowiedział Kowalczyk.

Minister powtórzył też, że Katowice są "znakomitym przykładem naszych wysiłków, jeśli chodzi o ochronę klimatu". "Musimy pamiętać, że Polska jest liderem niemalże w redukcji emisji - zredukowaliśmy emisję o 30 proc. w stosunku do 1988 r. Mamy się czym pochwalić i szczycić, a nie ukrywamy, że wiele lat temu Katowice i Górny Śląsk były dużym emitentem, (...) a teraz, proszę popatrzeć: zielone miasto, jest to wielki ogród, więc to jest przykład udanej transformacji, którym chcemy się przed światem pochwalić" - przekonywał szef MŚ.

W trakcie szczytu COP24 planowane jest przyjęcie pełnego pakietu wdrażającego Porozumienie paryskie. To pierwsza w historii międzynarodowa umowa, która zobowiązuje wszystkie państwa świata do działań na rzecz ochrony klimatu. Pakiet wdrażający umożliwi realizację Porozumienia w praktyce. Tym samym wyznaczy światową politykę klimatyczno-energetyczną na kolejne lata.