"Staramy się stymulować rozwój sieci 5G w Polsce nie tylko przez zmiany prawne ułatwiające ich budowę, ale także poprzez wsparcie ze środków publicznych" - powiedział PAP minister cyfryzacji Marek Zagórski.
      
            Zagórski przypomniał też, że resort cyfryzacji wraz z UKE pracuje nad uporządkowaniem i zwolnieniem pasm częstotliwości potrzebnych pod 5G. Ponadto, Ministerstwo Cyfryzacji planuje nowelizację tzw. megaustawy oraz szeregu innych ustaw, która pozwoli m.in. na obniżenie opłat za zajęcie pasa drogowego i uproszczenie procesu inwestycyjnego, jeśli chodzi o budowę infrastruktury telekomunikacyjnej. Dodatkowo planowana jest także harmonizacja dopuszczalnych poziomów pola elektromagnetycznego, gdyż obecnie obowiązujący w Polsce - według Zagórskiego - blokuje rozwój sieci 5G w naszym kraju. 

„Jeśli się chcemy rozwijać, musimy o tym rozmawiać” – uważa minister cyfryzacji.
 
Według planów Komisji Europejskiej, w roku 2020 w przynajmniej jednym dużym mieście w każdym państwie członkowskim sieć 5G ma funkcjonować komercyjnie, a do 2025 roku – we wszystkich dużych miastach i na głównych szlakach komunikacyjnych.  

W Polsce testy 5G są na razie na bardzo wstępnym etapie. Pierwsze testy terenowe przeprowadziły w tym roku w Gliwicach firmy Orange Polska i Huawei. Z kolei w Łodzi, na terenie kampusu Politechniki Łódzkiej, ma jeszcze w tym roku ruszyć finansowany z budżetu państwa program pilotażowy 5G. 
 
Sieć 5G (sieć telekomunikacyjna piątej generacji), czyli nowy, intensywnie rozwijany standard telekomunikacyjny. Ma umożliwić pięćdziesięcio - a nawet stukrotne zwiększenie prędkości transmisji w porównaniu do obecnych sieci 4G. Taka technologia ma przyspieszyć m.in. rozwój internetu rzeczy (Internet of Things - IoT), usług telemedycyny, autonomicznych pojazdów czy inteligentnych miast.