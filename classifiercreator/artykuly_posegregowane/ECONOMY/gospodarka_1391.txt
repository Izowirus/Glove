Odbudowa śródlądowych dróg wodnych w Polsce będzie wymagała ogromnych inwestycji, powiedział w poniedziałek prezydent Andrzej Duda po tym, jak podpisał akt ratyfikacyjny europejskiego porozumienia w sprawie głównych śródlądowych dróg wodnych o znaczeniu międzynarodowym (AGN).

      
            Nowe przepisy umożliwią występowanie o unijne środki na inwestycje służące poprawie żeglowności na rzekach.

"Jest to zadanie, które wiąże się nie tylko z wielkimi inwestycjami, ale te inwestycje to oczywiście także i ogromne koszty, bo te koszty są szacowane przez ministerstwo dzisiaj na ponad 76 mld zł w perspektywie realizacji wszystkich tych założeń planistycznych. Ale trzeba sobie (...) jasno powiedzieć. Eksperci mówią, że zysk z ich wykonania, z ich realizacji będzie wynosił ponad 300 mld zł. (...) Te koszty oczywiście będą ponoszone na przestrzeni wielu lat. To jest cały szereg inwestycji, które muszą zostać przeprowadzone" - powiedział prezydent Duda.

"Jeżeli rozmawiamy o trzech zasadniczych europejskich, czy wręcz transeuropejskich szlakach wodnych, które są objęte tym porozumieniem, a znajdują się na terenie Polski, to są to trzy zasadnicze szlaki. Droga E30, droga E40 i droga E70. Przy czym droga E30 to droga wodna od Świnoujścia poprzez Odrę sięgającą do Dunaju w Bratysławie, a więc łącząca Morze Bałtyckie z Morzem Czarnym. To droga E40, która biegnie od Gdańska Wisłą prawie do Warszawy i potem Bugiem w kierunku naszej wschodniej granicy i dalej Dnieprem aż do Morza Czarnego, aż do Odessy. Droga E70, która łączy Antwerpię, Rotterdam z Kłajpedą poprzez Polskę, poprzez Odrę, Wartę, Noteć, Wisłę, Zalew Wiślany, aż do portu w Kłajpedzie" - dodał prezydent.

Przypomniał, że transport wodny śródlądowy jest tańszy i bardziej ekologiczny niż np. drogowy.

"To jest przejście do innej ligi, jeśli chodzi o transport. To jest wejście w te europejskie założenia, które będą prowadziły do odciążenia transportu drogowego, do odciążenia sieci autostrad, do odciążenia sieci dróg ekspresowych poprzez przeniesienie transportu na środek tańszy, albowiem transport rzeczny, transport wodny śródlądowy jest transportem tańszym, a przede wszystkim jest transportem nieporównywalnie bardziej ekologicznym, korzystnym dla ochrony środowiska naturalnego, a więc korzystnym także dla realizacji zasady zrównoważonego rozwoju" - zaznaczył prezydent.

Duda: porozumienie wprowadzi nas do  europejskiej wspólnoty transportu wodnego

"To porozumienie (...) ma nas wprowadzać do rzeczywiście europejskiej wspólnoty transportu wodnego. To jest porozumienie, które zostało zawarte w 1996 roku w Genewie pod auspicjami Organizacji Narodów Zjednoczonych przez w sumie 18 państw europejskich, po części należących do Unii Europejskiej, a po części nie" - powiedział Duda.

Przypomniał, że sieć ujęta w Konwencji AGN podzielona jest na dziewięć głównych wodnych ciągów transportowych o długości ponad 27 tys. km i łączy porty 37 krajów europejskich.

"I to jest rzeczywiście wielka inwestycja, bo jeżeli mówimy dzisiaj o rozwoju biznesu, jeżeli mówimy dzisiaj w związku z tym o rozwoju transportu, to z całą pewnością te założenia polityki europejskiej, (...) rozwoju Transeuropejskiej Sieci Transportowej, czyli tej sieci TEN-T, to niezwykle ważny aspekt także i dla naszego państwa. Dzisiaj tej TEN-T pod względem transportu wodnego w Polsce w zasadzie nie ma. Bo założenia przewidziane w tym porozumieniu spełniają tylko krótkie, dolne odcinki Wisły i Odry. I to jest rzeczywiście wielkie zadanie" - podkreśliła głowa państwa.

Obecny na uroczystości ratyfikacji Marek Gróbarczyk, minister gospodarki morskiej i żeglugi śródlądowej powiedział, że jednym z priorytetów rządu jest odbudowa śródlądowych dróg wodnych.

"Przed nami niezwykle istotny okres budowania całego projektu, raportów oddziaływania na środowisko, a przede wszystkim studium wykonalności, tak aby rozpocząć budowę tych dróg śródlądowych" - powiedział Gróbarczyk.

Zdaniem ministra inwestycje w szlaki wodne przyczynią się do odbudowy szkolnictwa kształcącego na rzecz żeglugi śródlądowej. "To szkolnictwo odbudowujemy, tworzymy nowe zawody, przywracamy atrakcyjność tych zawodów" - dodał.

Prezydent powiedział też, że ratyfikowane w poniedziałek porozumienie wpisuje się w koncepcję rozwoju i współpracy państw Trójmorza.

Inicjatywa Trójmorza służyć ma zacieśnianiu współpracy, w tym transportowej i energetycznej, krajów leżących między Adriatykiem, Bałtykiem i Morzem Czarnym. Forum państw Trójmorza odbędzie się w lipcu we Wrocławiu.

Pierwsze forum Trójmorza zainicjowane przez prezydentów Polski i Chorwacji: Andrzeja Dudę i Kolindę Grabar-Kitarović odbyło się w sierpniu ubiegłego roku w Dubrowniku w Chorwacji.