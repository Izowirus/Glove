Narodowy Fundusz Ochrony Środowiska i Gospodarki Wodnej podpisał z wojewódzkimi funduszami umowę na udzielenie środków pożyczkowych i dotacyjnych na realizację programu antysmogowego Czyste powietrze - poinformował we wtorek minister środowiska Henryk Kowalczyk.
      
            Kowalczyk na konferencji prasowej przekazał, że w trwającym od września naborze złożono do tej pory 15 tys. wniosków w ramach tego programu. 

Prezes NFOŚiGW Kazimierz Kujda wyjaśnił, że umowa zakłada przekazanie wojewódzkim funduszom w pierwszej transzy 850 mln zł. Razem ze środkami z Wojewódzkimi Funduszami Ochrony Środowiska i Gospodarki Wodnej będzie to ok 1 mld zł.

Program antysmogowy Czyste powietrze - w ramach, którego można aplikować o dotacje i pożyczki na termomodernizację domu i wymianę pieca grzewczego  - ruszył 19 września. Rząd zaplanował przeznaczyć na niego 103 mld zł.