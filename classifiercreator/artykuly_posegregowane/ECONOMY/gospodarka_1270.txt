epa06200205 US President Donald J. Trump waits to greet Prime Minister of Malaysia Najib Abdul Razak (not seen) at the White House in Washington, DC, USA, 12 September 2017. Despite a US investigation into a Malaysian corruption scandal talks will focus on security issues.  EPA/SHAWN THEW 
Dostawca: PAP/EPA. PAP/EPA © 2017 / SHAWN THEW
                                        

            Dług publiczny USA przekroczył po raz pierwszy 20 bilionów dolarów w następstwie podpisania przez prezydenta Donalda Trumpa w ubiegły piątek ustawy, zawieszającej na okres trzech miesięcy limit zadłużenia państwa - podały we wtorek amerykańskie media.
      
            Przyjęta w obu izbach Kongresu przeważającą większością głosów ustawa zezwoliła ministerstwu finansów na wznowienie pożyczania pieniędzy po kilkumiesięcznym wykorzystywaniu tak zwanych przedsięwzięć nadzwyczajnych dla uniknięcia niewypłacalności agend rządowych. Przedsięwzięcia nadzwyczajne obejmują na przykład wstrzymanie zakupów wyłączonych z obrotu giełdowego obligacji skarbowych przez fundusze emerytalne pracowników państwowych - co oznacza ograniczenie ich działalności inwestycyjnej.

Ustawowe zawieszanie limitu zadłużenia publicznego stosuje się w USA od 2013 roku. Pozwala ono ministerstwu finansów na zaciąganie pożyczek na kwoty wymagane do regulowania bieżących zobowiązań. Zawieszony limit długu publicznego wynosi 19,84 bilionów dolarów.

Trump zaskoczył wielu Republikanów, porozumiewając się z Demokratami w Kongresie w sprawie uwolnienia funduszy federalnych w wysokości 15 mld dolarów na doraźną pomoc dla poszkodowanych przez huragan Harvey w zamian za swą zgodę na zawieszenie limitu zadłużenia.

Według oficjalnych danych ministerstwa finansów USA, jeszcze w piątek dług publiczny zwiększył się do nienotowanej wcześniej kwoty 20 bilionów 162 mld dolarów. Ponad 14,6 bilionów przypada tutaj na zobowiązania rynkowe, natomiast ponad 5,5 bilionów na wyłączone z obrotu giełdowego obligacje, znajdujące się w posiadaniu różnych agend i funduszy rządowych.