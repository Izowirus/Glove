W kwietniu br. łączne saldo rachunku bieżącego i kapitałowego było dodatnie i wyniosło 2,1 mld zł - poinformował w środkowym komunikacie na temat bilansu płatniczego Narodowy Bank Polski.
      
            Ponadto, według banku, w rachunku bieżącym bilansu płatniczego odnotowano dodatnie salda usług (7,3 mld zł) i obrotów towarowych (1,3 mld zł) oraz ujemne salda dochodów pierwotnych (8,2 mld zł) i dochodów wtórnych (0,5 mld zł.)

Z opublikowanych przez NBP w środę wstępnych danych bilansu płatniczego Polski za kwiecień 2018 r. wynika, że saldo rachunku bieżącego było ujemne i wyniosło 0,1 mld zł. W analogicznym miesiącu 2017 r. było dodatnie i wyniosło 1,2 mld zł.

"Eksport towarów wyniósł 72,1 mld zł i był wyższy o 5,0 mld zł (tj. o 7,5 proc.) niż przed rokiem. Import towarów wzrósł o 5,7 mld zł (tj. o 8,8 proc.) do poziomu 70,7 mld zł. W rezultacie saldo obrotów towarowych było dodatnie i wyniosło 1,3 mld zł. W kwietniu 2017 r. również było ono dodatnie i wyniosło 2,0 mld zł" - głosi komunikat NBP.

"Tradycyjnie dodatnie było saldo usług, które wyniosło 7,3 mld zł. Przychody z tytułu eksportu usług wyniosły 18,7 mld zł i, w porównaniu z kwietniem 2017 r., zwiększyły się o 0,9 mld zł (tj. o 4,9 proc). Wartość rozchodów wyniosła 11,4 mld zł i zwiększyła się o 0,6 mld zł (tj. o 5,3 proc.) w porównaniu z analogicznym miesiącem 2017 roku" - dodaje bank centralny.

Z kolei saldo dochodów pierwotnych było ujemne i wyniosło 8,2 mld zł. W analogicznym miesiącu 2017 r., dodaje NBP, saldo to również było ujemne i wyniosło 7,3 mld zł. "Na ujemne saldo dochodów pierwotnych wpłynęło przede wszystkim ujemne saldo dochodów z inwestycji (7,7 mld zł)" - czytamy w komunikacie.