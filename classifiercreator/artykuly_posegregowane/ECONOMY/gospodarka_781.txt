Świnoujście, 15.06.2015. Widok na port przeładunkowy w Świnoujściu. (mb/awol) PAP/Marcin Bielecki Archiwum PAP © 2018 / Marcin Bielecki
                                        

            Przeładunki w polskich portach morskich wzrosły od stycznia do końca maja tego roku o 22,5 proc., do 37,4 mln ton z 30,5 mln ton rok wcześniej - poinformował w poniedziałek Główny Urząd Statystyczny.
      
            GUS poinformował, że w maju w polskich portach przeładowano 7,6 mln ton ładunków, tj. o 23,7 proc. więcej niż przed rokiem. Znacznie wzrosła masa przeładunków w kontenerach – o 50,1 proc., pozostałych ładunków drobnicowych – o 36,4 proc. oraz ładunków masowych suchych – o 36,2 proc., w tym przeładunków węgla i koksu – o 104,5 proc.

Z danych GUS wynika, że zwiększenie wielkości przeładunków notowano także w ładunkach tocznych (o 3,4 proc.). Z kolei wielkość przeładunków towarów masowych ciekłych spadła o 1,9 proc., w tym ropy naftowej – o 2,3 proc.

"W maju br. zwiększyła się w skali roku masa przeładunków w portach: Świnoujście (o 39,2 proc., do 1,4 mln ton), Gdańsk (o 29,7 proc., do 3,3 mln ton) oraz Gdynia (o 20,3 proc., do 1,9 mln ton). W pozostałych portach masa przeładunków obniżyła się – w Szczecinie o 4,0 proc. (do 0,7 mln ton), a w Policach o 18,0 proc. (do 0,1 mln ton)" - poinformował GUS.