Wrocław, 13.07.2018 Gen. broni dr Sławomir Wojciechowski (P) podczas uroczystej promocji na pierwszy stopień oficerski absolwentów Akademii Wojsk Lądowych im. gen. Tadeusza Kościuszki we Wrocławiu, 12 bm. na pl. Gołębim wrocławskiego Rynku. (sko) PAP/Aleksander Koźmiński PAP © 2018 / Aleksander Koźmiński
                                        

            323 absolwentów Akademii Wojsk Lądowych im. generała Tadeusza Kościuszki we Wrocławiu otrzymało w piątek promocję na pierwszy stopień oficerski. Nowi podporucznicy rozpoczną służbę w jednostkach w całej Polsce w różnych rodzajach sił zbrojnych.
      
            Uroczysta promocja na stopień podporucznika odbyła się w piątek na placu Gołębim wrocławskiego Rynku. Dokonali jej dowódca generalny Rodzajów Sił Zbrojnych gen. broni Jarosław Mika oraz dowódca operacyjny RSZ gen. broni Sławomir Wojciechowski.

Rektor Akademii Wojsk Lądowych gen. brygady Dariusz Skorupka podkreślił, że promocja absolwentów na pierwszy stopień oficerski to ważna chwila, nie tylko dla wojskowych, ale też dla ich rodzin.

"Nasi absolwenci włożyli dużo pracy intelektualnej, jak i wysiłku fizycznego, by nabyć odpowiednich cech, które pozwolą im być w przyszłości charyzmatycznymi dowódcami. Należą im się za to słowa najwyższego uznania. Podziękowania należą się też ich rodzicom za wychowanie w duchu patriotycznych wartości" - powiedział rektor AWL.

Przypomniał, że dla każdego żołnierza, także oficera, niezwykle ważne są słowa ślubowania. "Dobro Rzeczypospolitej jest naszym prawem najwyższym. Naszą rolą jest służba" - powiedział gen. Skorupka.

Listy gratulacyjne do oficerów skierowali marszałek Sejmu Marek Kuchciński, marszałek Senatu Stanisław Karczewski oraz wicepremier Beata Szydło i minister obrony narodowej Mariusz Błaszczak.

Szef MON Mariusz Błaszczak napisał w swoim liście m.in.: "Od oficerów wymaga się najwięcej. Przed wami są zarówno wspaniałe, jak i trudne chwile, w których poczujecie ciężar odpowiedzialności za zadania wykonywane w imieniu społeczeństwa i dla jego dobra. Siły zbrojne zwłaszcza od swoich oficerów oczekują kreatywności i profesjonalizmu, gotowości do podejmowania wyzwań i umiejętności rozwiązywania problemów. Mundur oficerski domaga się także wysokich walorów moralnych i etycznych, w zamian otwiera przed najlepszymi możliwości awansu i rozwoju zawodowego oraz realizacji marzeń i zainteresowań".

Rzecznik prasowy AWL mjr Marcin Jasnowski poinformował PAP, że 323 absolwentów podejmie służbę w jednostkach różnych rodzajów sił zbrojnych w całej Polsce.

"Będą służyć w wyuczonych specjalnościach na lądzie, ponieważ są absolwentami Akademii Wojsk Lądowych. Mają jednak przydziały do jednostek różnych rodzajów sił zbrojnych, m.in. od marynarki wojennej po lotnictwo" - dodał rzecznik.