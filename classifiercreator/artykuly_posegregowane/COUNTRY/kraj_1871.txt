Warszawa, 03.09.2018. Wiceminister sprawiedliwości, kandydat Zjednoczonej Prawicy na prezydenta Warszawy Patryk Jaki (C) podczas konferencji prasowej przed budynkiem Szkoły Podstawowej z Oddziałami Integracyjnymi nr 82 w Warszawie.

                                        

            Kandydat Zjednoczonej Prawicy na prezydenta Warszawy Patryk Jaki ocenił, że „ekipa" Rafała Trzaskowskiego i Hanny Gronkiewicz-Waltz słabo przygotowała placówki oświaty na nowy rok szkolny. Zadeklarował, że to się nie powtórzy, jeżeli on zostanie prezydentem.
      
            Jaki na konferencji prasowej zorganizowanej przed Szkołą Podstawową nr 82 w Warszawie ocenił, że po raz kolejny "rządząca w Warszawie ekipa Rafała Trzaskowskiego i Hanny Gronkiewicz-Waltz zaserwowała nam słabo przygotowaną oświatę i edukację”. Jak podkreślił, w pierwszy dzień szkoły trzeba było przenieść dzieci w Wilanowie do hotelu na Białołęce, do specjalnie wynajętych pomieszczeń. „Żeby tego wszystkiego było mało, to regularnie będzie brakowało miejsc w świetlicach, których często nie ma, albo brakuje w nich miejsc” - wyliczał kandydat na prezydenta.

Polityk zapewnił, że jeżeli wygra wybory, „takie sytuacje się nie powtórzą”. „Rodzice będą pewni, że dzieci będą bezpieczne w placówkach oświatowych" - zapowiedział. "Zainwestujemy dodatkowe środki rozbudowę świetlic” - dodał Patryk Jaki.

Zapewnił, że w świetlicach będą „specjalnie dedykowane zajęcia pozalekcyjne, tak żeby rodzice byli pewni, że do czasu kiedy skończą swoją pracę, ich dzieci są w sposób odpowiedni +zaopiekowane+”. Obiecał, że dzieci „będą się uczyły dodatkowego języka, będą uczyły się muzyki i będą rozwijały swoje inne umiejętności”. Jaki zwrócił także uwagę, że żyjemy w świecie, w którym wzrasta poczucie wiedzy o żywieniu i szczególnie jest to istotne w stosunku do dzieci.

„Dlatego będziemy chcieli wprowadzić program, polegający na tym, że wszystkie posiłki w placówkach edukacyjnych będą konsultowane z dietetykiem, tak, aby warszawskie rodziny miały przekonanie, że dzieci otrzymują w szkołach, przedszkolach, żłobkach, w placówkach oświatowych, żywienie na odpowiednim poziomie, że to żywienie ma sens, ma +ręce i nogi+, że to pozwala w sposób prawidłowy rozwijać się ich pociechom” - zadeklarował.

Według Jakiego, powinno to być tak samo powszechne „jak na Zachodzie”. „Chcemy wprowadzić normalne standardy edukacyjne w naszym mieście. Warszawa jest miastem, które stać na to, żeby rodzice mieli przekonanie, że dzieci trafią do szkoły a nie do hotelu udającego szkołę” - przekonywał.

Towarzyszący Jakiemu wiceburmistrz Bemowa Błażej Poboży poinformował, że przedstawiony w ubiegłym tygodniu program oświatowy sztabu wyborczego kandydata Zjednoczonej Prawicy „spotkał się z bardzo dużym zainteresowaniem”. „Nasza organizacja systemu edukacji w Warszawie jest wizją kompleksową, przyjazną rodzicom i przyjazną dzieciom” - zapewnił Poboży. Jak podkreślił, sytuacje, o których mówił Patryk Jaki "nie powinny się zdarzyć”.

"Stworzenie większej przestrzeni świetlicowej w każdej placówce”
 
„Samorząd powinien być przygotowany do tego, aby w momencie rozpoczęcia roku szkolnego, wszystkie dzieci wiedziały, do jakich placówek trafiają, by wiedziały, w jakim komforcie, w jakich warunkach, będą odbywały swoje zajęcia tak lekcyjne, jak i pozalekcyjne” - zauważył wiceburmistrz Bemowa.

Również on zauważył, że w szkołach często brakuje świetlic, w których dzieci mogłyby odpowiednio „atrakcyjnie” spędzać czas oczekując na rodziców. Dlatego Poboży zadeklarował rozwój i rozbudowę świetlic i - „jeżeli jest to możliwe - zależnie od kubatury budynku - stworzenie większej przestrzeni świetlicowej w każdej placówce”.

„Jeśli natomiast będzie to niemożliwe, zorganizujemy system tak zwanych świetlic dzielnicowych, albo w pobliżu w placówki przepełnionej, gdzie nie ma możliwości technicznych na wygospodarowanie dodatkowych przestrzeni, będziemy proponowali wynajęcie od podmiotów zewnętrznych przestrzeni właśnie na organizację świetlic, w których będą prowadzone atrakcyjne zajęcia dodatkowe” - dodał Poboży.

PAP zapytała Jakiego o ocenę złożonych przez kandydata Koalicji Obywatelskiej Rafała Trzaskowskiego propozycji zbudowania 18 nowych szkół podstawowych w Warszawie oraz wprowadzenia profilaktyki stomatologicznej w każdej szkole. Jaki odparł, że słuchając konferencji swojego „szanownego konkurenta”, ma wrażenie, że Trzaskowski „na każdej konferencji mówi, co należy w mieście zrobić lepiej”.

„Czyli jak się tak w ogóle złoży wszystkie konferencje, to ma się wrażenie, że Warszawą teraz zarządzają jacyś niekompetentni ludzie, po których wszystko trzeba poprawiać” - mówił kandydat Zjednoczonej Prawicy.  „Gdy czasem słucha Rafała Trzaskowskiego, to się zastanawiam, czy nie stanąć w obronie Platformy Obywatelskiej, bo jak można przeprowadzać tak drastyczną krytykę własnej partii” - ironizował polityk Zjednoczonej Prawicy. „Mówiąc zupełnie poważnie, to jest tak, że oczywiście są to dobre pomysły, tylko pytanie jest zawsze o wiarygodność” - zauważył.

Zwrócił uwagę, że PO rządzi w Warszawie od dawna. „12 lat rządzicie w Warszawie, więc co to znaczy, że przedstawiacie jakąś propozycję? Wy ją wprowadzajcie” - powiedział jaki. „Gdzie są uchwały Rady Miasta wprowadzające te wasze programy do budżetu, gdzie są decyzje prezydenta miasta stołecznego Warszawy z Platformy?” - pytał. „Co to znaczy, że PiS rządzi, PiS przeszkadza w Warszawie? To są kluczowe pytania, na które trzeba dzisiaj odpowiedzieć” - przekonywał Jaki.

Zaznaczył, że Rafał Trzaskowski robi konferencję tak, jakby w Warszawie rządził PiS. „To jest mniej więcej tak, jak ja bym państwu robił konferencje prasowe krytykujące działalność komisji weryfikacyjnej. No przecież są jakieś granice śmieszności” - powiedział kandydat na prezydenta.