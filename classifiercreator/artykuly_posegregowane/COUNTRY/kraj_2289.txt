W 2. rocznicę Światowych Dni Młodzieży wolontariusze, którzy pomagali w ich organizacji spotkali się w niedzielę w Krakowie. "Nie spotykamy się, aby wspominać, ale żeby patrzeć w przyszłość" - mówiła PAP Katarzyna Kucik z Fundacji "Góra Dobra".
      
            Na terenie prowadzonego przez salezjanów Parku Edukacji Globalnej "Wioski Świata" odbyły się warsztaty, piknik połączony z koncertem, katechezą oraz świadectwami zaproszonych gości.

"Kiedy rozmyślamy o Światowych Dniach Młodzieży, to myślimy o tym, jak wielki dar duchowy został nam dany nie tylko przez papieża Franciszka, który do naszej Ojczyzny przywiózł konkretne słowa, swoje świadectwo i wskazówki dla nas, ale też o tym, jak wielki dar duchowy dały nam wszystkie spotkania i rozmowy, które mogliśmy odbyć" - powiedział ks. Łukasz Michalczewski, diecezjalny duszpasterz młodzieży podczas mszy św. dziękczynnej za ŚDM.

Dodał, że dwa lata to dobry czas, żeby zastanowić się, co w naszym życiu przyniosły i zmieniły ŚDM. "Dziękując Bogu za czas Światowych Dni Młodzieży, dziękując Bogu za to, ile dobra z nich wyniknęło, dbajmy i prośmy, żeby świadectwo nasze było tak mocne, aby jeszcze bardziej powodowało, że będziemy bliżej Boga i ludzi" - podkreślił ks. Michalczewski.

Mszę św. poprzedziły warsztaty poświęcone temu jak zostać liderem i jak zbudować zespół.

Organizatorem spotkania "Między Krakowem a Panamą" są uczestnicy projektu "Góra Dobra", który narodził się po ŚDM 2016 i wciąż jest kontynuowany. W jego realizację angażuje się obecnie ok. 150 osób z Krakowa i okolic. Pomagają osobom starszym i samotnym, we współpracy z Dziełem Pomocy św. Ojca Pio organizują wycieczki "Razem w góry", przygotowują Targi Miłosierdzia, podczas których organizacje charytatywne spotykają się z dobroczyńcami i osobami, które chcą zaangażować się w pomaganie innym.

Wolontariusze "Góry Dobra" prowadzą także portal, w którym krok po kroku wskazują jak stworzyć nowy projekt charytatywny oraz portal z muzyką chrześcijańską. Przed rokiem "Góra Dobra" została wyróżniona nagrodą metropolity krakowskiego "Młodość – projekt życia".

"Mamy też plany na przyszłość. Jest tu wielu młodych ludzi, młodszych od nas, którzy marzą o tym, by pojechać do Panamy albo przygotować w tym czasie coś tutaj w Krakowie, z myślą o nich przygotowaliśmy dziś warsztaty liderskie i warsztaty jak pokochać media" - mówiła PAP Katarzyna Kucik z Fundacji "Góra Dobra".

"Dzięki ŚDM dużo osiągnęliśmy: przyjaźnie, relacje z Bogiem i konkretną rzetelną wiedzę i umiejętności. Chcemy się tym dzielić. To nie jest tak, że zaczynając pracę przy ŚDM wiedzieliśmy, jak to będzie. Ale chcemy pokazać, że nawet jeśli młodzi nie wiedzą, czy pojadą do Panamy czy nie, to dla nich nowe projekty są samym dobrem. Dobrem, które pozwoli im wyjść ze strefy komfortu, nauczyć się czegoś, przełamać bariery w sobie. Czy będzie to na plaży w Panamie czy w Krakowie-Łagiewnikach pozwoli im wyrobić sobie pewność siebie i poczucie wartości, co nie jest mocną stroną młodych ludzi w Polsce" – dodała Kucik.

Co mówią same wolontariuszki? "Dzięki ŚDM nabrałam odwagi, żeby przestać siedzieć w takiej swojej skorupce i zastanawiać się, jakby to było fajnie, gdyśmy zrobili to czy tamto, ale po prostu wyjść i spróbować" - mówiła Iwona Jeleń. "ŚDM zainspirowały do tego, żeby zostawić swoje ja i skupić się na innych dookoła nas i ich potrzebach, tak jak czynimy to w "Górze Dobra" – dodała Kinga Siuta.

ŚDM Kraków 2016 odbywały się między 26 a 31 lipca 2016 w Krakowie i Brzegach k. Wieliczki. Zgromadziły ok. 2,5 mln uczestników.