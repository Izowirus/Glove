Warszawa, 10.12.2015. Poseł Jacek Żalek podczas 4. posiedzenia Sejmu, 10 bm. (tg/awol)  Archiwum PAP/Tomasz Gzell 
                                        

            W  imieniu rodziców osób niepełnosprawnych został złożony w Sądzie Rejonowym dla Warszawy Mokotowa prywatny akt oskarżenia, a także wniosek o uchylenie immunitetu dla posła Jacka Żalka - poinformowała w czwartek na konferencji prasowej posłanka "N" Kornelia Wróblewska.
      
            Wiceszef klubu PiS Jacek Żalek (Porozumienie) mówił we wtorek w TOK FM, że nie można spełnić postulatu protestujących w Sejmie i dać im po 500 złotych miesięcznie w gotówce, bo traktują oni swoje dzieci jak "żywe tarcze" i "zakładników".

"Po tym, jak oni się zachowują, ci opiekunowie w Sejmie, jestem przekonany, że nie można dać im tej gotówki. Bo jeżeli jako żywe tarcze traktują swoje dzieci, to cóż dopiero..., a mogą zdarzyć się niestety zwyrodniali rodzice. Te dzieci, które czasami nie mają głosu, które są zamknięte, nie chodzą do szkoły - nie ma możliwości sprawdzenia czy te pieniądze zostały wydane na potrzeby tych dzieci, czy został w inny sposób wydatkowane na potrzeby opiekunów" - mówił Żalek. "Jeżeli na oczach całej Polski można traktować dzieci jako zakładnika do realizacji swoich partykularnych interesów, to boję się, że w zaciszu domów niestety tak samo może być" - powiedział poseł.

Jak zaznaczyła posłanka Nowoczesnej, rodzice protestujących osób niepełnosprawnych zwrócili się z prośbą o wyciągnięcie konsekwencji wobec posła Żalka za jego "haniebne słowa i wypowiedzi dotyczące protestujących w Sejmie rodziców i osób niepełnosprawnych".

Wyjaśniła, że zwrócili się w tej sprawie o pomoc prawną do adwokata Jarosława Kaczyńskiego, który jest - jak oceniła - "obrońcą obywateli, którzy wypowiadają się przeciwko władzy, przeciwko partii rządzącej".

"Pan mecenas w dniu dzisiejszym w imieniu rodziców osób niepełnosprawnych złożył w Sądzie Rejonowym dla Warszawy Mokotowa prywatny akt oskarżenia, a także został złożony wniosek o uchylenie immunitetu dla posła Jacka Żalka" - poinformowała Wróblewska.

Przypomniała, że słowa wypowiedziane dla TOK FM "nigdy nie powinny paść i są wstydem i ujmą dla całego parlamentu i parlamentarzystów".



Wróblewska oceniła, że posłowie nigdy nie powinni się wypowiadać przeciwko wyborcom. "Im powinniśmy służyć, w ich imieniu powinniśmy się wypowiadać. Nigdy nie powinniśmy występować przeciwko osobom, które nas wybrały, dzięki którym tu jesteśmy, które powinniśmy reprezentować" - zaznaczyła.

Jedna z protestujących w Sejmie Iwona Hartwich powiedziała, że decyzja o wyciągnięciu konsekwencji prawnych wobec posła jest podjęta przez wszystkich rodziców, którzy demonstrują w parlamencie. "Nie zgadzamy się na takie traktowanie, nazywanie nas zwyrodnialcami... Ciężko to komentować" - mówiła.

Adwokat Jarosław Kaczyński zwrócił uwagę, że został poproszony przez protestujących rodziców o pomoc w złożeniu aktu oskarżenia wobec posła. "Za jego słowa niegodne parlamentarzysty, ale także zwykłego człowieka w stosunku do osób protestujących" - powiedział.

"Złożyłem w sądzie rejonowym dla Warszawy Mokotowa prywatny akt oskarżenia w imieniu wszystkich rodziców protestujących w Sejmie. A następnie złożyłem wniosek na wyrażenie zgody na pociągnięcie pana posła Jacka Żalka do odpowiedzialności karnej" - mówił.

Zwrócił się do posła Żalka: "Jeżeli ma pan jeszcze honor polskiego obywatela i parlamentarzysty, proszę o zrzeczenie się immunitetu i występowanie w tej sprawie z otwartą przyłbicą" - podkreślił. Wyraził nadzieję, że PiS nie będzie chronić swoich posłów za immunitetem.



Rodzice i opiekunowie osób niepełnosprawnych protestujący od 18 kwietnia w Sejmie domagają się realizacji dwóch głównych postulatów. Chodzi o zrównanie renty socjalnej z minimalną rentą z tytułu niezdolności do pracy. W środę Sejm uchwalił ustawę, która zakłada, że renta socjalna wzrośnie z 865,03 zł do 1029,80 zł. Nowa regulacja ma wejść w życie 1 września 2018 r. z mocą od 1 czerwca.

Drugi postulat to wprowadzenie dodatku "na życie", zwanego też "rehabilitacyjnym" dla osób niepełnosprawnych, niezdolnych do samodzielnej egzystencji po ukończeniu 18. roku życia w kwocie 500 złotych miesięcznie. Protestujący przedstawili w poniedziałek kolejną propozycję w tej sprawie: od września 2018 r. 250 złotych, od stycznia 2019 roku – dodatkowo 125 złotych i od stycznia 2020 r. również 125 złotych, co dałoby w sumie 500 złotych.

Protestujący podkreślali w ostatnich dniach, że ustawa dot. szczególnych rozwiązań dla osób o znacznym stopniu niepełnosprawności nie spełnia ich postulatu dodatku rehabilitacyjnego w postaci 500 zł gotówki. Propozycję rządu nazywali "manipulacją" i podkreślali, że oczekują "żywej gotówki", nie zaś świadczeń rzeczowych.