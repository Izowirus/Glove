Blisko 150 strażaków z 40 zastępów z całego województwa walczy z pożarem hali i składowiska odpadów w miejscowości Grabów w pow. łęczyckim (woj. łódzkie). Sytuacja nie jest opanowana. Zdaniem strażaków, akcja potrwa jeszcze wiele godzin.
      
            Ogień w zakładach zajmujących się recyklingiem pojawił się we wtorek przed godz. 16. Nadal trwa gaszenie pożaru.

"Wewnątrz obiektu znajduje się hala o powierzchni około 1,5 tys. m kw. Na zewnątrz płonie też składowisko o podobnej powierzchni i wysokości pięciu metrów. W firmie przetwarzane były odpady z tworzyw sztucznych. To co się pali na zewnątrz, to plastikowy odpady w różnej postaci. Mam nadzieję, że do rana uda się ugasić pożar" – powiedział PAP we wtorek wieczorem rzecznik strażaków w Łódzkiem, st. kpt. Jędrzej Pawlak.

Dodał, że ogień już się nie rozprzestrzenia, ale sytuacja jeszcze nie została opanowana. W wyniku pożaru nikt nie ucierpiał.

Pawlak poinformował, że w pobliżu trwa druga akcja gaśnicza przy pożarze innego składowiska odpadów o powierzchni około 300 m kw. Uczestniczy w niej 15 zastępów straży.

Centrum Zarządzania Kryzysowego w Łodzi zaleca, by mieszkańcy Grabowa i okolic ograniczyli wietrzenie mieszkań oraz przebywanie na otwartej przestrzeni.