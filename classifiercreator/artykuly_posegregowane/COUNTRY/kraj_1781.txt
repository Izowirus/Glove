Premier: Polska jest państwem, które bardzo dobrze przestrzega zasad w ramach UE
                                        

            Polska jest państwem, które bardzo dobrze przestrzega zasad w ramach rodziny państw europejskich - powiedział we wtorek premier Mateusz Morawiecki, pytany czy Polska zamierza respektować wyrok TSUE. Działamy dla dobra Polaków i Polski - zadeklarował.
      
            Szef rządu został zapytany przez dziennikarzy - podczas wizyty w Zakładzie Usług Taborowych "REMTRAK" Sp. z o.o. Oddział Idzikowice - czy Polska zamierza respektować wyrok TSUE.
 
Na początku sierpnia Sąd Najwyższy wystosował pięć pytań prejudycjalnych do TSUE i zawiesił stosowanie trzech artykułów ustawy o SN określających zasady przechodzenia sędziów tego sądu w stan spoczynku. Postępowanie w tej sprawie może zakończyć się wyrokiem, czyli odpowiedzią na pytania prejudycjalne Sądu Najwyższego, ale możliwe jest też, że Trybunał Sprawiedliwości uzna, że nie jest właściwy do udzielenia odpowiedzi. Teoretycznie jest też trzecia opcja, w której sędziowie z Luksemburga wskazują, że wątpliwość, o którą są pytani, jest rozstrzygnięta we wcześniejszym orzecznictwie.
 
Sąd Najwyższy poinformował we wtorek, że wystosował do Trybunału Sprawiedliwości UE dwa kolejne pytania prejudycjalne ws. niezależności władzy sądowniczej. SN wniósł też o zastosowanie trybu przyspieszonego.
 
Poza pytaniami skierowanymi przez SN do TSUE swoją procedurę o naruszenie prawa UE prowadzi też Komisja Europejska. Instytucja ta uważa, że ustawa o Sądzie Najwyższym jest niezgodna z prawem UE, bo narusza zasadę niezależności sądownictwa, w tym nieusuwalności sędziów. W połowie lipca KE przeszła do kolejnego etapu w tej procedurze, dając polskim władzom miesiąc na skorygowanie swoich działań. Warszawa odrzuca zarzuty KE.
 
Morawiecki zwrócił uwagę, że są takie państwa, jak np. Niemcy, Francja, Hiszpania, Włochy czy Grecja, które nie wykonują wyroków Trybunału. Stwierdził, że trzeba by o to zapytać, "np. Włochów, którzy mają bardzo poważne niewykonywanie wyroków, związanych z przemysłem stoczniowym na Sardynii albo Hiszpanów, którzy mają bodaj siedem wyroków niewykonanych, czy Greków, którzy mają 10 lub 11 wyroków cały czas niewykonywanych".
 
"My w tym zakresie jesteśmy bardzo dobrym uczniem, w ramach rodziny państw europejskich. Jesteśmy państwem, które bardzo dobrze przestrzega zasad" - podkreślił premier.Jak dodał, "niektórym mieszają się pojęcia europejskości". "My podkreślamy, że właśnie walka o wyższą płacę minimalną, walka o to, żeby standard życia w Polsce był europejski, by życie było na poziomie europejskim za 5-10-15 lat, to jest sposób w jaki ja postrzegam nasze główne priorytety, nasze główne zadania" - oświadczył Morawiecki.
 
Szef rządu zaznaczył, że obóz rządzący "w ten sposób definiuje europejskość, a nie tak, że ktoś się pogrzeje w czyimś świetle, pokaże się na zdjęciu z jakąś znaną osobą z UE, czy uściśnie rękę komisarza". "Nam takie rzeczy średnio imponują - działamy dla dobra Polaków i Polski" - powiedział Morawiecki.