Koalicja Obywatelska wprowadzi do zachodniopomorskiego sejmiku 13 radnych, 11 mandatów uzyskało PiS, Bezpartyjni Samorządowcy - 3, PSL -2, a SLD - 1. Najbardziej prawdopodobne w tej sytuacji jest porozumienie KO z PSL.

      
            Do sejmiku województwa wejdzie pięć komitetów wyborczych. 13 mandatów uzyskała KKW Platforma Nowoczesna Koalicja Obywatelska, 11 mandatów Prawo i Sprawiedliwość, 3 mandaty KWW Bezpartyjni Samorządowcy, 2 mandaty Komitet Wyborczy PSL i jeden KKW SLD Lewica Razem - poinformował we wtorek wieczorem przewodniczący Wojewódzkiej Komisji Wyborczej Tomasz Czapiewski.

Na KO oddało głosy 204 979 osób, co stanowi 32,03 proc. głosujących. PiS uzyskało wynik 171 439 głosów (26,79 proc.), natomiast na Bezpartyjnych głos oddały 87 652 osoby (13,69 proc.). PSL otrzymało poparcie 61 940 głosujących (9,68 proc.), a na komitet SLD Lewica Razem głosowało 58 110 wyborców (9,08 proc.)

Progu wyborczego nie przekroczyły komitety: Partia Zieloni, Razem, Ruch Narodowy RP, Kukiz '15 i Wolność w Samorządzie.

Zachodniopomorskie podzielone było na pięć okręgów wyborczych. W okręgu pierwszym (Szczecin, powiat policki) do podziału było osiem mandatów, w drugim (Świnoujście oraz powiaty goleniowski, gryficki, kamieński i łobeski) - pięć, w trzecim (powiaty choszczeński, drawski, kołobrzeski, świdwiński, wałecki) również pięć, w czwartym (Koszalin oraz powiaty białogardzki, koszaliński, sławieński i szczecinecki) i piątym (powiaty gryfiński, myśliborski, pyrzycki i stargardzki) - po sześć.

Najwięcej głosów - 42 494 - zdobył obecny marszałek województwa Olgierd Geblewicz (Koalicja Obywatelska), startujący w największym, pierwszym okręgu, czym niemal podwoił swój wynik sprzed czterech lat. Wśród radnych sejmiku znalazł się też znany kajakarz i podróżnik Aleksander Doba, startujący z listy Bezpartyjnych.

Przy takim rozłożeniu mandatów najbardziej prawdopodobna jest koalicja KO z PSL - taką z Ludowcami tworzyła przez dwie ostatnie kadencje Platforma Obywatelska. Oznaczałoby to połowę miejsc w sejmiku dla tego porozumienia.

Bezpartyjni i PiS natomiast bardzo ostrożnie wypowiadają się o ewentualnych sojuszach.

Frekwencja w Zachodniopomorskiem wyniosła 52,20 proc.

W zachodniopomorskim sejmiku zasiada 30 radnych. W poprzedniej kadencji, od 2014 r. najwięcej, bo 12 radnych miała PO, która tworzyła koalicję z czterema radnymi z PSL. Sześć mandatów miało PiS, tyle samo Zachodniopomorska Inicjatywa Samorządowa. Trzy miejsca miał SLD, a jedna radna była niezrzeszona (startowała z komitetu Bezpartyjni Pomorze Zachodnie).