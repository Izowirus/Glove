Jastrzębska Spółka Węglowa otoczy rodziny pięciu górników, którzy zginęli wskutek wstrząsu w kopalni Zofiówka, należytą opieką – zapewnił w środę prezes JSW Daniel Ozon. Podziękował też ponad 2,5 tys. osób zaangażowanych w akcję ratowniczą po wypadku.
      
            Do wstrząsu w kopalni Zofiówka doszło 5 maja br. W jego efekcie śmierć poniosło pięciu górników; dwóch udało się uratować jeszcze pierwszego dnia. Ciało ostatniego z poszukiwanych pracowników ratownicy znaleźli w nocy z wtorku na środę, w jedenastej dobie akcji ratowniczej; następnie przetransportowali je na powierzchnię.

Dotychczasowy przebieg akcji ratowniczej podsumowali podczas konferencji prasowej zorganizowanej w dyrekcji kopalni przedstawiciele zarządu JSW, wiceminister energii Grzegorz Tobiszowski i wojewoda śląski Jarosław Wieczorek.

„Po jedenastu dobach akcji ratowniczej prowadzonej w ekstremalnie trudnych warunkach, dzisiejszej nocy zastępom ratowników udało się zidentyfikować i przetransportować na górę ciało ostatniego zaginionego górnika. To ogromna tragedia dla nas wszystkich; tragedia, która pochłonęła życie pięciu górników” - mówił Ozon.

Podkreślił, że przyczyną tej tragedii był niespotykany dotąd w jastrzębskich kopalniach wstrząs o sile tak dużej, że został odnotowany w stacjach sejsmologicznych oddalonych o 1 tys. km.

„Odeszli od nas nasi koledzy, bracia górnicy, mężowie, ojcowie, synowie. Solidaryzujemy się ze wszystkimi rodzinami. Jesteśmy z wami. Nie ma słów, by przekazać ten ból, smutek, cierpienie – nie zostawimy was, jesteście z nami. (...) Chciałbym przekazać na ręce wszystkich rodzin i bliskich wyrazy najgłębszych, najszczerszych kondolencji. Jastrzębska Spółka Węglowa otoczy was należytą opieką” - zadeklarował.

Prezes JSW dziękował też wszystkim osobom, które uczestniczyły bądź pomagały w akcji ratowniczej

Jednocześnie wyraził podziw "dla heroizmu dwóch uratowanych górników". "Nie boję się dziś użyć słowa: +cud+, bo proszę państwa, to był cud. Ich determinacja, zimna krew, jaką zachowali, intuicja górnicza, wiedza, ale przede wszystkim ogromne szczęście spowodowały, że są z nami” - zaznaczył Ozon.

„5 maja – dla nich to będą zawsze w kolejnych latach ich nowe urodziny. To, co przeżyli na dole, czołgając się przez ponad pół kilometra w ekstremalnych warunkach sprawiło, że każdy z nich ma swojego nowego brata” - dodał.

Prezes JSW dziękował też wszystkim osobom, które uczestniczyły bądź pomagały w akcji ratowniczej. „To jest ponad 2,5 tys. osób, które bezpośrednio i pośrednio brały udział w tej akcji. Szczególne podziękowania dla zastępów ratowników z całego woj. śląskiego. Oni w niezłomny sposób przez 24 godziny na dobę, przez 11 dni, narażając swoje życie pracowali na dole, aby uwolnić uwięzionych górników” - mówił.



Dziękował również zespołowi, który prowadził akcję, przedstawicielom nadzoru górniczego, osobom pośrednio zaangażowanym; wszystkim, którzy wspierali uczestników akcji „myślami, dobrą energią”, a także mediom – jak ocenił - „za rzetelny przekaz tych tragicznych zdarzeń i uszanowanie rodzin”.

Słowa współczucia i kondolencji skierował też do rodzin górników, którzy zginęli wskutek wstrząsu, wiceminister energii Grzegorz Tobiszowski. Podziękował następnie ratownikom biorącym udział w akcji ratowniczej – jak ocenił - za „ich bezdyskusyjny heroizm”.

„Niejeden z nas, jakby usłyszał, co przed nim, jeśli chodzi o akcję ratowniczą, pewnie miałby miękkie nogi. A ci mężczyźni podejmowali decyzje, szli i ratowali. Za to wielkie uznanie” - mówił wiceminister. Podziękował również kierującym akcją ratowniczą – także m.in. za objęcie od jej początku opieką rodzin poszukiwanych, zapewnienie im warunków w czasie akcji, a także kierowanie do nich informacji w pierwszej kolejności.

Śledź: "Po wybudowaniu tych tam rejon będzie zaizolowany i akcję zakończymy"

O bólu i współczuciu rodzinom, a także uznaniu dla ratowników, mówił również w środę wojewoda śląski Jarosław Wieczorek. „Tak, jak dużo poświęcamy kondolencjom, tak warto powiedzieć, że ta akcja była również udana. Dwa ludzkie życie zostały uratowane. To najbardziej optymistyczna informacja i wiedza z prowadzonej akcji” - zaznaczył.

Jak poinformował wiceprezes Jastrzębskiej Spółki Węglowej ds. technicznych Tomasz Śledź, w środę w rejonie akcji ratowniczej trwało wywożenie specjalistycznego sprzętu; następnie ratownicy zamkną ten rejon, budując dwie tamy bezpieczeństwa: na wlocie do chodnika H-10 oraz na wylocie z pochylni H-2.

„Po wybudowaniu tych tam rejon będzie zaizolowany i akcję zakończymy” - zasygnalizował Śledź. „Okres zamknięcia całego rejonu i zakończenie akcji ratowniczej przewidujemy do niedzieli. Budowa tam również będzie odbywała się na zasadach akcji ratowniczej, ponieważ w dalszym ciągu jest tam dopływ metanu; jego stężenia mogą wzrosnąć” - wyjaśnił.



Podczas akcji ratowniczej, prowadzonej w ekstremalnie trudnych warunkach, ratownicy zmagali się m.in. z metanem, a także wodą, która zalała zniszczone wyrobiska, blokującymi drogę fragmentami zniszczonych konstrukcji i urządzeń oraz wysoką temperaturą. Przedstawiciele JSW już po kilku dni akcji uznali ją za najtrudniejszą w historii tej firmy.

Wsparcie pracującym w Zofiówce ratownikom oferowało i zapewniło wiele instytucji, służb i prywatnych osób; do poszukiwań wykorzystano np. psy szkolone do pracy w wodzie, gruzowiskach oraz zawałach – to one wskazywały tropy poszukiwanych górników w ostatnich dniach akcji. Wcześniej m.in. podwodne drony do penetracji zalewiska oferowała Marynarka Wojenna.

W ub. poniedziałek prezes Wyższego Urzędu Górniczego w Katowicach powołał komisję wyjaśniającą okoliczności wypadku

W środę rano premier Mateusz Morawiecki poinformował na Twitterze o przyznaniu rent specjalnych dla rodzin zmarłych górników. Premier, który jeszcze pierwszego dnia akcji był w kopalni, a także odwiedził w szpitali rannych górników (następnego dnia w Zofiówce i szpitalu był również prezydent Andrzej Duda), podziękował w środę ratownikom i wszystkim osobom zaangażowanym w akcję ratunkową.

W poniedziałek prezydent Jastrzębia-Zdroju Anna Hetman ogłosiła w mieście 7-dniową żałobę w związku z tragedią w Zofiówce. Również prezes JSW Daniel Ozon ogłosił 7-dniową żałobę we wszystkich kopalniach i spółkach grupy kapitałowej JSW.

O zaniechanie - na znak żałoby - organizacji w czwartek imprez artystycznych i rozrywkowych na terenie woj. śląskiego zaapelował w środę wojewoda śląski Jarosław Wieczorek, który polecił też działającym w regionie organom administracji rządowej opuścić w czwartek do połowy masztu flagi państwowe.

W ub. poniedziałek prezes Wyższego Urzędu Górniczego w Katowicach powołał komisję wyjaśniającą okoliczności wypadku, w skład której weszli głównie naukowcy i przedstawiciele nadzoru górniczego. Jej pierwsze posiedzenie odbyło się w środę. Raport z prac ma być gotowy do 10 sierpnia.

W odrębnym postępowaniu Okręgowy Urząd Górniczy w Rybniku bada m.in. czy roboty przed wstrząsem w kopalni były prowadzone zgodnie z dokumentacją, określającą warunki i rygory prowadzenia tych prac.

Niezależnie śledztwo w sprawie wypadku prowadzi gliwicka prokuratura, która sprawdza, czy mogło dojść do nieumyślnego sprowadzenia niebezpieczeństwa dla życia i zdrowia wielu osób oraz mienia w wielkich rozmiarach – przy działaniu w okolicznościach szczególnie niebezpiecznych – czego skutkiem jest śmierć i uszczerbek na zdrowiu. Drugi sprawdzany wątek dotyczy możliwości nieumyślnego niedopełnienia obowiązków w zakresie bhp.