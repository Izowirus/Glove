Rządowy projekt ustawy o Pracowniczych Planach Kapitałowych zawiera wiele wad - ocenili w czwartek politycy Nowoczesnej. Według nich poza nowym systemem może znaleźć się blisko 3 mln obywateli, w tym rolnicy i osoby samozatrudnione.
      
            Przyjęty we wtorek przez Radę Ministrów projekt ustawy o PPK zakłada utworzenie prywatnego, dobrowolnego systemu gromadzenia oszczędności emerytalnych. W program ma być zaangażowane państwo, pracodawcy i pracownicy. Państwo miałoby płacić składkę powitalną 250 zł i dopłatę roczną 240 zł. Pracodawca płaciłby składkę podstawową 1,5 proc. i dobrowolną do 2,5 proc., a pracownik składkę podstawową 2 proc. i dobrowolną do 2 proc. Łączna minimalna składka wynosiłaby 3,5 proc., a maksymalna 8 proc.

Rzeczniczka prasowa i wiceprzewodnicząca klubu Nowoczesnej Paulina Hennig-Kloska (N) pochwaliła na czwartkowej konferencji prasowej w Sejmie rząd PiS za to, że "po raz pierwszy w tej kadencji pomyślał o przyszłości obywateli, a nie o tym, jak konsumować ich pieniądze każdego dnia na swoje potrzeby polityczne". Wtórował jej Marek Sowa (N): "PPK bez wątpienia zasługują na to, by poważnie je potraktować i pochylić się w trakcie prac".

Rzeczniczka Nowoczesnej oceniła jednocześnie, że rządowy projekt zawiera "wiele wad, które ostatecznie mogą zadecydować o tym, że program ten podzieli losy innych programów emerytalnych wprowadzanych w minionych latach, które ani nie stały się powszechne, ani popularne wśród obywateli, ani też nie zabezpieczyły ich przyszłości emerytalnej".

Posłanka wskazała m.in., że wbrew deklaracjom premiera Morawieckiego PPK nie jest programem powszechnym, ponieważ "wyklucza dwie dosyć duże grupy obywateli skazane na co dzień na niskie, głodowe wręcz, emerytury" - samozatrudnionych i rolników. Jak zaznaczyła, często dotyczyć to będzie obywateli, którym "grożą głodowe emerytury".Poza systemem PPK - dodała - mogą znaleźć się łącznie blisko 3 mln Polaków. Według Sowy problem wykluczenia z systemu dotyczyć będzie również pracowników sektora małych i średnich przedsiębiorstw.

"Szczególnie pominięte" - oceniła Hennig-Kloska - są w projekcie o PPK osoby samozatrudnione, które program "będzie okradać". Posłanka doprecyzowała, że przyznawane przez państwo premie za oszczędzanie w systemie PPK będą pochodziły z Funduszu Pracy, na który składają się m.in. osoby samozatrudnione. Zwróciła również uwagę, że Fundusz Pracy "przy niskim bezrobociu stał się taką studnią bez dna, z którego - zamiast obniżyć składkę na FP - rząd systematycznie wyciąga".

"Jeżeli jednak dzieli te pieniądze, powinien dzielić sprawiedliwie - według tego klucza: kto się dokłada, ten ma prawo jakieś środki również z tego funduszu otrzymać" - przekonywała posłanka. Wśród wad programu wymieniła także wzrost kosztów płacy, który - jej zdaniem - grozi obniżeniem konkurencyjności gospodarki, albo wzrostem cen. Wskazała również na dodatkowe koszty m.in. administracyjne ponoszone przez przedsiębiorców.

"To wszystko może doprowadzić do tego, że pracodawcy będą po prostu namawiać pracowników do tego, żeby rezygnowali z zakładania PPK na rzecz np. podwyżki płacy, mówiąc, że można otrzymać pieniądze dzisiaj, tu i teraz, a nie za 20 lat. Sądzimy, że część pracowników może faktycznie z takiej propozycji ze strony pracodawcy skorzystać" - stwierdziła Hennig-Kloska.

Ogromną wadą systemu PPK są też - jak oceniła - plany dot. inwestowania przez PPK w państwowe projekty inwestycyjne, którym "często brakuje uzasadnienia ekonomicznego, a mają uzasadnienie typowo polityczne". "Tu czasami będzie można się obawiać o losy oszczędności obywateli, którzy w te plany kapitałowe zainwestują" - powiedziała posłanka.

Jako przykład wskazała w tym kontekście projekt Centralnego Portu Lotniczego, o którym wiadomo, że "ma być duży, ale co do rentowności już mamy duże wątpliwości - kiedy ona w ogóle będzie dodatnia i czy ten projekt inwestycyjny w ogóle się kiedykolwiek zwróci".

Sowa zwrócił z kolei uwagę, że PPK są wprowadzane w "sytuacji, kiedy zaufanie do instytucji publicznych, również do systemu emerytalnego, jest praktycznie zerowe". "Jest to związane z działaniami bez wątpienia również PiS, bo dzisiaj Polacy dowiadują się z ZUS-u, że ich emerytury z tytułu obniżonego wieku emerytalnego spadną o 30 proc." - dodał.