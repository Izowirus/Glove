Szczecin, 15.04.2018. W Sądzie Rejonowym Szczecin-Prawobrzeże i Zachód odbyło się posiedzenie aresztowe wobec posła i sekretarza generalnego PO Stanisława Gawłowskiego (P). Sąd zastosował trzymiesięczny areszt wobec posła Stanisława Gawłowskiego. (mb/pkus)  Archiwum PAP/Marcin Bielecki 
                                        

            Sąd Okręgowy w Szczecinie odrzucił w czwartek wniosek prokuratury o wstrzymanie wykonania postanowienia ws. kaucji dla Stanisława Gawłowskiego. Jak powiedział pełnomocnik posła PO, Gawłowski "powinien dziś wyjść z aresztu".
      
            Szczeciński Sąd Okręgowy, rozpoznając w środę wniosek prokuratury o przedłużenie tymczasowego aresztowania wobec Gawłowskiego, zdecydował o dalszym stosowaniu aresztu, ale zastrzegł, że zostanie on uchylony po wpłaceniu przez polityka 500 tys. złotych w ciągu 14 dni.

Na decyzję sądu zostało złożone zażalenie oraz wniosek o wstrzymanie wykonania postanowienia do czasu rozpatrzenia tego zażalenia - poinformowała w czwartek rano PK.

"Sąd odmówił wstrzymania wykonania postanowienia" - poinformował w czwartek krótko przed południem prokurator Witold Grdeń. Jak dodał zażalenie zostanie rozpoznane przez sąd apelacyjny.

Stanisław Gawłowski przebywa w areszcie od połowy kwietnia br. w związku z postawionymi mu pięcioma zarzutami, w tym korupcyjnymi - trzymiesięczny termin tymczasowego aresztowania upływa w czwartek. Prokuratura Krajowa chce też postawić posłowi kolejne zarzuty, dotyczące prania brudnych pieniędzy i korupcji - w związku z tym do Sejmu trafił już wniosek o zgodę na pociągnięcie posła do odpowiedzialności karnej, czyli o uchylenie mu immunitetu.

"Na tym etapie postępowania tylko tymczasowe aresztowanie może zagwarantować bezpieczne prowadzenie postępowania czyli, że podejrzani nie będą wpływać na tok postępowania, na przesłuchania świadków, współpodejrzanych i gromadzoną dokumentację" - podkreślał Grdeń.

Grdeń: na obecnym etapie zgromadzono już bardzo wiele dowodów na prawdopodobieństwo popełnienia przez podejrzanych zarzucanych im czynów

Sąd - zaznaczył prokurator - "argumenty prokuratury wczoraj w całości podzielił". Prokurator dodał, że "sąd przedłużył stosowanie tymczasowego aresztowania i wskazał, że na obecnym etapie zgromadzono już bardzo wiele dowodów na prawdopodobieństwo popełnienia przez podejrzanych zarzucanych im czynów".

"Wskazał też, że czynności, które prokurator planuje w związku ze złożonym wnioskiem o pociągnięcie do odpowiedzialności karnej posła na tym etapie nie mogą powodować, że poseł będzie dalej tymczasowo aresztowany z uwagi na to, że podejrzany Stanisław Gawłowski nie ma jeszcze przedstawionych w tym zakresie zarzutów, a to są bardzo poważne zarzuty" - dodał.

Prokuratura Krajowa chce też postawić posłowi Gawłowskiemu kolejne zarzuty, gdyż śledczy uważają, że poseł przyjął jako łapówkę od kołobrzeskiego biznesmena Bogdana K. m.in. apartament w Chorwacji.



Grdeń powiedział, że obecnie prokurator nie może prowadzić dalszych czynności z Gawłowskim. Będzie mógł je podjąć - dodał - kiedy Sejm wyrazi zgodę na uchylenie immunitetu Gawłowskiego. "Na chwilę obecną w tym zakresie posła chroni immunitet" - dodał prokurator.

"W mojej ocenie (środek zapobiegawczy w postaci kaucji-PAP) nie jest wystarczający z uwagi na okoliczności sprawy i wzajemne powiązania. Chciałbym też wskazać zarzuty, jakie prokurator planuje postawić panu Gawłowskiemu" - powiedział także Grdeń.

Akta sprawy mają jeszcze w czwartek zostać przekazane wraz z zażaleniem prokuratora do Sądu Apelacyjnego w Szczecinie - podały w czwartek służby prasowe Sądu Okręgowego w Szczecinie.

Łyczywek: Gawłowski jeszcze w czwartek powinien wyjść z aresztu

Pełnomocnik posła PO Włodzimierz Łyczywek powiedział dziennikarzom przed południem, że Gawłowski jeszcze w czwartek powinien wyjść z aresztu.

"Po wpłaceniu kwoty 500 tys. zł, którą nota bene złoży cała rodzina i z różnych kont będą (pieniądze) wpłacane (...), przyjadę z tymi dowodami wpłat (do szczecińskiej delegatury Prokuratury Krajowej) i wszyscy ci, którzy będą +na raty+ te 500 tys. wpłacać, muszą złożyć oświadczenie i pouczenie o tym, że kaucja przepadnie, gdyby się ukrywał czy uciekał (...) pan poseł Gawłowski i w związku z tym dziś powinien wyjść" - powiedział pełnomocnik posła Łyczywek.

Stanisław Gawłowski przebywa w areszcie od połowy kwietnia br. w związku z pięcioma zarzutami, w tym korupcyjnymi. O zastosowaniu tego środka zdecydował szczeciński Sąd Rejonowy Prawobrzeże i Zachód, przychylając się do wniosku prokuratury. Śledczy uznali, że zachodzi obawa matactwa procesowego.

Spośród pięciu zarzutów postawionych Gawłowskiemu przez Zachodniopomorski Wydział Zamiejscowy Departamentu do Spraw Przestępczości Zorganizowanej i Korupcji Prokuratury Krajowej, trzy dotyczą korupcji.

Prokuratorzy zarzucili Gawłowskiemu, że w zamian za pomoc w zdobywaniu wielomilionowych kontraktów od Zachodniopomorskiego Zarządu Melioracji i Urządzeń Wodnych w Szczecinie, przyjął od jednego z przedsiębiorców co najmniej 170 tys. zł łapówki. Według śledczych, nowe dowody, uzyskane już po zatrzymaniu posła, wskazują, że mogło to być co najmniej 405 tys. zł.

Jako wiceminister ochrony środowiska w rządach PO-PSL Gawłowski miał też nakłaniać przedsiębiorcę do wręczenia dyrektorowi Zachodniopomorskiego Zarządu Melioracji łapówki w kwocie co najmniej 200 tysięcy zł, a także przyjąć dwa zegarki o łącznej wartości prawie 26 tysięcy zł. Pozostałe zarzuty dotyczą ujawnienia informacji niejawnej i plagiatu pracy doktorskiej.

Śledztwo dotyczy tzw. "afery melioracyjnej" i nieprawidłowości przy realizacji o co najmniej 105 inwestycji o wartości kilkuset milionów złotych, prowadzonych przez Zachodniopomorski Zarząd Melioracji i Urządzeń Wodnych w Szczecinie.

W toku śledztwa zarzuty usłyszało do tej pory 56 osób. Są wśród nich dyrektor i zastępcy dyrektora Zachodniopomorskiego Zarządu Melioracji, pracownicy jednostek terenowych tego zakładu, kierownicy budów w podmiotach wykonujących na jego rzecz usługi, a także przedsiębiorcy.

Gawłowski wielokrotnie podkreślał, że jest niewinny, a śledztwo prokuratury uważa za motywowane politycznie. Wskazywał też, że zarzuty prokuratury zostały sformułowane na podstawie "pomówień" ludzi związanych z Prawem i Sprawiedliwością