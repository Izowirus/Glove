Premier Litwy Saulius Skvernelis otrzymał nagrodę Człowieka Roku XXVIII Forum Ekonomicznego w Krynicy. Firmą roku 2017 został Polski Fundusz Rozwoju, organizacją pozarządową roku Polska Akcja Humanitarna, a Krzysztof Penderecki został uhonorowany nagrodą "Nowa Kultura Nowej Europy im. Stanisława Vincenza".
      
            Nagrodę, przyznawaną osobom, które swoją postawą i dokonaniami wywarły największy wpływ na bieg spraw w Europie Środkowowschodniej, wręczył Skvernelisowi premier Mateusz Morawiecki.

Członek rady programowej Forum Ekonomicznego w Krynicy Wojciech Wróblewski - który wygłosił laudację na cześć Sauliusa Skvernelisa - ocenił, że tegoroczny laureat reprezentuje kraj, z którym łączą Polskę wielowiekowe relacje. "Chodzi oczywiście o Litwę, z którą przez kilka stuleci tworzyliśmy Rzeczpospolitą Obojga Narodów. Można powiedzieć, że unia polsko-litewska, będąca wielonarodowym organizmem, rządzącym się demokratycznymi i partnerskimi zasadami współistnienia była swego rodzaju pierwowzorem dla dzisiejszej UE" - mówił. "Wspólnie doświadczyliśmy okresu wielkości i chwały, a także okresów trudnych i nawet dramatycznych" - dodał.

Dzisiaj - wskazywał Wróblewski - Polskę i Litwę więcej łączy, niż dzieli. "Zakup przez PKN Orlen rafinerii w Możejkach nie byłby kiedyś możliwy bez życzliwości i wsparcia ówczesnych litewskich władz (...). Dzisiaj, dzięki osobistemu zaangażowaniu laureata Orlen Lietuva i litewskie koleje wróciły do partnerskiej współpracy. Wsparł on również transmisję polskich programów telewizyjnych w południowo-wschodniej Litwie" - wyliczał Wróblewski. Podkreślił także, że Skvernelis ma zasługi w działaniach na rzecz integracji infrastruktury państw bałtyckich z zachodnioeuropejską siecią energetyczną i transportową. Ponadto, jak dodał, rząd litewski współpracuje z polskim rządem na form Komisji Europejskiej.

Skvernelis: jako szef rządu chcę, żeby stosunki między Polską i Litwą były strategiczne

Szef litewskiego rządu po otrzymaniu nagrody wygłosił przemówienie, w którym przypominał wspólną historię Polski i Litwy. Zaznaczył, że był okres, kiedy oba państwa współpracowały ze sobą kilkaset lat. Przypominał również czasy, kiedy Polska i Litwa miały gorsze relacje. "Stosunki między sąsiadami muszą być równoprawne, z poszanowaniem dla siebie nawzajem" - mówił. "Ja jako szef rządu, jako człowiek, pragnę i uczynię wszystko, żeby stosunki między naszymi krajami były ciepłe, przyjazne, sąsiedzkie i strategiczne" - oświadczył.

Skvernelis podkreślił również w tym kontekście znaczenie relacji między narodami. "Bądźmy razem, rozmawiajmy ze sobą, a wtedy zostaniemy usłyszani" - stwierdził. Złożył również podziękowania kapitule nagrody, a także premierowi Mateuszowi Morawieckiemu oraz prezesowi PiS Jarosławowi Kaczyńskiemu.

Morawiecki: dzięki Sauliusowi Skvernelisowi mosty pomiędzy Polską a Litwą są coraz bardziej stabilne 

Premier Mateusz Morawiecki podkreślił swoje dobre relacje z szefem litewskiego rządu. Morawiecki przypomniał, że Litwa była kierunkiem jednej z jego pierwszych wizyt zagranicznych jako wicepremiera. Jak dodał, obaj politycy otwierali wówczas most energetyczny. "Chcę wyrazić bardzo ogromną radość, że dzięki Sauliusowi te mosty pomiędzy Polską a Litwą są naprawdę coraz szersze, coraz bardziej stabilne" - podkreślił.

"Dzisiaj mogę powiedzieć, że ta historia się coraz lepiej układa i jest to bardzo piękne uczucie, że Polacy jadąc na Litwę czują się coraz bardziej jak u siebie w domu i Litwini przyjeżdżając do Polski czują się coraz bardziej jakby byli u siebie w domu. Że potrafimy te wspólne różne problemy coraz lepiej rozwiązywać. Że jesteśmy też na dobrej drodze żeby nasze stanowiska we wszystkich obszarach, również geopolityki i polityki europejskiej, całkowicie uwspólnić. To daje nam większą siłę, bo mamy więcej do powiedzenia" - kontynuował. Morawiecki podkreślił też, że wspólne sukcesy gospodarcze obu państw nie byłyby możliwe bez Sauliusa Skvernelisa. "To jest jego osobista zasługa, zaangażował się w te relacje i rzeczywiście one zmierzają w bardzo dobrym kierunku" - ocenił szef polskiego rządu.

W poprzednich latach tytuł Człowieka Roku trafił m.in. do: papieża Jana Pawła II, b. prezydenta Lecha Wałęsy, b. premiera Donalda Tuska, prezesa PiS Jarosława Kaczyńskiego czy premiera Węgier Viktora Orbana.

Polski Fundusz Rozwoju firmą roku Forum Ekonomicznego w Krynicy

Nagrodę firmy roku 2017 otrzymał Polski Fundusz Rozwoju. Podczas wygłaszania laudacji minister inwestycji i rozwoju Jerzy Kwieciński podkreślił, że choć PFR jest młodą firmą - powstał bowiem w 2016 r. - to w "naszej gospodarce zakorzeniony jest jak potężny dąb". Szef resortu rozwoju podkreślił, że PFR realizuje SOR m.in. przez wsparcie dla małych i średnich firm, samorządów, pomaga w ekspansji polskich firm na globalnych rynkach, poprawia potencjał inwestycyjny firm.

"PFR realizuje jednocześnie największy w tej części Europy program dla startupów Start in Poland. Może poszczycić się wieloma spektakularnymi transakcjami, jak np. odkupienie wspólnie z PZU Banku Pekao od Unicredit, sfinansowanie budowy dwóch promów dla Polskiej Żeglugi Bałtyckiej, rozbudowę Portu Północnego w Gdańsku, czy budowę trasy Łagiewnickiej" - wyliczał. Jak zaznaczył, przez uczestnictwo w budowie CPK PFR pokazuje zdolność realizowania projektów na wielką skalę, a jednym z największych wyzwań stojących przed Grupą PFR jest stworzenie infrastruktury systemu Pracowniczych Planów Kapitałowych - podkreślił Kwieciński.

Polska Akcja Humanitarna laureatem nagrody dla organizacji pozarządowej

Nagrodę dla Organizacji Pozarządowej roku 2017 roku otrzymała Polska Akcja Humanitarna. "Niewiele jest polskich organizacji, które znane są na całym świecie, ale należy do nich Polska Akcja Humanitarna" - mówił podczas laudacji członek Rady Programowej Forum Ekonomicznego Grzegorz Gauden. Podkreślił, że PAH w ciągu 25 lat istnienia dotarła na obszary, zamieszkiwane przez 10 mln ludzi. "Prezes PAH, pani Janina Ochojska, mimo niepełnosprawności, przemierzyła świat tracąc siły w trudnej, wręcz niebezpiecznej walce o godność ludzi skrzywdzonych" - dodał Gauden.

Ochojska ze względu na stan zdrowia nie mogła być w środę w Krynicy. Nagrodę przedstawicielowi PAH wręczył wicepremier, minister kultury i dziedzictwa narodowego Piotr Gliński, przewodniczący Komitetu ds. Pożytku Publicznego.

Penderecki otrzymał "Nowa Kultura Nowej Europy im. Stanisława Vincenza"

Kompozytor Krzysztof Penderecki otrzymał nagrodę "Nowa Kultura Nowej Europy im. Stanisława Vincenza". "Zawsze starałem się poszukiwać indywidualnego języka wypowiedzi" - powiedział Penderecki po otrzymaniu nagrody. Dziękując za otrzymanie wyróżnienia podkreślił, że Stanisław Vincenz był wybitnym humanistą XX wieku.

Laudację wygłosił muzykolog, badacz twórczości kompozytora Aleksander Laskowski. "Muzyka Krzysztofa Pendereckiego jest magnesem, który przyciąga publiczność do sal koncertowych na całych świecie, inspiruje innych twórców" - mówił.

Penderecki jest uznanym w świecie kompozytorem - twórcą dzieł oratoryjnych (m.in. Credo, Pasja wg św. Łukasza, Te Deum, Jutrznia, Siedem Bram Jerozolimy), oper (Raj Utracony, Diabły z Loudun, Ubu Król) oraz pięciu symfonii, koncertów instrumentalnych z orkiestrą, a także muzyki chóralnej, symfonicznej i kameralnej. Od 1973 r. występuje również często w roli dyrygenta. Wiele prestiżowych uczelni na świecie przyznało prof. Pendereckiemu doktoraty honoris causa.