Instytut Meteorologii i Gospodarki Wodnej wydał w sobotę ostrzeżenia meteorologiczne dla 12 województw w związku z prognozowanymi upałami. W dziesięciu województwach obowiązuje drugi stopień zagrożenia, a w dwóch - pierwszy.
      
            Ostrzeżenia drugiego stopnia dotyczą województw: lubuskiego, zachodniopomorskiego, pomorskiego, kujawsko-pomorskiego, wielkopolskiego, łódzkiego, mazowieckiego, świętokrzyskiego, śląskiego i małopolskiego. Na tych terenach temperatura może osiągać ponad 30 stopni w dzień i nawet 20 w nocy.

Pierwszy stopień zagrożenia obowiązuje na Dolnym Śląsku i na Opolszczyźnie, gdzie termometry mogą wskazywać ok. 30 stopni w dzień i do 19 stopni nocą.

Jak podaje IMGW, drugi stopień zagrożenia oznacza, że mogą wystąpić niebezpieczne zjawiska meteorologiczne powodujące duże straty materialne oraz zagrożenie zdrowia i życia. Należy zachować dużą ostrożność i śledzić komunikaty pogodowe, a także przestrzegać zaleceń wydanych przez służby ratownicze.

Przed upałami ostrzegło również Rządowe Centrum Bezpieczeństwa w sobotę na Twitterze. "Takie upały jak dziś są bardzo niebezpieczne, dlatego pamiętajcie o najważniejszych zasadach, których należy przestrzegać" - napisano.



RCB podało, że aby bezpiecznie przetrwać upały, należy ograniczyć przebywanie na pełnym słońcu, pić dużo niegazowanej wody, nie wychodzić - jeśli nie ma takiej potrzeby - z domu oraz unikać wysiłku fizycznego i picia alkoholu, który odwadnia organizm. Należy też pamiętać o noszeniu nakrycia głowy.

RCB przypomniało również, że nie można zostawiać dzieci i zwierząt w zamkniętym samochodzie. W razie wystąpienia objawów przegrzania organizmu: przyspieszonego oddechu, temperatury, nudności, zawrotów głowy lub dreszczy należy szukać pomocy, dzwoniąc na numery alarmowe 112 lub 999.