Podlaskie służby poinformowały, że przechodząca nad regionem gwałtowna burza spowodowała zalanie kilkunastu ulic w Białymstoku. Wypompowywana jest woda z garaży i piwnic. Tysiąc odbiorców w regionie pozostaje bez prądu. Nie ma ofiar i osób poszkodowanych.
      
            
Intensywne opady deszczu we wtorek wieczorem spowodowały zalanie kilkunastu mniejszych i większych ulic w Białymstoku. Zalane zostały m.in.: ulica Jurowiecka, Poleska, Branickiego, Miłosza, Zwierzyniecka, Świętokrzyska, Towarowa i Wierzbowa. Zalany jest także tunel Fieldorfa-Nila w kierunku osiedla Słoneczny Stok. Podlaska policja poinformowała, że kilkanaście patroli zabezpiecza nieprzejezdne miejsca.

Dyżurny Państwowej Straży Pożarnej w Białymstoku mł. bryg. Grzegorz Hołubowicz poinformował PAP, że strażacy prowadzą prace w kilkudziesięciu miejscach, pomagając mieszkańcom regionu głównie przy wypompowywaniu wody z garaży, piwnic, warsztatów samochodowych i klatek schodowych. Strażacy nie mają zgłoszeń do zerwanych dachów, w kilku miejscach usuwają z dróg konary drzew. "Na szczęście nie ma ofiar, osób poszkodowanych ani dramatycznych zdarzeń" - podkreślił dyżurny PSP i dodał, że najwięcej pracy strażacy mają w powiecie białostockim i wysokomazowieckim.

Urszulka Kosicka-Suszyńska z PGE Dystrybucja Białystok poinformowała, że w wyniku burz prądu nie ma ponad tysiąc odbiorców. "W województwie jest wyłącznych 36 stacji. Powiaty, które ucierpiały to białostocki i bielski, a gminy to Łapy, Brańsk i Bielsk Podlaski" - podała. Kosicka-Suszyńska podkreśliła, że prąd zostanie przywrócony do godz. 12 w środę.

Biuro Prognoz Meteorologicznych w Białymstoku podało, że tej nocy w Podlaskiem może spaść nawet do 50 litrów wody. Ostrzeżenie dotyczy 13 powiatów: augustowskiego, białostockiego, bielskiego, hajnowskiego, łomżyńskiego, monieckiego, sejneńskiego, siemiatyckiego, sokólskiego, wysokomazowieckiego, zambrowskiego, Białegostoku i Łomży. Podczas burz wiatr może wiać z prędkością do 90 km/godz. Aura ma się uspokoić w drugiej połowie nocy. Nad ranem w środę według synoptyków spodziewane są silne zamglenia, a burze wrócą po południu, ale nie będą gwałtowne.