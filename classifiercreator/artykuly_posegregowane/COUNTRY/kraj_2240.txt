Radiowóz policyjny Archiwum PAP/Adam Ciereszko
                                        

            Komendant Wojewódzki Policji w Łodzi powołał specjalną grupę, która zajmie się wyjaśnieniem okoliczności wszystkich zgonów, jakie nastąpiły w regionie najprawdopodobniej po zażyciu dopalaczy. Zespół ma ścigać osoby, które wprowadziły na rynek niebezpieczne substancje.
      
            W ostatnim tygodniu na terenie woj. łódzkiego zmarło dziewięć osób w wieku od 19 do 40 lat. Prawdopodobną przyczyną ich śmierci było zatrucie dopalaczami. Pięć z nich zmarło w Łodzi, a cztery kolejne w Bełchatowie.

W związku z tymi zdarzeniami Komendant Wojewódzki Policji w Łodzi powołał specjalną grupę złożoną z najlepszych policjantów zajmujących się zwalczaniem przestępczości narkotykowej i cyberprzestępczości – poinformowała w czwartek PAP rzeczniczka prasowa łódzkiej policji mł. insp. Joanna Kącka. Dodała, że w skład zespołu weszli policjanci z komendy wojewódzkiej, miejskiej z Łodzi oraz powiatowej z Bełchatowa.

"Zajmują się oni wyjaśnieniem, wspólnie z prokuraturą, okoliczności wszystkich zgonów, które nastąpiły najprawdopodobniej po zażyciu dopalaczy, a także ustalaniem osób odpowiedzialnych za wprowadzenie do obrotu substancji zagrażających zdrowiu i życiu wielu osób" – wyjaśniła rzeczniczka.



Do tej pory wz. ze śmiertelnymi przypadkami zażywania dopalaczy w woj. łódzkim zatrzymano dziewięć osób – troje w Łodzi i sześcioro w Bełchatowie. Dwie z nich usłyszały już prokuratorskie zarzuty narażenia na bezpośrednie niebezpieczeństwo życia i zdrowia wielu osób. Jeden z dilerów został tymczasowo aresztowany. Grozi im kara do 12 lat więzienia.

W czwartek mają zapaść decyzje ws. zarzutów i aresztów tymczasowych dla zatrzymanych osób w obu miastach.