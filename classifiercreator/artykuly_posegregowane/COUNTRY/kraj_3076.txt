Warszawa, 02.04.2017. Konstytucja RP, w 20. rocznicę jej uchwalenia. 
 Archiwum fot. PAP/Tomasz Gzell
                                        

            12 czerwca podczas posiedzenia Narodowej Rady Rozwoju prezydent Andrzej Duda poda do publicznej wiadomości, kierując do ostatecznych konsultacji, propozycje pytań referendalnych - powiedział w środę PAP wiceszef Kancelarii Prezydenta Paweł Mucha.
      
            
"Planujemy posiedzenie plenarne Narodowej Rady Rozwoju, na którym prezydent będzie podawał do wiadomości publicznej potencjalne pytania referendalne w wersji przed ostatecznym zamknięciem dyskusji" - powiedział PAP Paweł Mucha, który jest też pełnomocnikiem prezydenta ds. referendum konsultacyjnego.

Posiedzenie Narodowej Rady Rozwoju odbędzie się 12 czerwca. Tego dnia - mówił prezydencki minister - prezydent przekaże "pod ostateczne konsultacje propozycje pytań referendalnych". "Jeśli nie wszystkie, to co najmniej istotną ich część" - dodał Paweł Mucha.

Podkreślił, że kluczem do sukcesu referendum jest sformułowanie odpowiednich pytań, które - jak mówił - "będą zachęcały Polaków do wzięcia udziału w tym głosowaniu". Jak zaznaczył, jeśli chodzi o termin referendum, to prezydent podtrzymuje wolę, by odbyło się ono w dniach 10-11 listopada.

Prezydencki minister zaznaczył, że jeszcze przed posiedzeniem NRR "bardzo prawdopodobne" jest spotkanie prezydenta z marszałkiem Senatu Stanisławem Karczewskim. "Pewne jest spotkanie pana marszałka ze mną" - dodał. Zaznaczył, że z marszałkiem Karczewskim jest w stałym kontakcie telefonicznym.

Marszałek Senatu mówił we wtorek, że jego rozmowy nt. referendum konstytucyjnego z prezydentem Dudą i ministrem Muchą są do przewidzenia w krótkim terminie.

Prezydencki minister powiedział, że Andrzej Duda w lipcu złoży w Senacie projekt postanowienia o zarządzeniu referendum ogólnokrajowego. "Najprawdopodobniej głosowanie w Senacie odbyłoby się w drugiej połowie lipca, na ostatnim lipcowym posiedzeniu" - dodał. Jak wynika z informacji na stronie internetowej Senatu przewidywane ostatnie posiedzenie Izby przed wakacjami odbędzie się w dniach 25, 26 i 27 lipca.

"Czyli mielibyśmy około miesiąca na takie ostateczne rozmowy, ustalenia, ale też opinia publiczna miałaby możliwość odniesienia się do tych propozycji pytań, które prezydent przedstawi w połowie czerwca" - powiedział wiceszef prezydenckiej kancelarii.

Paweł Mucha mówił, że także w najbliższy piątek podczas spotkania z samorządowcami z Okazji Dnia Samorządu Terytorialnego prezydent będzie odnosił się do kwestii referendum konsultacyjnego.

Przed trzema tygodniami podczas uroczystości z okazji 227. rocznicy uchwalenia Konstytucji 3 Maja prezydent zapowiedział, że złoży w Senacie wniosek, by referendum konsultacyjne ws. konstytucji odbyło się 10 i 11 listopada. Prezydent zaapelował o obecność na tym głosowaniu, "w którym wszyscy Polacy będą mogli wypowiedzieć się, co do swojej wizji przyszłego ustroju Polski".

Rok temu, również podczas Święta Konstytucji 3 maja, Andrzej Duda zaproponował, by w 2018 roku, w stulecie odzyskania przez Polskę niepodległości, odbyło się referendum, które da odpowiedź na pytanie jakich zmian w konstytucji chcą Polacy. Prezydent chciał, by głosowanie odbyło się 11 listopada lub trwało dwa dni (10 i 11 listopada).

W maju ub. roku również prezes PiS Jarosław Kaczyński ocenił, że w konstytucji konieczne są zmiany. Prezes PiS wypowiadał się jednak krytycznie o pomyśle przeprowadzenia referendum konsultacyjnego w Święto Niepodległości. O swoich wątpliwościach dot. terminu referendum wielokrotnie wypowiadał się również marszałek Senatu.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm, lub prezydent za zgodą Senatu.

Zgodnie z ustawą o referendum ogólnokrajowym, prezydent przekazuje Senatowi projekt postanowienia o zarządzeniu referendum, zawierający treść pytań lub wariantów rozwiązania w sprawie poddanej pod referendum, a także termin jego przeprowadzenia. Senat w terminie 14 dni od dnia przekazania projektu postanowienia podejmuje uchwałę w sprawie wyrażenia zgody na zarządzenie referendum.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.