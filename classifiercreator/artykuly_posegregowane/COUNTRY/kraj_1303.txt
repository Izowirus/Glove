PAP/Jacek Turczyk 
                                        

            Miasto powinno być planowane zgodnie z zasadą "5-10-15"; każdy mieszkaniec powinien mieć maksymalnie 5 minut drogi piechotą do najbliższego przystanku, 10 minut do parku i 15 do szkoły - powiedziała we wtorek kandydatka komitetu „Miasto Jest Nasze" na prezydenta Warszawy Justyna Glusman.
      
            Wtorkowa konferencja została zorganizowana na warszawskich Szczęśliwicach w miejscu, w którym - według Glusman - miała powstać szkoła, jednak na skutek zmiany miejscowego planu zagospodarowania przestrzennego, placówki do dziś nie wybudowano.

"W kontekście braku placówek oświatowych mówi się zazwyczaj o nowych dzielnicach, natomiast my spotkaliśmy się na Ochocie po to, żeby pokazać, że ten problem dotyczy całej Warszawy " - oświadczyła Glusman.

Jej zdaniem, miasto powinno być planowane w oparciu o "zasadę 5-10-15", która - jak zapewniła - jest jednym z filarów jej programu wyborczego. "Mówi ona o tym, że każdy mieszkaniec powinien mieć maksymalnie 5 minut do najbliższego przystanku transportu publicznego, 10 minut do najbliższego parku lub placu zabaw i 15 minut do najbliższej placówki oświatowej, pokonując to wszystko w tempie dziecka" - zaznaczyła.

Zdaniem Glusman, stosowanie tej zasady pozwoli uniknąć sytuacji, do której doszło na Szczęśliwicach, gdzie według niej, skupiono się na budownictwie mieszkaniowym, zapominając o budowie szkół.