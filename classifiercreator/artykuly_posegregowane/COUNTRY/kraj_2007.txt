Warszawa, 18.07.2017. Tabliczka informacyjna Krajowej Rady Sądownictwa, 18 bm. (rp/dw) PAP/Radek Pietruszka PAP © 2018 / Radek Pietruszka
                                        

            Zespoły Krajowej Rady Sądownictwa kontynuują w środę wysłuchania kandydatów na sędziów Sądu Najwyższego. Jak wcześniej zapowiadano, środa ma być ostatnim dniem wysłuchań. W tym dniu przed zespołami KRS pojawić ma się 48 kandydatów.
      
            Jak poinformowało PAP Biuro KRS, środowe wysłuchania zaczęły się przed godz. 9. Po zakończeniu prac zespołów, w środę po południu, niewykluczony jest briefing przedstawicieli Rady.

We wtorek zaplanowane wysłuchania zakończył zespół zajmujący się kandydatami do Izby Kontroli Nadzwyczajnej i Spraw Publicznych. Z kolei pracujący przez trzy dni zespół zajmujący się kandydatami do Izby Dyscyplinarnej SN w środę wysłuchać ma 14 osób.

Natomiast zespół zajmujący się kandydatami do Izby Cywilnej wysłuchać ma 29 kandydatów, a zespół zajmujący się kandydatami do Izby Karnej - pięciu. Te dwa ostanie zespoły - ze względu na znacznie mniejszą liczbę kandydatów, którzy zgłosili się do izb Cywilnej i Karnej - obradują tylko w środę.

W końcu czerwca w Monitorze Polskim opublikowane zostało obwieszczenie prezydenta o wolnych stanowiskach sędziego w SN - do objęcia są łącznie 44 wakaty sędziowskie.

Jak informował wcześniej PAP rzecznik prasowy KRS sędzia Maciej Mitera, "poszczególnymi wnioskami zajmą się zespoły KRS i przedstawią rekomendacje całej Radzie, a cała KRS będzie podejmowała decyzje na posiedzeniu plenarnym". Dodawał, że najbliższe posiedzenie KRS jest zaplanowane od 18 września.

Natomiast przewodniczący KRS sędzia Leszek Mazur zapytany w środowej "Rzeczpospolitej", kiedy poznamy ostateczną listę kandydatów, która trafi do prezydenta Andrzeja Dudy, odpowiedział, że "może do tego dojść jeszcze w sierpniu". "Jako przewodniczący mam za zadanie zwołać posiedzenie Rady, jeśli zajdzie taka potrzeba" - mówił dla gazety.

Na stanowiska w Izbie Dyscyplinarnej wpłynęło 100 kandydatur, w Izbie Kontroli Nadzwyczajnej i Spraw Publicznych - 74 kandydatury, w Izbie Cywilnej - 34, a na wakaty w Izbie Karnej - siedem kandydatur. Termin zgłaszania kandydatur do SN upłynął 29 lipca.

Spośród pierwotnie zgłoszonych 215 kandydatur - po wycofaniu niektórych lub uznaniu, że inne nie spełniają kryteriów - do wysłuchania pozostało poniżej 200 osób. Wtorkowy komunikat Biura KRS informował o łącznie 182 kandydatach zaproszonych na wysłuchania.

"Każda osoba, która zgodnie z ustawą o SN zgłosiła się jako kandydat do jednej z czterech izb, może przyjść na to spotkanie albo nie, to jej dobre prawo. Te spotkania mają o tyle istotne znaczenie, że jest to bezpośredni kontakt" - mówił we wtorek wiceprzewodniczący KRS Wiesław Johann. Przedstawiciele KRS dodawali jednocześnie, że obecność kandydata na wysłuchaniu nie jest obligatoryjna.