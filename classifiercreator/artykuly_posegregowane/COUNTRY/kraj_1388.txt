Powołanie przez prezydenta Andrzeja Dudę nowych sędziów SN nie jest przedmiotem jakiegokolwiek postępowania, w tym wystąpienia KE do TSUE - powiedział w piątek wiceszef Kancelarii Prezydenta Paweł Mucha. Zaapelował do sędziów o powstrzymanie się od ocen realizacji kompetencji przez prezydenta.
      
            W ubiegłym tygodniu do Trybunału Sprawiedliwości UE wpłynęła skarga Komisji Europejskiej przeciwko Polsce w związku z ustawą o Sądzie Najwyższym. Wraz ze skargą KE wniosła o zastosowanie środków tymczasowych oraz trybu przyspieszonego.

Mucha na piątkowym briefingu prasowym nawiązał do tego, że prezydent powołał w środę 27 osób na sędziów Sądu Najwyższego: 19 w Izbie Kontroli Nadzwyczajnej i Spraw Publicznych, 7 w Izbie Cywilnej i jednego sędziego w Izbie Karnej.

Podkreślił, że przedmiotem skargi ani "jakiejkolwiek wypowiedzi możliwej, hipotetycznej nawet, Trybunału Sprawiedliwości UE - czy to w ramach stosowania potencjalnego środków tymczasowych, czy w ogóle tego postępowania" - nie jest "kwestia uprawnień i tych prerogatyw, które prezydent stosuje na gruncie polskiej konstytucji, zgodnie z art. 179 konstytucji RP".

Czyli - zauważył Mucha - powołanie przez prezydenta sędziów do Izby Kontroli Nadzwyczajnej i Spraw Publicznych, do Izbie Cywilnej i do Izby Karnej SN, "nie jest przedmiotem jakiegokolwiek postępowania, nie jest przedmiotem wystąpienia KE". "To było dokonywane na podstawie obwieszczenia prezydenta RP z dnia 24 maja 2018 r. o wolnych stanowiskach sędziego w SN, w tym zakresie, w którym mówimy jeszcze o wakatach, które były w tych izbach" - zaznaczył minister.

Jak dodał, wynika stąd z kolei, że nominacje te nie odnosiły się do będących przedmiotem skargi Komisji skutków ustawy o SN, czyli do przejścia po upływie trzech miesięcy od wejścia w życie ustawy w stan spoczynku sędziów, którzy nie złożyli oświadczeń o woli dalszego zajmowania stanowiska.

"Tak więc zupełnie nieprawdziwy i wprowadzający opinię publiczną w błąd jest tego rodzaju argument, że prezydent, w związku z tym, że skorzystał ze swojej konstytucyjnej prerogatywy, działając na wniosek KRS i powołując sędziów na urząd sędziów w SN, (...) ma naruszać prawo europejskie. To jest nieprawdziwa informacja. Postępowanie prowadzone wskutek skargi KE nie odnosi się do tej problematyki, nie dotyczy tej materii i nie ma tutaj żadnego związku pomiędzy tymi powołaniami, które są zgodne z polską konstytucją i (...) z przepisami ustawy o KRS" - mówił wiceszef prezydenckiej kancelarii. Dodał, że skarga KE dotyczy zapisów ustawy o SN, obniżającej m.in. wiek przejścia sędziów w stan spoczynku.

Prezydencki minister nawiązał też "na komunikatów i wypowiedzi sędziów" pojawiających się na ten temat. Zwrócił uwagę, że art. 178 ust. 3 konstytucji RP zakazuje sędziom prowadzenia działalności publicznej, która nie dałaby się pogodzić z zasadami niezależności sądów i niezawisłości sędziów.

"Jak wskazywał wybitny polski konstytucjonalista, pan prof. Bogusław Banaszak, sędzia nie powinien zdradzać swoich przekonań politycznych, brać czynnego udziału w debacie politycznej, angażować się w kampanię wyborczą po stronie jakiegoś ugrupowania, wypowiadać się na temat realizacji kompetencji przez jakikolwiek organ władzy publicznej czy deklarować publicznie przynależność do określonej religii czy kościoła" - wskazał Mucha.

Zauważył, że zasada niezawisłości sędziowskiej jest zawarta nie tylko w polskiej konstytucji, ale też "ma swoje odwzorowanie w pewnych zasadach etyki, jeżeli chodzi o także organa międzynarodowe". Według Muchy, może być ona zagrożona, jeżeli sędzia czynnie angażuje się w bieżące spory polityczne.

"Na ten aspekt zwracamy uwagę dlatego, że absolutnie nie może być jakiegokolwiek przyzwolenia, żeby to czy inne stowarzyszenie skupiające sędziów, (...) czy w ogóle jakiekolwiek wypowiedzi sędziów miały odnosić się do realizacji kompetencji przez prezydenta RP" - dodał minister.

Zaapelował "do wszystkich, którzy uczestniczą w debacie publicznej, żeby działali w ramach poszanowania prawa, a do sędziów (...) o to, żeby trzymali się tego zakazu, który jest wyrażony wprost w konstytucji, tego rodzaju działalności publicznej, która się nie da pogodzić z zasadą niezależności sądów i niezawisłości sędziów".

Mucha został spytany o jakie środki zabezpieczające wniosła KE. "W żaden sposób te środki zabezpieczające, czy tymczasowe, nie odnoszą się do powołań sędziowskich; nie ma żadnej zależności pomiędzy tym, że prezydent na gruncie konstytucji powołał sędziów SN (...), a skargą KE" - odparł.

Dodał, że w związku z tym wstrzymywanie się przez prezydenta z powoływaniem nowych sędziów nie miało żadnego uzasadnienia. "Pan prezydent nie zamierza czekać z reformą wymiaru sprawiedliwości, tylko zamierza ją realizować i kibicuje dobrym zmianom w sądownictwie" - oświadczył.