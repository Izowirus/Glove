W poniedziałek do godz. 6 obwodowe komisje wyborcze sporządziły 79 tys. 647 protokołów, z których 23 tys. 592 zostały zweryfikowane przez komisje wyższego szczebla; wyniki wyborów we wtorek lub środę, a może nawet w czwartek - przekazał zastępca przewodniczącego PKW sędzia Wiesław Kozielewicz.
      
            Kozielewicz w poniedziałek na konferencji poinformował, że dane, którymi dysponuje Państwowa Komisja Wyborcza, pochodzą z godz. 6.

"Jeśli chodzi o pracę obwodowych komisji wyborczych ds. ustalenia wyników głosowania, bo teraz te komisje pracują - komisje sporządziły już 79 tys. 647 protokołów na ogólną liczbę protokołów ok. 116 tys." - powiedział. Jednocześnie zaznaczył, że z tego do sejmików samorządowych są 17 tys. 553 protokoły, do rad powiatów - 14 tys. 931, do rad gmin i rad miast - 29 tys. 25 protokołów; jeśli chodzi o wybory wójtów, burmistrzów, prezydentów miast - 18 tys. 138 protokołów.

Dodał, że komisje obwodowe przekazują sporządzone przez siebie protokoły komisjom wyższego szczebla. "Te komisje wyższego szczebla muszą te protokoły z komisji obwodowych zweryfikować i wprowadzić do swojego systemu" - wskazał Kozielewicz.

Poinformował, że na godz. 6 protokołów zweryfikowanych przez komisje wyższego szczebla jest 23 tys. 592. "Z tego do sejmików wojewódzkich zweryfikowano 3 tys. 616 protokołów, do rad powiatów - 2 tys. 411 protokołów, do rad gmin - 9 tys. 752. Jeśli chodzi o wybory wójtów, burmistrzów i prezydentów miast, to komisje wyższego szczebla zatwierdziły już 7 tys. 813 protokołów" - mówił Kozielewicz.

Kozielewicz: wyniki wyborów - we wtorek lub środę, a może nawet w czwartek

Zastępca przewodniczącego PKW stwierdził ponadto, że wyniki wyborów samorządowych mogą być znane we wtorek lub środę, a może nawet w czwartek. "Jeśli chodzi o podanie tak zwanych zbiorczych wyników wyborów (…) to będzie wtorek, środa (…), wydaje mi się, że na razie ten termin jest realny - wtorek, środa" - mówił wiceprzewodniczący PKW.

Zaznaczył jednocześnie, że wyniki w przypadku miast lub gmin są w Polsce sukcesywnie podawane i na tym poziomie mogą być znane już w poniedziałek.

"Natomiast tak zwane zbiorowe wyniki (…) my planujemy wtorek, środa, a nawet pani minister (sekretarz PKW Magdalena Pietrzak – PAP) mówi czwartek, jeśli nie daj Boże coś by się wydarzyło" - zaznaczył Kozielewicz. Dodał, że podanie zbiorczych wyników" jest uzależnione od komisji, która ostatnia zakończy pracę".

W trakcie porannej konferencji prasowej Kozielewicz poruszył też temat incydentów podczas niedzielnych wyborów. "Jeśli chodzi o incydenty, w dniu wyborów - według informacji policji na godz. 22 - nie było tych zdarzeń wiele. Jak patrzę na akcję wyborczą, która miała miejsce cztery lata temu czy trzy lata temu, w związku z wyborami parlamentarnymi i prezydenckimi, to liczba jest porównywalna" - ocenił.

Poinformował, że najwięcej przestępstw popełnionych w czasie wyborów to były "czyny przeciwko dokumentom". Wyjaśnił, że chodzi o niszczenie kart do głosowania, wyniesienia kart z lokalu wyborczego czy zgniecenie karty. Takich incydentów było 17.

Jak dodał, zgłoszono też "podejrzenie popełnienia przestępstwa korupcji wyborczej w 17 przypadkach". Podał, że w jednej z miejscowości dwaj mieszkańcy "udzielili korzyści majątkowej osobie uprawnionej do głosowania za oddanie głosu", a w innej miejscowości "udzielono korzyść majątkową w postaci butelki wódki za oddanie głosu".

Kozielewicz wymieniając przypadki wykroczeń z Kodeksu wyborczego i Kodeksu wykroczeń mówił o przypadkach agitacji wyborczej w dniu głosowania oraz "walki plakatowej". Wyjaśnił, że chodzi o "klejenie plakatów, uszkadzanie plakatów konkurencji czy zaklejanie plakatów". Jak mówił, takie przypadki zdarzają się w Polsce przy każdych wyborach. „Nie ma tutaj jakiejś różnicy jakościowej, żeby tych przestępstw, czynów karalnych było więcej czy mniej (…). Skala jest podobna” – powiedział.

PKW: nie wiemy, jaka jest skala niedopisania wyborców do rejestrów po wniosku elektronicznym

W trakcie konferencji prasowej członkowie PKW zostali zapytani przez dziennikarzy m.in. o kwestię niedopisania niektórych wyborców do rejestrów wyborców, mimo złożenia przez nich wniosku przez internet.

Sekretarz PKW Magdalena Pietrzak przyznała, Komisja nie zna skali tego zjawiska. "To są informacje, które powinny trafiać do urzędu (miasta, gminy). To urząd musi to zweryfikować, czy wydał decyzje, czy nie wydał; czy (wyborcy) zostali tylko pominięci w spisie, po uprzednim dopisaniu do rejestru; czy (urzędy) nie zdążyły wydać tej decyzji przed wyborami. Nie mamy takiej informacji" - powiedziała Pietrzak.

Jak dodała, by to ustalić, "w tej chwili kompetencja leży tylko po stronie organów gminy: wójtów, burmistrzów, prezydentów". "Tylko organy wykonawcze gminy mają możliwość, żeby to sprawdzić" - dodała.

Według niej informacje, jakie napływają do PKW w takich sprawach są "tylko informacjami od wyborców". "Większość z nich to są wyborcy z Warszawy. Są również pojedyncze informacje z terenu Polski" - dodała.

Kozielewicz wyjaśnił, że obywatele mogą się dopisywać do rejestru wyborców w dowolnym terminie. W oparciu o rejestry tworzone są spisy wyborców, te dokumenty trafiają do lokali wyborczych.

"Jeżeli wyborca zgłosi się do urzędu miejskiego czy gminnego, że chce się dopisać do rejestru w piątek (tuż przed wyborami - PAP), a urząd ma na wydanie decyzji trzy dni, to oczywiście on go dopisze, jeśli spełni warunki (...) powiedzmy w poniedziałek czy wtorek. To będzie już po wyborach" – zwrócił uwagę Kozielewicz.

Jego zdaniem wyborcy powinni składać takie wnioski znacznie wcześniej, a nie w ostatniej chwili przed wyborami. "Nie jest winą organów wyborczych ani organów samorządowych, że polski wyborca wszystko robi na ostatnią chwilę. Jeżeli robi to na ostatnią chwilę, na ostatnią minutę, to niech się nie dziwi taka osoba, że nie będzie ujęta w spisie wyborców" - powiedział.

Pietrzak odniosła się też do incydentu, do jakiego doszło w Olsztynie, gdzie z Obwodowej Komisji Wyborczej przy ul. Warszawskiej zginęło 399 kart do głosowania na prezydenta miasta. „Wiemy, że tam i policja, i prokurator wykonują swoje czynności” – powiedziała Pietrzak. Zaznaczyła, że Komisja nie ma szczegółowych informacji na ten temat.

Następna konferencja prasowa PKW zaplanowana jest na godz. 12.15.