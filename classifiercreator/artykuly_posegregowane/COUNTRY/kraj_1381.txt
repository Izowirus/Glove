Wielki plan, wielki projekt dla Śląska może być zrealizowany tylko wtedy, jeżeli będzie miał społeczne poparcie i zrozumienie - mówił w piątek w Katowicach prezes PiS Jarosław Kaczyński. Premier Mateusz Morawiecki powiedział, że w sprawach o charakterze polskiej racji stanu dążymy do jedności.
      
            

W swoim wystąpieniu podczas regionalnej konwencji samorządowej w Katowicach prezes PiS przypomniał, że woj. śląskie składa się - poza Górnym Śląskiem - także z Zagłębia Dąbrowskiego, Podbeskidzia czy Ziemi Częstochowskiej. Nawiązując do skomplikowanej historii regionu ocenił, że "Śląsk to jest z jednej strony wielkie polskie dobro - mówię o polskim Śląsku - a jednocześnie jest to wielki problem". Dobro, ponieważ to tam w okresie międzywojennym, w okresie PRL-u, "w jakiejś mierze i dzisiaj, bije serce polskiego przemysłu i polskiej pracy" - powiedział. Z kolei problem - w opinii Kaczyńskiego - wynika stąd, że choć Śląsk był w czasach PRL traktowany jako "ziemia uprzywilejowana", to jednak kryła się za tym inna rzeczywistość.

"Śląsk i Zagłębie to była ziemia eksploatowana, wykorzystywana, to była ziemia straszliwie ciężkiej i bardzo niebezpiecznej pracy, tego wydobycia za wszelką cenę, zabierania niedziel, czterobrygadowy system pracy, ogromnego zanieczyszczenia środowiska, sypiącej się infrastruktury, w szczególności mieszkaniowej, i bardzo wielu innych nierozwiązanych problemów społecznych" - mówił prezes PiS.

Wspominając podejmowane w regionie inicjatywy niezależnych od władzy związków zawodowych, stworzenia Solidarności i decydującej fali strajków pod koniec lat 80. Kaczyński ocenił, że po upadku PRL - mimo podejmowanych inicjatyw z czasów rządów AWS - brakowało dobrego planu dla Śląska, dominowała wiara w niewidzialną rękę rynku, tolerowano też patologię, sięgającą jeszcze lat 70.

Szef PiS: projekt dla Śląska musi być realizowany przy poparciu wszystkich

Przypomniał, że na Śląsku są wielkie tradycje ciężkiej pracy w przemyśle, nie tylko w górnictwie. "My tę pracę szanujemy, chylimy przed nią czoła" - oświadczył. Mówił, że obecnie brakuje w Polsce węgla, wzrasta import, tymczasem zapotrzebowanie na węgiel dobrej jakości - do nowoczesnych pieców i nowych bloków energetycznych - będzie rosło. "To trzeba rozwiązać. To jest plan numer jeden, który jest potrzebny w tej chwili dla Śląska" - podkreślił.

Szef PiS zaznaczył, że Śląsk i Zagłębie mają nie tylko zasoby energetyczne, ale też bogate zaplecze intelektualne. Zaznaczył jednak, że trzeba ten potencjał wykorzystać dla rozwoju Polski w sposób zorganizowany i wsparty przez państwo. "Pracować dla rozwoju Śląska, to znaczy także dla rozwoju Polski" - wskazał.

Szef PiS zauważył, że wkrótce będą obchodzone uroczystości setnych rocznic powstań śląskich z lat 1919, 1920 i 1921 i przypomniał o tysiącach ludzi, którzy walczyli o polski Śląsk. "Potrzebna jest uczciwie napisana historia. Ona musi przyjść do szkół, ona musi konsolidować społeczeństwo wokół tej niezwykłej, szczególnej formy polskości, jaką jest śląskość, wyjątkowo cennej" - mówił. Dodał, że taka konsolidacja społeczna jest potrzebna także dlatego, że "wielki plan, wielki projekt dla Śląska może być zrealizowany tylko wtedy, jeżeli będzie miał naprawdę społeczne poparcie i społeczne zrozumienie".

"Bez tego my Śląska nie przekształcimy, nie doprowadzimy do tego, by wykorzystał swoje ogromne możliwości" - uznał prezes PiS i wskazał, że Śląsk musi być nowoczesny, innowacyjny, a jednocześnie odnowiony.

Kaczyński przekonywał, że projekt dla Śląska musi być "realizowany przy poparciu wszystkich, przy poparciu wszystkich uczciwych Polaków, wszystkich uczciwych polskich Ślązaków". Dlatego jego partia popiera w wyborach samorządowych także tych kandydatów na prezydentów, którzy nie są członkami PiS, jak prezydent Katowic Marcin Krupa. "To jest takie szerokie pójście w stronę ludzi, którzy chcą po prostu dobra dla Śląska i dla Polski" - oświadczył.

Szef PiS wymienił kilku spośród kandydatów PiS, m.in. Grażynę Welon, ubiegającą się o stanowisko prezydenta Sosnowca, Przemysława Drabka (Bielsko-Biała) i Artura Warzochą (Częstochowa). "Czy to jest rzecz dopuszczalna, żeby prezydentem duchowej stolicy Polski, stolicy Maryi, był zaciekły komunista? Pamiętam tego młodego wtedy człowieka z Sejmu - jeden z najgorszych" - powiedział Kaczyński, odnosząc się do prezydenta Częstochowy, b. posła SLD Krzysztofa Matyjaszczyka.

Jak podkreślił prezes PiS, Polska ma być państwem europejskim nie tylko w sensie geograficznym i przynależności do Unii Europejskiej, ale też poziomu i komfortu życia. Warunkiem sukcesu jest współpraca rządu i samorządów - przekonywał.

Przemawiający w Katowicach premier Mateusz Morawiecki podkreślił, że "Śląsk zawsze tętnił nie tylko w rytm górniczych kilofów, ale też pięknych, patriotycznych polskich serc". Premier powiedział, że wszystkim, którzy kultywują tę tradycję, należą się podziękowania. "Bez tego nie byłoby dzisiejszej, współczesnej Polski" - uznał. "Warto uwierzyć, że teraz stoimy przed zupełnie nowymi okolicznościami, przed wielką szansą zmiany, wielką szansą zmiany dla Polski, wielką szansą zmiany dla Śląska, dla Zagłębia, dla Podbeskidzia, dla ziemi częstochowskiej, wielką zmianą dla całego tego województwa" - mówił.

Szef rządu odwołał się do wskaźników mających potwierdzać pozytywy kierunek działań rządu. Jak zaznaczył m.in., w rankingu organizacji Oxfam, uwzględniającym działania państw na rzecz niwelowania nierówności, Polska znajduje się na pierwszym miejscu, a z najnowszych danych Eurostatu wynika, że w 2017 r. zagrożonych ubóstwem lub wykluczeniem społecznym było w Polsce 17,9 proc. dzieci; w porównaniu z danymi z ub. roku to spadek o 6 pkt proc.

"Nawet nasi ideowi, polityczni do pewnego stopnia adwersarze muszą docenić twarde dane, to, co zrobiliśmy tutaj, również na ziemi śląskiej dla społeczeństwa, dla transformacji, dla nadrobienia tych wszystkich zaległości, skompensowania strat, błędów, patologii okresu transformacji" - podkreślił Morawiecki.

Ocenił, że w ramach rządowego Programu dla Śląska udaje się dokonywać transformacji z szacunkiem "dla wielkiej i potrzebnej cały czas tradycji śląskiej wydobycia węgla kamiennego, która gwarantuje nam w dużym stopniu tak wielką wartość, jaką jest suwerenność energetyczna Polski". "My naszym działaniem potwierdzamy to, że pracujemy dla dobra naszych małych ojczyzn, na najróżniejsze sposoby" - uznał szef rządu.

Morawiecki: dla województwa śląskiego będzie ponad 50 mld zł

Jak zauważył, Polska ma obecnie dobry wzrost gospodarczy, "jeden z najniższych w Europie deficyt budżetowy i dług publiczny, który de facto maleje w stosunku do PKB". "To są osiągnięcia rządu PiS. One są możliwe w dużym stopniu dzięki usprawnianiu instytucji państwa i przywracaniu właściwych proporcji i uczciwości funkcjonowania gospodarki i życia gospodarczo-społecznego również tutaj, na Śląsku, w Zagłębiu, w tym województwie, które jest pełne różnych zależności, sprzeczności, jeszcze pochodzących z przeszłości układów wielorakich zależności, które trzeba powoli u naprawiać, powoli zmieniać we współpracy z samorządowcami" - powiedział.

"Bo chcemy walczyć o tę jedność, walczyć o to, co jest takie ważne dla Polski. Obiecujemy właśnie tutaj, (...) że nasi radni, radni PiS w sejmiku województwa będą bardzo dobrze, znakomicie współpracować z władzami centralnymi, żeby jeszcze lepiej wdrażać bardzo atrakcyjny Program dla Śląska" - zadeklarował szef rządu.

Jak mówił, w ramach Programu dla Śląska przesunięto "z programów rządowych, krajowych, unijnych i samorządowych pieniądze pozyskane od mafii VAT-owskiej, przestępców podatkowych" - przywołując łączną pulę programu przekraczającą 50 mld zł.

Morawiecki wskazał - w kontekście przedstawianych już miesiąc wcześniej w Katowicach danych z realizacji Programu dla Śląska - że to PiS w dziewięć miesięcy jego realizacji zaangażował już weń 50 proc. wszystkich przewidzianych nań środków. "Jesteśmy formacją, która w trudnych, skomplikowanych zagadnieniach, jaką jest stopniowe, w miarę bezbolesne społecznie, przekształcanie i budowanie nowych szans, nowych miejsc pracy dla województwa, wykazała się wiarygodnością" - zaznaczył.

"Ta wiarygodność jest niezwykle ważnym naszym atutem i w tym kontekście chcę zachęcić wszystkich naszych wspaniałych rodaków, Ślązaków, Zagłębiaków, mieszkańców Podbeskidzia, ziemi częstochowskiej do głosowania na PiS" - zaapelował Morawiecki.

Premier: 8 mld zł na inwestycje kolejowe

Przedstawiając program dla regionu szef rządu m.in. zadeklarował budowę drogi S52 (tzw. Beskidzkiej Drogi Integracyjnej). Mówił o kontynuowanej staraniem rządu PiS budowie autostrady A1, planowanej budowie w regionie odcinków dróg S1 i S11, a także o programie budowy dróg lokalnych, w którym dla regionu przewidziano ok. 600-700 mln zł. Przytoczył kwotę 8 mld zł na inwestycje kolejowe w woj. śląskim, m.in. na odbudowę zamkniętych linii, jak z Tarnowskich Gór do Zawiercia czy rewitalizację dworców kolejowych.

Premier: PO i PSL nie zrobiły nic lub prawie nic dla poprawy jakości powietrza

Premier podkreślił, że dużym problemem w woj. śląskim jest smog. Przywołał wyrok Trybunału Sprawiedliwości UE w Luksemburgu, który orzekł, że polskie władze w latach 2007-2015 naruszyły unijne przepisy dot. norm jakości powietrza. "Ten wyrok jest miażdżący, dramatyczny. On mówi jednoznacznie, że PO, PSL i władze woj. śląskiego przez sam fakt, że też są władzami z PO, nie zrobiły nic lub prawie nic dla poprawy jakości powietrza" - mówił. "Brak rozporządzenia o jakości kotłów, brak rozporządzenia o jakości paliw, brak wielkiego programu termomodernizacji jest wielkim grzechem zaniechania PO i władz woj. śląskiego" - uznał. "W tych obszarach i kilkunastu kolejnych PiS bierze tego rozjuszonego byka za rogi" - przekonywał, odwołując się do podjętych już inicjatyw rządu w tym zakresie.

Zaznaczył, że prowadzona przez rząd transformacja oznacza też "coś pozytywnego dla górnictwa". "Bo przypomnijmy sobie co było 3-4 lata temu: to strzelanie do górników z kul gumowych, to podejście do górnictwa. My dzisiaj, w tym bardzo trudnym położeniu, w tym imadle między polityką klimatyczną UE a naszymi aspiracjami społecznymi, uczyniliśmy z powrotem górnictwo rentownym" - podkreślił. Zapewnił o pozostaniu na tej drodze - równolegle do rozwijania tzw. inteligentnych specjalizacji regionu, jak energetyka, medycyna czy informatyka.

"Teraz Polska musi pomóc woj. śląskiemu - i dlatego robimy to, co robimy w ramach Programu dla Śląska, w ramach wielkich programów transformacji w kierunku Górnego Śląska nowoczesnego, czystego, ale zarazem wykorzystującego zasoby energetyczne" - zapewnił.

Odwołując się po raz kolejny do historii regionu, premier wezwał do jedności. "Wbrew pewnym sporom, polaryzacjom, głębokim konfliktom, my - Prawo i Sprawiedliwość - dążymy w tych głębokich pokładach społeczeństwa polskiego, w sprawach o charakterze polskiej racji stanu, do jedności, do jedności między Polakami, jedności całej Rzeczypospolitej" - zadeklarował.

Podczas regionalnej konwencji samorządowej PiS w Katowicach przemawiał też kandydat Zjednoczonej Prawicy na prezydenta Częstochowy, senator PiS Artur Warzocha, który m.in. skrytykował obecne władze Częstochowy z SLD w kontekście m.in. wyludniania się miasta i zadeklarował wykorzystanie szans płynących ze ścisłej współpracy z rządem. Przedstawieni zostali kandydaci z pierwszych miejsc list PiS do regionalnego sejmiku i kandydaci na prezydentów miast. Na konwencji nie było popartego przez ZP prezydenta Katowic Marcina Krupy.