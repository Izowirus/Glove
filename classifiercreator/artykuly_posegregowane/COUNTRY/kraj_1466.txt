Platforma Obywatelska broni czy staje w obronie kobiet, tylko wtedy, kiedy wymaga tego ich interes polityczny - oceniła w poniedziałek rzeczniczka PiS Beata Mazurek. Jak podkreśliła, kobiety w PO "nie mają nic do powiedzenia".
      
            W piątek wieczorem prezydent Legionowa Roman Smogorzewski złożył rezygnację z członkostwa w Platformie - miało to związek z jego wypowiedziami podczas tego spotkania wyborczego, gdzie padały seksistowskie żarty pod adresem kandydatek jego komitetu do rady miasta.

Film ze spotkania wyborczego Smogorzewskiego, nakręcony przez lokalną telewizję legionowską LTV, zamieścił w piątek na Twitterze wicemarszałek Sejmu Stanisław Tyszka (Kukiz'15). Widać na nim, jak prezydent Legionowa przedstawia kandydatów do rady miasta. O jednym z nich mówi: "Powiem szczerze, że nie byłem zadowolony, jak się urodził. Dzieci są takie brzydkie i zobaczcie, jaki ładny wyrósł, dorodny". Pod adresem innych dwóch kandydatek pada stwierdzenie: "Tutaj mamy dwie najbardziej chyba aktywne, powiedziałbym wręcz, że napalone". "No i pani od seksu" - dodaje Smogorzewski.

Na nagraniu widać jak obecny na konwencji rzecznik PO Jan Grabiec wręcza Smogorzewskiemu szablę ze słowami: "Prowadź nas do boju". W piątek wieczorem rzecznik PO poinformował, że Smogorzewski złożył rezygnację z członkostwa w Platformie. W sobotę politycy PiS zaapelowali o odwołanie Grabca z funkcji rzecznika PO.

Mazurek pytana w poniedziałek przez dziennikarzy w Sejmie o dymisję Grabca, stwierdziła, że skandaliczny jest fakt, iż rzecznik PO nie zareagował na słowa Smogorzewskiego.

Ponadto Mazurek, powołując się na informacje jednego z polityków Kukiz'15, mówiła, że kandydat Koalicji Obywatelskiej z Kutna również dopuścił się "skandalicznych" zachowań. "Wczoraj w jednej ze stacji telewizyjnych był Janusz Szewczak, i znów polityk Kukiz'15 powiedział o kandydacie Koalicji Obywatelskiej z Kutna - nazywa się Janusz Pawlak i on również w sposób skandaliczny odnosi się do kobiet" - powiedziała Mazurek.

"Zaryzykuję twierdzenie, że to jest tak naprawdę szerszy problem, który ma PO, która tylko i wyłącznie broni czy staje w obronie kobiet wtedy, kiedy wymaga tego ich interes polityczny" - dodała rzeczniczka PiS.

Mazurek oceniła, że PO ma "krótką ławkę", a kobiety w tej partii "nie mają nic do powiedzenia" i nie są w stanie wpłynąć na zmianę rzecznika.

Lider PO Grzegorz Schetyna odnosząc się w sobotę do apelu rzeczniczki PiS o dymisję Grabca, powiedział: "Propozycję pani rzecznik Mazurek oceniam podobnie do tej, kiedy pytała o to, dlaczego przywożę taśmy od kanclerz Merkel i organizuję koalicję razem z mediami przeciwko rządowi PiS". "To tak samo absurdalne" - dodał szef PO.

Grabiec odpowiadając w sobotę rzeczniczce PiS spytał na Twitterze, czy będzie też żądanie dymisji szefa PiS Jarosława Kaczyńskiego, który - według polityka PO - legitymizuje "aktywność posła Zbonikowskiego stosującego przemoc wobec żony".