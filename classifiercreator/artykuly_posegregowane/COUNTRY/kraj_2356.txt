We wtorek po godz. 10 rozpoczęło się posiedzenie rządu; ministrowie zajmą się m.in. propozycją zmian w sposobie ustalania najniższego wynagrodzenia zasadniczego pracowników wykonujących zawody medyczne oraz projektem zmian w specustawie dotyczącej ASF.
      
            Propozycja zmian w ustawie o sposobie ustalania najniższego wynagrodzenia zasadniczego pracowników wykonujących zawody medyczne zatrudnionych w podmiotach leczniczych została opracowana przez resort zdrowia. Określono w niej 11 grup zawodowych, zależnie od wykształcenia i specjalizacji, dla których ustalono oddzielny współczynnik pracy. Najważniejszą zmianą – jak oceniają autorzy regulacji - jest rozszerzenie zakresu ustawy o pracowników działalności podstawowej innych niż wykonujący zawody medyczne.

W projekcie "proponuje się wyłączenie lekarzy i lekarzy dentystów odbywających specjalizację w ramach rezydentury oraz lekarzy i lekarzy dentystów odbywających staż z procedury podwyższania wynagrodzenia zasadniczego ze skutkiem od dnia 1 lipca każdego roku na mocy porozumienia albo zarządzenia".

Jak wyjaśniono, wynagrodzenie zasadnicze tych osób będzie musiało być podwyższone do 31 grudnia 2021 r. do wysokości nie niższej niż najniższe wynagrodzenie zasadnicze określone w zmienianej ustawie, przy czym wysokość wynagrodzenia zasadniczego nadal będzie określana w rozporządzeniach wydawanych na podstawie ustawy o zawodach lekarza i lekarza dentysty.

W trakcie posiedzenia ministrowie omówią też projekt nowelizacji specustawy związanej z występowaniem w Polsce afrykańskiego pomoru świń (ASF). Chodzi o ustawę pozwalającą na wykup świń ze stref zagrożonych i przerobienie ich mięsa na konserwy. Ich sprzedaż może się odbywać w trybie bezprzetargowym.

Rząd zajmie się m.in. projektem ustawy o finansowym wspieraniu produkcji audiowizualnej

W projektowanej nowelizacji rząd proponuje, by przepis o trybie bezprzetargowym dotyczył także mięsa wieprzowego pozyskanego od zdrowych świń utrzymywanych na obszarach z ograniczeniami pod warunkiem, że mięso to spełni wymagania weterynaryjne.

Rząd na wniosek wicepremiera i ministra kultury zajmie się również projektem ustawy o finansowym wspieraniu produkcji audiowizualnej.

Nowe przepisy przewidują m.in. możliwość uzyskania zwrotu części tzw. polskich kosztów kwalifikowalnych, czyli kosztów poniesionych na produkcję audiowizualną realizowaną w Polsce. Odpowiedzialnym za udzielanie wsparcia finansowego w ramach projektowanego systemu ma być Polski Instytut Sztuki Filmowej.

Celem ustawy jest m.in. poprawa warunków funkcjonowania sektora produkcji audiowizualnej w Polsce, stworzenie warunków do inwestowania zagranicznego kapitału w produkcje audiowizualne realizowane w Polsce, poprawa warunków do realizowanej w Polsce współpracy między polskimi i zagranicznymi producentami audiowizualnymi czy podnoszenie międzynarodowej konkurencyjności polskich przedsiębiorców działających w sektorze produkcji audiowizualnej.

Rząd zajmie się także projektem uchwały w sprawie przyjęcia programu wspierania społeczeństwa obywatelskiego pod nazwą "Program rozwoju Organizacji Obywatelskich na lata 2018-2030 PROO".