Propozycja kandydata Zjednoczonej Prawicy na prezydenta stolicy Patryka Jakiego, zmierzająca do utworzenia 19. dzielnicy Warszawy, wpisuje się w światowe trendy rozwojowe miast – oceniła w czwartek w Katowicach minister przedsiębiorczości i technologii Jadwiga Emilewicz.

      
            Emilewicz na wspólnej z Jakim konferencji prasowej, zorganizowanej w trakcie kongresu Impact mobility rEVolution'18, nawiązała do tematu tego wydarzenia. Wskazała, że odnosi się ono do rewolucji w transporcie – przechodzenia od tradycyjnych silników w stronę nowych napędów. "To o czym mówimy, to także (to), jak bardzo zmienią się miasta na świecie, za sprawą tej transformacji transportowej, bo nie tylko zmieni się to, czym będziemy jeździć, ale zmienią się też modele biznesowe. Proponowany przez Patryka projekt 19. dzielnicy doskonale wpisuje się w te trendy" - oceniła minister.

"To też jest bardzo ciekawy projekt, ponieważ jeśli państwo zobaczą, jakie są propozycje wielu kandydatów ubiegających się o stanowiska prezydentów czy burmistrzów, są to programy ulepszenia, programy typu: poprawmy trochę, bo idzie nie tak źle" - zaznaczyła.

Jak mówiła, pochodzi z Krakowa i to jest jedno z miejsc, gdzie takie "poprawianie" dobrze służy miastu. "Duże miasta z dobrym środowiskiem akademickim sobie dobrze radzą. Ale wyobraźmy sobie, co by było, gdyby w tych miastach pojawiły się realne duże projekty inwestycyjne, chociażby takie, jak ten, który prezentuje Patryk (Jaki)" - wskazała.

Odnosząc się do "słów krytyki" wobec projektu Jakiego odniosła je do literatury, dotyczącej projektu realizowanego na początku lat 80. w Londynie, gdy rozpoczęto rewitalizację Docklands – "dzisiaj high-endowego, najdroższego miejsca, na które wiele osób patrzy na całym świecie, jak rewitalizować, jak przywrócić do życia zaniedbane części miast".

"To jest projekt na miarę nowego miasta" - oceniła projekt Jakiego Emilewicz. "Przywrócenie 700 ha w centrum miasta - to niezwykle atrakcyjny inwestycyjnie i rozwojowo teren. Co ważne, ten projekt ma w sobie zarówno komponent inwestycyjny – tworzenia nowych miejsc do życia, do pracy, ale także wraz z infrastrukturą czasu wolnego" - podkreśliła minister.

"To jest projekt, który mówi: musimy inwestować w miastach po to, aby tworzyć wysokopłatne, dobre miejsca pracy i przygotować się pod instrumenty rozwojowe dla miast w sytuacji, w której fundusze zewnętrzne nie będą tak obfite. Bo to, że nie będą tak obfite po 2020 r. wiemy od ponad 10 lat. Więc to jest projekt, który tworzy instrumenty rozwojowe dla miasta" - dodała.

Nazwała też koncepcję Jakiego "projektem miasta inteligentnego". "Miasto inteligentne tworzone przez inteligentnych ludzi dla inteligentnych ludzi" - przekonywała, wystawiając projektowi kandydata Zjednoczonej Prawicy "mocną piątkę". "Bo to, czego brakuje na pewno jeszcze odrobinę - i to, co pewnie w tej kampanii się wydarzy - to jest moment zaproszenia i pełnej partycypacji. Projekt takiego miasta nie może powstać bez współpracy" - oceniła.

"Warto wskazywać środki do finansowania. Część z nich przy tego typu projektach, to muszą być środki publiczne, ale bez partnera prywatnego, trudno wyobrazić sobie realizację takiego przedsięwzięcia" - zastrzegła minister. "Ustawa o partnerstwie publiczno-prywatnym, która szczęśliwie zakończyła swój proces legislacyjny, na pewno wspiera realizację tego typu przedsięwzięć" - dodała.

Patryk Jaki, kandydat Zjednoczonej Prawicy na prezydenta stolicy, zaprezentował w niedzielę w Warszawie propozycję utworzenia jej 19. dzielnicy. Ma do tego zmierzać projekt nowelizacji ustawy o ustroju miasta stołecznego, zgodnie z którym na 800-hektarowym terenie wzdłuż Wisły powstać miałaby nowa dzielnica.

"To będzie największy obszar smart city w Europie, największy obszar innowacji w Europie, obszar najniższych podatków, taka specjalna strefa, gdzie będą najniższe podatki dla innowacji w tej części Europy" – zapowiadał wówczas Jaki.   