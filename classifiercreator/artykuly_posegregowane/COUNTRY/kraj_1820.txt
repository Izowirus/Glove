Wojsko Polskie musi być liczniejsze; potrzebujemy więcej oficerów; zmieni się system powoływania do zawodowej służby wojskowej; chcemy by procedury był tu uproszczone – powiedział w piątek we Wrocławiu szef MON Mariusz Błaszczak.
      
            Minister wziął udział w promocji na pierwszy stopień oficerski (podporucznik) 215 absolwentów Akademii Wojsk Lądowych im. generała Tadeusza Kościuszki we Wrocławiu.

"Potrzebujemy w Wojsku Polskim więcej oficerów, ale też w ogóle więcej żołnierzy. Wojsko Polskie musi być liczniejsze" - mówił do młodych oficerów szef MON.

Dodał, że będą zmiany w systemie powoływania do zawodowej służby wojskowej. "Chcemy, by procedury były uproszczone, aby wszyscy ci, którzy wiążą przyszłość z wojskiem nie byli zniechęcani" - podkreślił minister.

Powstało nowe rozporządzenie dotyczące powoływania do zawodowej służby wojskowej

Błaszczak zaznaczył, że powstało nowe rozporządzenie ministra obrony narodowej dotyczące powoływania do zawodowej służby wojskowej.

"W tym dokumencie zasadnicze znaczenie mają dwie sprawy: po pierwsze stworzenie bazy informacji dotyczących wolnych stanowisk w Wojsku Polskim bazy na teraz, ale i w perspektywie półrocznej tak, by pełna transparentność dotyczyła powoływania do zawodowej służby wojskowej. Drugi element związany jest z tym, że wprowadzamy jedno postępowanie kwalifikacyjne" - powiedział Błaszczak.

Dodał, że nowe regulacje mają przyczynić się do tego, by polskie wojsko było liczniejsze, dobrze wyposażone i aby było mocniej osadzone w sojuszu NATO.



Zwracając się do świeżo promowanych podporuczników szef MON powiedział, że cechy, które wyróżniają polskiego oficera to: siła charakteru, postawa moralna i profesjonalizm.

"Otrzymaliście promocję w roku szczególnych, w 100. rocznicę odzyskania przez Polskę niepodległości. To wyróżnienie, ale i zobowiązanie. Jesteście ludźmi, którzy będą ponosili odpowiedzialność za swych podwładnych, którzy mają być dla nich wzorem. Należycie do elity Wojska Polskiego" - powiedział Błaszczak do promowanych na pierwszy stopień oficerski.

Wśród promowanych w piątek podporuczników jest 71 absolwentów studiów stacjonarnych Wydziału Wojskowo-Lekarskiego, 128 dwunastomiesięcznego studium oficerskiego i 16 trzymiesięcznego studium oficerskiego.