Kwiaty i znicze, które stawiamy na grobach naszych bliskich zmarłych, są wyrazem naszej pamięci. A ta pamięć prowadzi do modlitwy, która jest najcenniejszym darem, jaki możemy im dać – podkreślił z okazji Wszystkich Świętych rzecznik KEP ks. Paweł Rytel-Andrianik.
      
            W wypowiedzi przekazanej PAP rzecznik Episkopatu Polski zachęca jednocześnie do umieszczania zdjęć z hasztagiem #WszystkichŚwiętych i #Zaduszki, aby przypomnieć naszym znajomym, "by modlili się w intencji tych, którzy odeszli" – dodał.

"Kwiaty i znicze, które stawiamy na grobach tych, których kochamy, są wyrazem naszej pamięci, ale nie tylko. Jest to zaproszenie do modlitwy w intencji zmarłych. Dlatego zachęcam bardzo serdecznie do umieszczania na Twitterze i Facebooku w tych dniach zdjęć z pięknych cmentarzy, oznaczając je #WszystkichŚwiętych i #Zaduszki, aby w ten sposób zaprosić swoich bliskich, przyjaciół, znajomych do modlitwy w intencji naszych zmarłych, bo to jest dla nich najcenniejszy dar" – podkreślił rzecznik KEP.

Ks. Paweł Rytel-Andrianik zauważył, że 1 listopada wspominamy wszystkich świętych Kościoła, pośród których mogą być nasi krewni, dziadkowie – jak przypomina papież Franciszek – o czym my nawet nie wiemy. "Dlatego w tym dniu udajemy się na groby zmarłych, aby prosić ich o modlitwę w naszej intencji, bo wierzymy w świętych obcowanie" – powiedział rzecznik Episkopatu Polski.

Jak wskazał ks. Rytel-Andrianik, 2 listopada udajemy się na groby zmarłych, aby modlić się za tych, którzy jeszcze nie są święci. "Przynagla nas do tego wiara w świętych obcowanie – o czym mówimy podczas mszy świętej w Wyznaniu Wiary. Polska jest chyba jedynym krajem, gdzie Wszystkich Świętych i Dzień Zaduszny jest tak uroczyście i pięknie obchodzony" – podkreślił rzecznik Episkopatu Polski.