Urzędujący prezydent Elbląga Witold Wróblewski (własny komitet wyborczy) i poseł Jerzy Wilk (Prawo i Sprawiedliwość) zmierzą się w drugiej turze wyborów prezydenta tego miasta - wynika z oficjalnych danych opublikowanych przez Państwową Komisję Wyborczą.
      
            W niedzielnych wyborach na prezydenta Elbląga najlepszy wynik uzyskał Witold Wróblewski (KWW Witolda Wróblewskiego) - 48,78 proc. Wyprzedził Jerzego Wilka (KW PiS) - 28,69 ważnych głosów. Ci dwaj kandydaci przeszli do II tury wyborów - podała na swojej stronie PKW.

Kolejne wyniki uzyskali: Michał Missan (Koalicja Obywatelska) - 19,32 proc., Stefan Rembelski (KWW Kukiz'15) - 3,21 proc. ważnych głosów.

Frekwencja wyniosła 47,55 proc.

Startujący z własnego komitetu wyborczego Wróblewski jest prezydentem Elbląga od 2014 r. Należy do PSL, jego kandydaturę w kampanii wyborczej poparła macierzysta partia i SLD.

Wilk był prezydentem Elbląga przez półtora roku, w latach 2013-2014. Objął wówczas ten urząd po zwycięstwie w przedterminowych wyborach, ogłoszonych po odwołaniu w referendum poprzednich władz miasta z PO. W wyborach parlamentarnych w 2015 r. uzyskał mandat poselski z list PiS.

Przed czterema laty w I turze wyborów prezydenta Elbląga Wilk otrzymał 37,25 proc. a Wróblewski 31,01 proc. głosów. W drugiej turze Wróblewskiego (kandydującego wówczas z własnego komitetu z poparciem PO i PSL) poparło 55,23 proc., a kandydata PiS - 44,77 proc. głosujących.