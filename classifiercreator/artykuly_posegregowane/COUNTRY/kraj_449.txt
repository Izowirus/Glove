Ludzie Bez Barier podejmują wyzwania i konsekwentnie dążą do ich realizacji; robiąc to realizują się sami i nie zapominają o innych, to ogromnie ważne - podkreśliła w poniedziałek pierwsza dama Agata Kornhauser-Duda podczas gali wręczenia nagród w konkursie "Człowiek Bez Barier".
      
            Małżonka prezydenta RP Agata Korhnauser-Duda objęła honorowy patronat nad konkursem "Człowiek bez barier". Konkurs ten zorganizowany został już po raz 16. Jego celem jest promocja osób z niepełnosprawnością, których społeczna aktywność, zaangażowanie i postawa są dla innych przykładem i źródłem motywacji do przełamywania barier w życiu codziennym.

Podczas tegorocznej gali za działalność na rzecz osób niepełnosprawnych Krzyżem Oficerskim Orderu Odrodzenia Polski odznaczony pośmiertnie został Piotr Pawłowski, założyciel i prezes Stowarzyszenia Przyjaciół Integracji oraz fundacji Integracja. Odznaczenie odebrała żona założyciela Integracji Ewa Pawłowska, wręczył je podsekretarz stanu w Kancelarii Prezydenta Wojciech Kolarski.

Jak podkreśliła podczas gali konkursowej pierwsza dama, "Piotr Pawłowski sam był człowiekiem bez barier. Dzięki działaniom jego i jego współpracowników świat osób niepełnosprawnych uległ zauważalnym zmianom". Agata Kornhauser-Duda wskazała, że Pawłowski "z wielką determinacją i wytrwałością dążył do tego, żeby włączać osoby niepełnosprawne do tkanki społecznej". Jej zdaniem, "zdawał sobie sprawę że współistnienie osób niepełnosprawnych z osobami w pełni sprawnymi rodzi wrażliwą postawę w społeczeństwie i niestrudzenie dbał o to, żeby zmienić stereotypowe myślenie o niepełnosprawności".

Pierwsza dama wskazała, że Pawłowski "uczył nas wszystkich w subtelny sposób postaw tolerancji, okazywania sobie wzajemnie szacunku i akceptowania odmienności". Dodała, że potrafił on "skupiać wokół swoich pomysłów i projektów ludzi z bardzo różnych środowisk, zawodów i o różnych poglądach politycznych, którzy z zapałem pomagali mu realizować wielkie marzenie, by życie osób niepełnosprawnych stawało się lepsze".

"Serdecznie z całego serca gratuluję wszystkim tegorocznym laureatom, przede wszystkim postawy godnej naśladowania" - zaznaczyła małżonka prezydenta. "Tego, że podejmują państwo wyzwania i bardzo konsekwentnie dążą do ich realizacji, będąc inspiracją dla innych. Podejmując wyzwania, realizujecie się państwo sami i nie zapominacie o innych, to bardzo ważne" - zauważyła. Wyraziła jednocześnie nadzieję, że "ta liczna rodzina bez barier będzie się stawała coraz większa z roku na rok".

Tegorocznym "Człowiekiem Bez Barier" został Przemysław Sobieszczuk, który walczy o godne życie chorujących na rzadkie, nieuleczalne pęcherzowe oddzielanie się naskórka (EB). Od 2007 r. jest pracownikiem banku, gdzie zajmuje się szkoleniem kadr. Prowadzi własne szkolenia motywujące w Akademii Motyl i uczy dzieci, jak postępować w szkole wobec kolegów z niepełnosprawnością. Rozwinął też działalność polskiego oddziału Stowarzyszenia Debra. Jest czynnie zaangażowany w walkę o refundację specjalistycznych opatrunków, poprawiających jakość życia chorych na EB.

W kategorii "osobowość internetowa" laureatką została Agata Roczniak, która jest modelką, medalistką zawodów pływackich dla niepełnosprawnych oraz działaczką w fundacji Ewy Minge Black Butterflies.

Prezes Klubu Rehabilitacji Osób Niepełnosprawnych w Janowie Lubelskim Andrzej Łukasik otrzymał nagrodę publiczności oraz wyróżnienie. W gronie osób wyróżnionych znaleźli się także: organizator cyklicznych akcji charytatywnych "The Best Trip - w drodze po pomoc" Adrian Beściak; przewodnicząca Koła Terenowego Polskiego Towarzystwa Pielęgniarskiego w Częstochowie i działaczka społeczna Irena Sikora-Mysłek oraz inicjator i pomysłodawca obozów sportowych dla osób z niepełnosprawnościami Iron Camp, treningów crossfitu oraz biegów na wózkach Krzysztof Stern.

W piętnastu dotychczasowych edycjach konkursu nagrodzono 93 osoby. W minionym roku "Człowiekiem bez barier" została Bogumiła Czerniawska, która stworzyła rodzinę zastępczą dla sześciorga dzieci. Nagrodę specjalną otrzymała Iwona Cichosz - pierwsza w Polsce dyplomowana niesłysząca tłumaczka języka migowego i jednocześnie Miss Świata Głuchych 2016.

Konkurs organizowany jest przez Stowarzyszenie Przyjaciół Integracji od 2003 r. wyłącznie dla osób z niepełnosprawnością. Każdego roku wyłanianych jest pięcioro laureatów. Jeden z laureatów otrzymuje tytuł „Człowieka bez barier” i statuetkę, a czterej pozostali równorzędne wyróżnienia.