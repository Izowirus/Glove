Z okazji Świąt Bożego Narodzenia składamy Państwu, wszystkim członkom naszej polskiej wspólnoty w kraju i za granicą, najserdeczniejsze życzenia - napisał prezydent Andrzej Duda wraz z małżonką Agatą Kornhauser-Dudą. Życzenia świąteczne pary prezydenckiej  wraz z nagraniem wideo opublikowano na stronie Kancelarii Prezydenta.
      
            "Z okazji Świąt Bożego Narodzenia składamy Państwu – wszystkim członkom naszej polskiej wspólnoty w kraju i za granicą – najserdeczniejsze życzenia. Niech pokój, ufność i bliskość między ludźmi, które są przesłaniem tych Świąt, wypełnią nasze serca" - to słowa życzeń świątecznych pary prezydenckiej opublikowanych przez Kancelarię Prezydenta.

"Pragniemy w symboliczny sposób przełamać się opłatkiem z każdym z Państwa. W szczególnie ciepłych słowach zwracamy się do tych, którzy nie mogą być teraz z bliskimi. Pamiętajmy o potrzebujących. Pozostawienie jednego wolnego nakrycia podczas wigilijnej wieczerzy to wspaniały symbol naszej gościnności i empatii. Symbol nie tylko solidarnej postawy, ale i płynących z serca uczynków" - mówi na opublikowanym nagraniu pierwsza dama.

"Nie ma polskich Świąt bez wspólnego kolędowania. W tym roku, gdy obchodzimy Stulecie Odzyskania Niepodległości, zaśpiewamy je ze szczególnym wzruszeniem. Niech czas współczesny i nadchodząca przyszłość będą pomyślne dla naszej Ojczyzny. Niech zapiszą się dobrymi zdarzeniami, rozwojem i dostatkiem w życiu każdego z nas. Wszystkiego najlepszego, Drodzy Rodacy! Radosnych Świąt i szczęśliwego Nowego Roku!" - kończy życzenia prezydent.

Kancelaria Prezydenta życzenia pary prezydenckiej opublikowała także na Twitterze.