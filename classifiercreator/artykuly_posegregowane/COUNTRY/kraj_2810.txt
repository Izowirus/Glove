Konstantynowo, 18.06.2018. Wypadek autokaru w Konstantynowie, 18 bm. Dwie osoby zginęły, a szesnaście jest rannych po tym jak autokar wypadł z drogi i przewrócił się na bok. (sko)  PAP/Tytus Żmijewski 
                                        

            Na miejscu zdarzenia na DK 91 łączącej Łódź z Gdańskiem, która jest zablokowana, jest już wojewoda kujawsko-pomorski Mikołaj Bogdanowicz. Dwie ofiary śmiertelne wypadku autobusu w Konstantynowie to 65-letnie kobiety, na miejscu trwa akcja ratunkowa. Dla rodzin poszkodowanych uruchomiono infolinię.
      
            Do wypadku doszło pomiędzy godziną 7 a 8 w poniedziałek rano. Autobusem podróżowało 50 osób. Autobus przewoził do Gdańska osoby z koła seniorów spod Płocka, z miejscowości Bodzanów.

Na miejscu zdarzenia jest wojewoda kujawsko-pomorski Mikołaj Bogdanowicz. Dla rodzin poszkodowanych została uruchomiona przez Urząd Mojewódzki specjalna infolinia. Żeby dowiedzieć się o szczegółach zdarzenia trzeba zadzwonić pod numer (52)5872779.

"Przyczyny wypadku będzie ustalała policja i specjalnie powołany do tego celu biegły. Służby zajmują się nadal rannymi. Robimy wszystko, żeby udzielić jak najszybciej pomocy wszystkim, którzy tego wymagają. Strażacy udzielają nie tylko pomocy medycznej, ale także wsparcia psychologicznego. Przyjechał m.in. nasz strażacki kapelan. Rozstawiliśmy specjalny namiot, gdzie wszyscy lekko ranni oczekują na zabranie do szpitali, a ci, którzy nie odnieśli obrażeń czekają na zabranie do miejsca wskazanego przez władze samorządowe" - powiedział PAP na miejscu rzecznik Komendy Wojewódzkiej Państwowej Straży Pożarnej st. kpt. Arkadiusz Piętak.



"Dwie ofiary śmiertelne to 65-letnie kobiety, wśród 16 rannych są także osoby w stanie ciężkim. Te w najgorszym stanie zostały już odtransportowane do szpitali m.in. w Bydgoszczy" - powiedziała PAP rzecznik prasowa policji w Aleksandrowie Kujawskim mł. asp. Marta Błachowicz. Dodała, że liczba rannych może nie być ostateczną.

W miejscu wypadku pracuje 13 zastępów straży pożarnej, a akcją dowodzi kujawsko-pomorski komendant wojewódzki PSP nadbryg. Janusz Halak.

Pojazd wpadł do rowu i przewrócił się na bok na łuku drogi w miejscowości Konstantynowo - w powiecie aleksandrowskim w gminie Waganiec.