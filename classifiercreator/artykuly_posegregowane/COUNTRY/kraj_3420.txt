Warszawa, 26.04.2018. Premier Mateusz Morawiecki uczestniczy w Polsko-Amerykańskim Szczycie Gospodarczym 2018, 26 bm. w Warszawie. Szczyt to jedno z najważniejszych wydarzeń dotyczących relacji między oboma krajami w zakresie wymiany handlowej i inwestycji. (mr) PAP/Jacek Turczyk PAP © 2018 / Jacek Turczyk
                                        

            Reforma wymiaru sprawiedliwości w Polsce oraz przygotowania do negocjacji budżetowych - były tematem piątkowej rozmowy premiera Mateusza Morawieckiego i przewodniczącego Komisji Europejskiej Jean-Clauda Junckera - poinformowała kancelaria premiera.
      
            Szef Komisji Europejskiej oraz polski premier rozmawiali telefonicznie

Według informacji KPRM, rozmowa Mateusza Morawieckiego oraz Jean-Claude Junckera dotyczyła reformy wymiaru sprawiedliwości oraz przygotowań do negocjacji budżetowych.

"Premier Mateusz Morawiecki i przewodniczący KE Jean-Claude Juncker, w kontekście dyskusji o praworządności, wyrazili przekonanie, że sprawa może i powinna być uzgodniona w interesie obu stron" - podkreślono w komunikacie na stronie internetowej kancelarii.

Wcześniej rzeczniczka KE Mina Andreewa, która w piątek poinformowała o rozmowie Junckera i Morawieckiego, powiedziała, że omawiali oni kwestie, które znajdują się obecnie na agendzie europejskiej. Pytana, czy rozmowa dotyczyła praworządności, odpowiedziała jedynie, że "dialog (w tej sprawie) trwa".

Polski rząd i KE próbują się porozumieć w sprawie konfliktu dotyczącego praworządności.

Wiceszef MSZ Konrad Szymański mówił w poniedziałek w Radiu Plus, że dzięki stanowisku wielu krajów UE sceptycznych wobec wszczęcia wobec Polski procedury z art. 7 oraz dzięki korekcie reformy wymiaru sprawiedliwości stanowisko Komisji w rozmowach z rządem polskim jest obecnie "znacznie bardziej konstruktywne". Zastrzegł jednak, że w Brukseli jest wciąż wiele ośrodków, zainteresowanych storpedowaniem ewentualnego porozumienia rządu polskiego z KE w tej sprawie.

Wiceprzewodniczący Komisji Europejskiej Frans Timmermans oświadczył w poniedziałek w Brukseli, że podtrzymuje swoje krytyczne stanowisko w sprawie skargi nadzwyczajnej, wprowadzonej reformą wymiaru sprawiedliwości przez polskie władze. "W rekomendacjach, które wydaliśmy w sprawie praworządności w Polsce, bardzo krytycznie odnieśliśmy się do skargi nadzwyczajnej. Podtrzymuję swoje stanowisko" - powiedział na konferencji prasowej Timmermans.

Komisja Europejska 2 maja ma przedstawić projekt budżetu na lata 2021-2027.