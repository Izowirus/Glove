Już 165 cm śniegu leży na Kasprowym Wierchu i cały czas sypie. Temperatura na szczycie spadła do minus 16 stopni C. W Tatrach panuje zamieć i obowiązuje trzeci stopień zagrożenia lawinowego. Ratownicy odradzają wszelkiej aktywności górskiej.
      
            Dyżurny Wysokogórskiego Obserwatorium Meteorologicznego na Kasprowym Wierchu powiedział PAP, że warunki na szczytach są fatalne. Wiatr wieje tam z prędkością do 60 km na godzinę. Miejscami utworzyły się potężne zaspy. Cały czas pada śnieg, a widzialność sięga najwyżej 30 metrów.

Trzeci stopień zagrożenia lawinowego oznacza, że pokrywa śnieżna jest umiarkowanie lub słabo związana z podłożem. Wyzwolenie lawiny jest możliwe już przy małym obciążeniu dodatkowym, przede wszystkim na stromych stokach. Możliwe jest także samorzutne schodzenie średnich, a sporadycznie także dużych lawin.

"Warunki do wędrówek w Tatrach są w znacznej mierze niekorzystne. Poruszanie się wymaga bardzo dużego doświadczenia oraz posiadania bardzo dużej zdolności do oceny sytuacji lawinowej. Należy unikać stromych stoków (…). Kluczowym problemem lawinowym są niestabilne depozyty śniegu naniesionego przez wiatr" – napisał w komunikacie ratownik TOPR Andrzej Maciata.

W środę potężna lawina samorzutnie zeszła z rejonu Przełęczy Krzyżne. Na lawinisko wyruszyło kilkudziesięciu ratowników TOPR, ale po weryfikacji okazało się, że nie ma tam osób poszkodowanych. W Beskidzie Żywieckim z kolei ratownicy GOPR ewakuowali ze szlaku dwoje turystów, którzy po całodziennym brnięciu w śniegu opadli z sił i wieczorem schronili się w szałasie pasterskim.