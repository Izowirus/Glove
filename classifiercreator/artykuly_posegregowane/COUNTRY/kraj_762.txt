Ministerstwo Spraw Wewnętrznych i minister koordynator służb specjalnych poinformowali w niedzielę wieczorem, że służby nie odnotowały poważniejszych zakłóceń porządku publicznego podczas państwowych uroczystości z okazji 100-lecia odzyskania niepodległości. ABW i policja zatrzymały około 100 osób, które mogły zagrażać bezpieczeństwu uroczyści niepodległościowych.
      
            Jak poinformowało w niedzielę MSWiA wspólnie z Agencją Bezpieczeństwa Wewnętrznego, spokojny przebieg uroczystości państwowych z okazji 100-lecia odzyskania przez Polskę niepodległości to efekt współpracy służ podległych ministrowi Joachimowi Brudzińskiemu i ministrowi koordynatorowi służb specjalnych Mariuszowi Kamińskiemu.

"Do chwili obecnej nie odnotowano incydentów o charakterze terrorystycznym bądź ekstremistycznym; służby nie odnotowały poważniejszych zakłóceń porządku publicznego" - poinformował resort spraw wewnętrznych.

W ocenie obu ministrów Biało-Czerwony Marsz "Dla Ciebie Polsko" był największym zgromadzeniem, jakie zabezpieczała stołeczna policja w swojej historii.

Zabezpieczanie niedzielnych uroczystości rozpoczęło się na kilka dni przed 11 listopada. "W wyniku podjętych działań ABW oraz Policja uniemożliwiły organizację koncertów mających się odbyć pod patronatem skrajnie prawicowych ugrupowań" - poinformowało ministerstwo. Służby zapobiegły także przeprowadzeniu trzech konferencji, na których miała być propagowana ideologia totalitarna. 8-11 listopada funkcjonariusze zatrzymali około 100 osób, przeszukano także miejsca zamieszkania niektórych z nich.

Straż Graniczna uniemożliwiła wjazd do Polski osobom ze środowisk stanowiących zagrożenie dla bezpieczeństwa i porządku publicznego, m.in. obywatelom Rosji, Szwecji i Ukrainy. ABW na bieżąco informowała SG o zagranicznych aktywistach ugrupowań skrajnie prawicowych, lewicowych i neofaszystowskich.

Ministrowie informują, że "sposób działania i taktyka funkcjonariuszy Policji podczas zabezpieczania obchodów Narodowego Święta Niepodległości zostały dostosowane do liczby osób uczestniczących w marszu. W Komendzie Stołecznej Policji, na potrzeby koordynacji działań funkcjonariuszy, działa specjalny sztab operacyjny pod nadzorem Komendy Głównej Policji. Podczas zabezpieczania stołeczni policjanci są wspierani przez funkcjonariuszy z innych garnizonów i jednostek Policji".