Warszawa, 15.05.2018. Premier Mateusz Morawiecki (C) i członkowie Rady Ministrów przed posiedzeniem rządu, 15 bm. Na dzisiejszym posiedzeniu Rada Ministrów zajmie się między innymi projektem dot. zmian w Kodeksie wykroczeń. (cat)
PAP/Bartłomiej Zborowski PAP © 2018 / Bartłomiej Zborowski
                                        

            Mam wrażenie, że dziennikarze wiedzą o planach premiera więcej niż sam premier - powiedział w sobotę premier Mateusz Morawiecki pytany o ewentualną rekonstrukcję rządu. Dodał, że z ministrami ma "znakomitą współpracę" i stale ocenia ich pracę.
      
            Na początku tygodnia media donosiły o możliwej rekonstrukcji rządu premiera Mateusza Morawieckiego. W tym kontekście padały nazwiska czwórki ministrów, którzy mieliby zostać zdymisjonowani. Chodzi o ministra energii Krzysztofa Tchórzewskiego, szefową resortu edukacji Annę Zalewską, ministra rolnictwa Krzysztofa Jurgiela i koordynatora służb specjalnych Mariusza Kamińskiego.

Morawiecki w rozmowie w RMF FM zapytany o te spekulacje odpowiedział, że "dziennikarze w Polsce mają pełne prawo wyrażania swoich poglądów i wyobrażeń, i mam wrażenie, że wiedzą o planach premiera więcej niż sam premier". Dodał, że ma "znakomitą współpracę" zarówno z ministrami, którzy zostali wymienieni w publikacjach, jak i pozostałymi szefami resortów.

Przyznał, że "ostatnio pojawiły się takie bardzo wprost brutalne ataki na ministra-koordynatora". "Nasza współpraca z ministrem Kamińskim nie tylko układa się bardzo dobrze, ale jestem bardzo wdzięczny panu ministrowi, jestem wdzięczny służbom: ABW, CBA za przebudowę głęboką, za patriotyczną postawę i również za ogromną skuteczność przy tych szczupłych środkach, które mają i współpraca jest naprawdę znakomita".

Morawiecki dopytywany, czy ma system ocen ministrów i czy są ministrowie, którzy powinni się "podciągnąć" odpowiedział, że "nie da się wciągnąć w tego typu dywagacje". "Premier oczywiście stale, ciągle ocenia prace ministrów i to jest jak najbardziej naturalny system, jaki powinien występować" - dodał. Zapytany, czy konsultuje kwestie kadrowe z prezesem Prawa i Sprawiedliwości Jarosławem Kaczyńskim premier odpowiedział: "najważniejsze rzeczy oczywiście konsultuję i rozmawiamy ze sobą". Dodał, że prezes, który obecnie przebywa w szpitalu, ma się coraz lepiej.