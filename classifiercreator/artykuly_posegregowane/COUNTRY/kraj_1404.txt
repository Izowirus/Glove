W samorządach musi dojść do upodmiotowienia obywateli i wprowadzenia mechanizmów kontroli władzy, które spowodują, że będą oni współrządzić z radnymi przez cały okres kadencji - uważa lider Kukiz'15 Paweł Kukiz, który w czwartek spotkał się z wyborcami w Łodzi.
      
            Podczas wizyty w Łodzi Kukiz udzielił poparcia kandydatowi swojej partii na prezydenta Łodzi Rafałowi Górskiemu z ruchu Łódź Jest Nasza. Jak podkreślił, współpracuje z nim od ok. 5 lat i jest to współpraca udana.

Na briefingu poprzedzającym spotkanie z wyborcami Kukiz podkreślił, że "w samorządach musi dojść do upodmiotowienia obywateli i wprowadzenia takich mechanizmów kontroli nad władzą, które spowodują, że obywatele będą współrządzić z radnymi przez cały pięcioletni okres kadencji".

"Nie może być tak, jak do tej pory, że raz na cztery lata wrzuca się głos na jednego z panów - nie pracowników, a panów - który będzie mniej gnębił i przez te lata obywatele nie mają absolutnie żadnego skutkującego prawnie instrumentu kontroli władzy hamującego jej zbytni autorytaryzm czy zaborczość" - powiedział lider Ruchu Kukiz'15.

Jak dodał, wbrew powszechnemu przekonaniu narzędziem kontroli nie jest referendum, bo nie ma ono charakteru wiążącego dla władz, które mogą nie uznać jego wyniku; poza tym referenda - zaznaczył - "obwarowane są ogromnym, 50-procentowym progiem frekwencyjnym".

Kukiz zaznaczył, że jego postulat upodmiotowienia obywateli w samorządach oparty jest na trzech filarach; pierwszy to jawność, przede wszystkim rejestru umów, wszystkich transakcji, które są zawierane przez samorządowców oraz wprowadzenie konkursów na stanowiska w spółkach komunalnych.

"Niedopuszczalne jest, by jedyną legitymacją do sprawowania funkcji w spółce komunalnej była legitymacja partyjna - to powinna być legitymacja przyzwoitości i fachowości" - dodał.

Kukiz: "To obywatele mają zdecydować, na co budżet ma być przeznaczony"

Drugi filar to zrównoważony budżet. "Rozumiem, że samorządy mają wydatki i muszą prowadzić inwestycje, ale te inwestycje muszą przynosić zyski. Wtedy można ewentualnie zadłużyć samorząd, ale po konsultacji z obywatelami" - mówił Kukiz.

Z kolei trzecim filarem upodmiotowienia obywateli ma być - według Kukiza demokracja bezpośrednia. Jej przejawem miałyby być referenda lokalne dotyczące budżetu przeprowadzane raz w roku. "To obywatele mają zdecydować, na co budżet ma być przeznaczony - czy na basen, czy na drogi. Aby dojść do takiego referendum, trzeba przez cały rok prowadzić konsultacje z obywatelami i nadać im inicjatywę uchwałodawczą w samorządach" - podkreślił.

Według Kukiza, na listach wyborczych jego partii jest ok. 7 tys. osób i - jak powiedział - "nie ma wątpliwości, że co najmniej sto z nich to nie są osoby do końca transparentne, ale nikt nie jest w stanie zweryfikować, kto jest kim, czym się zajmował i czy nie popełnił przestępstwa". Kukiz ocenił, że gdyby w samorządach istniały jednomandatowe okręgi wyborcze na każdym szczeblu, to obywatele sami ponosiliby odpowiedzialność za to, kogo wybrali. "Obecnie odpowiedzialność ta się rozmywa między nimi a partiami politycznymi" - mówił.

Podczas briefingu Kukiz odniósł się również do sytuacji obecnej prezydent Łodzi Hanny Zdanowskiej (PO), która kandyduje na kolejną kadencję. Pod koniec września w sądzie II instancji Zdanowska została uznana winną poświadczenia nieprawdy w dokumentach w celu uzyskania kredytu przez jej partnera, za co skazano ją na 20 tys. zł grzywny. Orzeczenie jest prawomocne.

Kukiz zaznaczył, że nie będzie wypowiadał się o prawnych aspektach tej sprawy, która "na pewno jest niekomfortowa zarówno dla pani Zdanowskiej, jak i obywateli Łodzi". Podkreślił, że Zdanowska może startować w wyborach, "natomiast wydaje się, że nie będzie mogła sprawować tej funkcji, ponieważ nie posiada nieposzlakowanej opinii i została skazana prawomocnym wyrokiem".

"Zastanawiam się, co się stało z nasza etyką, że w ogóle bierzemy pod uwagę głosowanie na człowieka, który oszukał i to jeszcze w materii finansowej, a dysponować będzie ogromnymi pieniędzmi. Co się stało z Polakami, z naszą dumą, godnością, że głosujemy na oszustkę - bo jest oszustką, tak stwierdził sąd. To dla mnie rzeczy porażające, ale żyjemy wciąż w ustroju postbolszewickim o dużym ładunku stalinowskiej struktury ustrojowej" - powiedział Kukiz.