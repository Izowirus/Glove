Międzyzdroje, 24.06.2017. Oficjalne otwarcie sezonu ratowniczego w Międzyzdrojach, 24 bm., symbolicznie rozpoczęło sezon na nadmorskich kąpieliskach. Inauguracji towarzyszyły pokazy ratownictwa i nauczanie pierwszej pomocy prowadzone przez ratowników WOPR. (mb/doro) PAP/Marcin Bielecki PAP © 2018 / Marcin Bielecki
                                        

            W piątek i w sobotę na terenie całej Polski odnotowano 20 przypadków utonięć - poinformowała w niedzielę PAP Bożena Wysocka z Rządowego Centrum Bezpieczeństwa. Zaapelowała też o ostrożność nad wodą.
      
            Jak przekazała PAP Wysocka, w piątek służby na terenie całego kraju odnotowały sześć przypadków utonięć, w sobotę - 14.

Wysocka zaapelowała również o zachowanie ostrożności podczas pobytu nad wodą. "Bardzo prosimy o zachowanie rozwagi i ostrożności nad wodą. Apelujemy o korzystanie z kąpielisk specjalnie do tego przeznaczonych, czyli tam gdzie jest ratownik" - podkreśliła.

Wcześniej RCB przekazało, że tym sezonie w wodzie zginęło już 281 osób.

O konieczności zachowania ostrożności nad wodą oraz o regułach bezpieczeństwa tam obowiązujących RCB przypomina także na Twitterze. "Nie należy wchodzić do wody po alkoholu i środkach odurzających, wbiegać do wody rozgrzanym i skakać w nieznanych miejscach. Trzeba stosować się do zaleceń ratownika i pamiętać o założeniu kapoku na łódce, kajaku i rowerze wodnym" - wskazało RCB.

Do tragicznych zdarzeń związanych z wodą doszło także w niedzielę. W Piaskach k. Krynicy Morskiej (Pomorskie) utonął 55-letni mężczyzna, który wraz z 37-letnim mężczyzną kąpał się w morzu. Ciało pierwszego z nich zostało odnalezione - poinformował w niedzielę podkom. Michał Sienkiewicz z biura prasowego KWP w Gdańsku.

Policjant dodał, że obaj mężczyźni byli rodziną.