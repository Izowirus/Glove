Warszawa, 03.06.2018. Abp Grzegorz Ryś (C) wygłasza homilię podczas mszy świętej w Świątyni Opatrzności Bożej na warszawskim Wilanowie. W niedzielę 3 bm., pod hasłem "Dziękujemy za Niepodległość", obchodzone jest XI Święto Dziękczynienia. (mr) PAP/Bartłomiej Zborowski
                                        

            Miarą świętowania wyzwolenia  jest nie tylko własne doświadczenie wolności, ale także umiejętność podzielenia się tym darem z innymi - powiedział w niedzielę metropolita łódzki abp Grzegorz Ryś podczas mszy św. odprawionej w Świątyni Opatrzności Bożej w Warszawie.
      
            "Otwierać przed innymi doświadczenie wolności, zgoła nie takie to oczywiste i proste. Okazuje się, że to również trudno nam przychodzi: tak jak boimy się własnej wolności, tak samo boimy się wolimy się wolności drugich - czy można im zaufać, skoro mogą wszystko... Albo czy można im zaufać, by mogli wszystko? Są dość dorośli, odpowiedzialni. Ile tej wolności można im przekazać?" - pytał abp Ryś.

Jak mówił abp Ryś przeciwieństwem postawy dzielenia się wolnością jest manipulacja. "Manipulacja budzi gniew Boga i jest dowodem ślepoty serca. Bóg mówi: z takimi ludźmi nie da się świętować odzyskania wolności. Wolność można świętować z ludźmi, którzy pragną jej na równie mocno dla drugich, jak dla siebie. Tak się pojawia słowo, które stworzyło naszą wolność - słowo solidarność" - podkreślił metropolita łódzki dodając, że "solidarność jest możliwa jedynie z ludźmi sumienia".

W niedzielnej mszy świętej dziękczynnej w intencji ojczyzny w Świątyni Opatrzności Bożej w Warszawie biorą udział m.in. prezydent Andrzej Duda, marszałek Sejmu RP Marek Kuchciński i Senatu RP Stanisław Karczewski oraz przedstawiciele Episkopatu Polski. Msza święta jest sprawowana pod przewodnictwem prymasa Polski, arcybiskupa Wojciecha Polaka, w XI Święto Dziękczynienia, które przebiega pod hasłem "dziękujemy za niepodległość". To część obchodów jubileuszu 100. rocznicy odzyskania niepodległości przez Polskę.