Szczecin, 16.04.2018. Przewodniczący PO Grzegorz Schetyna podczas konferencji prasowej po nadzwyczajnym spotkaniu Zarządu Krajowego PO RP, 16 bm. w Szczecinie. (mb/doro)  Archiwum PAP/Marcin Bielecki 
                                        

            Projekt PiS ws. m.in. zmian w wyborze I prezesa SN, to dalszy etap walki z niezawisłością sądów; będziemy angażować się, żeby ten projekt nie został przyjęty - powiedział w czwartek lider PO Grzegorz Schetyna.
      
            Posłowie PiS złożyli projekt zmian m.in. w Prawie o prokuraturze i w ustawie o Sądzie Najwyższym, który został w czwartek opublikowany na stronie internetowej Sejmu. Projekt zakłada m.in., że Zgromadzenie Ogólne Sędziów Sądu Najwyższego wybiera i przedstawia prezydentowi kandydatów na I prezesa niezwłocznie po obsadzeniu 2/3 liczby stanowisk sędziów SN. Obecnie Zgromadzenie może tego dokonać dopiero, gdy obsadzone są niemal wszystkie stanowiska.

Schetyna pytany o ten projekt powiedział, że jego zapisy pokazują, że "PiS jest zdeterminowany, żeby złamać niezależność Sądu Najwyższego". "Dla nas atak na SN jest prostym przełożeniem na możliwość podważania legalności wyborów. Nie mamy zaufania do PiS, a wpływ na SN przez polityków, (przez) partię rządzącą, ma na celu wpływ na werdykt wyborczy, zrobimy wszystko, żeby ta ustawa nie została przyjęta" - mówił lider PO.

"Próba wrzucenia w lipcu tak ważnej ustawy na skróty, w ostatniej chwili ma być dalszym etapem walki z niezawisłością sądów i walką z opozycją, dlatego będziemy bardzo twardo tutaj angażować się, żeby ta ustawa nie została przyjęta" - zadeklarował Schetyna.



Według lidera Platformy, PiS chce złamać niezawisłość sędziów, co jest - jak ocenił - uderzeniem w trójpodział władzy i fundament demokracji parlamentarnej. "Jest ponurym żartem i czymś absurdalnym, pokazującym politykę PiS, że w przededniu udawania obchodzenia 550-lat parlamentaryzmu zgłasza się ustawę, która ma zdemolować niezawisłość SN, który decyduje o legalności wyborów" - ocenił.

Schetyna podkreślił, że jego partia będzie "walczyć", aby projekt nie został przyjęty. "PiS sobie nie zdaje sprawy, że otwiera następny bardzo trudny czas dla polskiej demokracji parlamentarnej, to nie jest tak, że ta ustawa zostanie przeprowadzona bez kosztów" - dodał lider PO.