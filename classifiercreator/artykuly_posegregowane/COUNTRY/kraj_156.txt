Jak największego udziału w tej nadziei, tej radości, którą przyniósł ze sobą Chrystus - powiedział w piątek prezes Prawa i Sprawiedliwości Jarosław Kaczyński, składając życzenia Polakom. Lider PiS życzył także, by Nowy Rok przybliżył Polskę silną, dostatnią, i sprawiedliwą dla wszystkich.
      
            Krótki film ze świątecznymi i noworocznymi życzeniami Jarosława Kaczyńskiego opublikowało Prawo i Sprawiedliwość na Twitterze.

"Szanowni Państwo, zbliżają się Święta Bożego Narodzenia, za chwilę Nowy Rok. Chciałem Państwu złożyć najserdeczniejsze, najlepsze życzenia" - powiedział lider PiS. "Miłych, wesołych, rodzinnych, szczęśliwych Świąt" - dodał.

Kaczyński życzył także "jak największego udziału w tej nadziej, tej radości, którą przyniósł ze sobą Chrystus".

Złożył również życzenia noworoczne, podkreślając, że rok, który mija "przyniósł ze sobą wiele dobrych wydarzeń. Przyniósł piękne obchody stulecia odzyskania Niepodległości, przyniósł sukcesy, także sukcesy w dziedzinie ekonomicznej".

"Życzę, żeby ten rok kolejny spełnił jak najwięcej naszych nadziei, tych wspólnych, i tych indywidualnych, by przybliżył taką Polskę, jakiej wszyscy chcemy: Polskę silną, sprawiedliwą, dostatnią" - powiedział. "I sprawiedliwą - jeszcze raz powtarzam to słowo - dla wszystkich" - podkreślił.

W opublikowanym materiale wideo Jarosław Kaczyński siedzi na tle ubranej choinki. W jednym z początkowych ujęć pokazano bombkę choinkową z napisem "Peace" (ang. pokój).