Radom, 06.10.2018. Wiceminister obrony narodowej, kandydat PiS na prezydenta Radomia - Wojciech Skurkiewicz podczas ślubowania klas mundurowych Szkół Zakładu Doskonalenia Zawodowego w Radomiu, 6 bm. (mr) PAP/Piotr Polak
                                        

            Klasy wojskowe to bardzo ważny element kształcenia przyszłych żołnierzy - powiedział w sobotę w Radomiu wiceminister obrony narodowej Wojciech Skurkiewicz. Zaznaczył, że resort obrony będzie w kolejnych latach kontynuował program wspierania szkół, które prowadzą taką działalność.
      
            Skurkiewicz wziął udział w uroczystości ślubowania klas pierwszych Szkół im. 72 Pułku Piechoty w Radomiu Zakładu Doskonalenia Zawodowego w Radomiu. Zdaniem wiceministra placówka ta jest liderem wśród szkół uczestniczących w "Programie wspierania szkół ponadgimnazjalnych prowadzących piony certyfikowanych wojskowych klas mundurowych".

"Jesteśmy bardzo dumni z tych młodych ludzi. Wspaniale prezentują się nie tylko w Polsce, ale także podczas wymiany międzynarodowej. Jeżdżąc za granicę, godnie reprezentują szkołę, Radom i naszą ojczyznę" - zaznaczył Skurkiewicz. 

Według wiceszafa MON, a zarazem kandydata PiS na prezydenta Radomia, klasy mundurowe to ważny element kształcenia przyszłych żołnierzy. "Dziś w MON zastanawiamy się, jak stworzyć pewne mechanizmy, które tym młodym ludziom będą pozwalały na kontynuowanie nauki na uczelniach wojskowych oraz będą zachęcały ich do podjęcia dalszej edukacji" - zaznaczył Skurkiewicz. Dodał, że MON zamierza kontynuować program wspierania szkół ponadgimnazjalnych, prowadzących piony certyfikowanych wojskowych klas mundurowych. Od roku początku tego roku szkolnego w programie uczestniczy ponad 100 polskich szkół prowadzących klasy mundurowe. 

Program został uruchomiony 1 września 2017 roku. Składają się na niego zajęcie teoretyczne i praktyczne, w tym w postaci szkoleni poligonowego. Zajęcia odbywają się przy wsparciu jednostek wojskowych i instytucji podległych MON.