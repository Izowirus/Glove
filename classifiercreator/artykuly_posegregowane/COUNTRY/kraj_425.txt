Relacje polsko-amerykańskie są bardzo silne; razem możemy osiągnąć bardzo wiele - powiedział w środę w Nowym Glinniku (Łódzkie) szef MON Mariusz Błaszczak. Ambasador USA w Polsce Georgette Mosbacher zapewniła, że "zaangażowanie USA na rzecz bezpieczeństwa Polski jest niepodważalne".
      
            Szef MON i ambasador Stanów Zjednoczonych podczas wizyty w 25 Brygadzie Kawalerii Powietrznej w Nowym Glinniku podsumowali wspólnie kampanię "100 lat - 100 miast". Cykl przedsięwzięć organizowanych od roku przez ambasadę USA w różnych polskich miastach miał na celu uświetnienie setnej rocznicy odzyskania przez Polskę niepodległości oraz przypadającej w przyszłym roku setnej rocznicy ustanowienia stosunków dyplomatycznych między USA i Polską.

"Jest siła, jest moc. Najpierw młodzież odśpiewała hymn Stanów Zjednoczonych, dzieci odśpiewały hymn Polski. Obejrzeliśmy spot, który pokazuje, że razem możemy wiele osiągnąć, że relacje polsko-amerykańskie są bardzo silne, że na podstawie naszej współpracy i przyjaźni możemy osiągnąć bardzo wiele" – podkreślił Błaszczak.

Szef resortu obrony, przypominając starania Polski o odzyskanie niepodległości oraz późniejszą trudną historię kraju, wskazywał na ważną rolę USA. Mówiąc o blisko 100-letnich stosunkach dyplomatycznych, przypomniał m.in. zaangażowanie w odzyskanie przez Polskę suwerenności b. prezydentów USA - Woodrowa Wilsona, Ronalda Reagana, George'a H.W. Busha.

"Dziś jesteśmy krajem wolnym, dziś sami stanowimy o naszej przyszłości. Ale dziś też chronimy bezpieczeństwa Polski i nie tylko, również w ramach Sojuszu Północnoatlantyckiego. Staramy się o to, żeby relacje z naszym zasadniczym sojusznikiem, jakim są Stany Zjednoczone były jak najściślejsze. Chciałby podziękować pani ambasador za jej osobiste zaangażowanie w działania, które mam nadzieję, a nawet pewność, zakończą się naszym wspólnym sukcesem, że obecność wojsk Stanów Zjednoczonych będzie wzmocniona, że zrealizujemy projekt, który nazwaliśmy +Fortem Trump+" – zaznaczył szef resortu obrony.

Jak dodał, "jesteśmy na bardzo dobrej drodze, żeby ten sukces osiągnąć", wskazując na aktywność w NATO oraz wspólną historię i podobne podejście do wielu spraw, w tym przede wszystkim - jak ocenił - w kwestii obronności. "Jeszcze raz chciałbym podziękować za tą współpracę; chciałbym podkreślić, że mamy wspólne cele i bezpośrednio podziękować pani ambasador za inicjatywę wspólnego świętowania 100-lecia odzyskania przez Polskę niepodległości" – podsumował Błaszczak.

Również ambasador Mosbacher zwracała uwagę na "głęboką przyjaźń" między Polską i Stanami Zjednoczonymi, a także wsparcie ze strony USA na rzecz odzyskania przez Polskę niepodległości.

"Rok temu rozpoczęliśmy świętowanie 100. rocznicy odzyskania przez Polskę niepodległości w ramach obchodów pod nazwą +100 lat razem+. (...) Ale to nie liczby są najważniejsze. (...) Najważniejsze jest to, że mogę spotkać się z młodymi Polakami, bo dalsza część naszej wspólnej historii jest przed nami i to państwo ją stworzycie" – powiedziała szefowa amerykańskiej placówki w Warszawie.

Zapewniła o stałym zaangażowaniu USA w bezpieczeństwo Polski. Dodała, że partnerstwo w tym obszarze, tak samo jak partnerstwo gospodarcze jest "fundamentem bezpiecznej i stabilnej przyszłości".

"Cieszę się, że dzisiejsze wydarzenie odbywa się w gronie naszych polskich sojuszników wojskowych, ponieważ zaangażowanie USA na rzecz bezpieczeństwa Polski oraz wobec trwałej obecności amerykańskiego wojska w Polsce jest niepodważalne. Powtórzę to jeszcze raz: zaangażowanie Stanów Zjednoczonych jest niepodważalne" – zaznaczyła Mosbacher.

W czasie jej przemówienia oddano hołd George'owi H.W. Bushowi, który zmarł w miniony piątek; obecnie w Waszyngtonie trwają uroczystości pogrzebowe b. prezydenta USA. Wspominano także inne ważne postacie łączące oba narody, m.in. Tadeusza Kościuszkę, Kazimierza Pułaskiego, czy Ignacego Jana Paderewskiego.

Wizytę ministra obrony i ambasador USA w bazie 25 BKP zakończyło wspólne krojenie tortu, wręczenie upominków najmłodszym oraz zwiedzanie wystawy sprzętu wojskowego i folkloru ziemi tomaszowskiej.

Cykl przedsięwzięć organizowanych przez ambasadę USA pod hasłem "100 Lat Razem: Ludzie, Historia, Przyszłość" miało na celu uświetnienie setnej rocznicy odzyskania przez Polskę niepodległości oraz przypadającej w przyszłym roku setnej rocznicy ustanowienia stosunków dyplomatycznych między USA a Polską. Na każdym ze spotkań amerykańscy dyplomaci podsumowywali minione sto lat relacji polsko-amerykańskich, wskazywali na więzi, historię i współpracę łączącą oba narody. Kampania zakończyła się w środę w Tomaszowie Mazowieckim (Łódzkie), które było setnym odwiedzanym miastem.