Ponad 100 tys. wniosków złożono już o wypłatę 300 zł z programu "Dobry start" - poinformował w poniedziałek w TVP Info wiceminister rodziny i pracy Bartosz Marczuk. Wnioski można składać od 1 lipca.
      
            "Właśnie w tej chwili przekroczyliśmy 100 tys. wniosków o +Dobry Start+. To jest dosłownie informacja sprzed kilku minut. Wczoraj ruszył nabór wniosków i wczoraj Polacy złożyli 90 tys. wniosków o +Dobry start+ i 20 tys. wniosków o +500 plus+" - powiedział Marczuk.

Rodzice i opiekunowie mogą od 1 lipca złożyć wniosek o świadczenie "Dobry Start" on-line przez Portal Informacyjno-Usługowy Emp@tia lub bankowość elektroniczną, a od 1 sierpnia będzie można złożyć wniosek także drogą tradycyjna, papierową.

W ramach programu "Dobry start" 300 zł przysługuje niezależnie od dochodu na rozpoczynające rok szkolny w szkole dzieci do ukończenia 18. roku życia lub 20. roku życia w razie kontynuowania rozpoczętej przed ukończeniem 18 lat nauki w danej szkole. W przypadku dzieci niepełnosprawnych uczących się w szkole świadczenie przysługuje do ukończenia 24. roku życia (niezależnie od daty rozpoczęcia nauki w danej szkole). Z programu będzie mogło skorzystać 4,6 mln dzieci.



"To świadczenie będzie wypłaca rok rocznie" - zapewnił wiceminister rodziny i pracy.

Od 1 lipca można również składać wnioski online o "500 plus" na nowy okres świadczeniowy. Prawo do tego świadczenia jest ustalane na rok - od 1 października do 30 września kolejnego roku. Jak podaje MRPiPS, złożenie kompletnego i prawidłowo wypełnionego wniosku w lipcu lub w sierpniu daje gwarancję ciągłości otrzymywania świadczenia.

Ministerstwo przypomina, że rodziny, które będą chciały ubiegać się o świadczenie "500 plus" drogą elektroniczną już w lipcu, mają do wyboru trzy kanały: Portal Informacyjno-Usługowy Emp@tia, PUE ZUS lub bankowość elektroniczną.

"Rodzina 500 plus" i "Dobry start" to świadczenia niezależne; osoby pobierające jedno z nich mogą otrzymywać też drugie.