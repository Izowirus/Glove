Prezydent Gdańska Paweł Adamowicz PAP/Roman Jocher 
                                        

            To były chyba najtrudniejsze wybory samorządowe - powiedział prezydent Gdańska Paweł Adamowicz, który ubiega się o reelekcję. Według sondażu Ipsos uzyskał on 36,7 proc. głosów.
      
            "Jestem bardzo radosny, jest to cudowny dzień w życiu samorządowca. To były chyba najtrudniejsze wybory samorządowe w moim życiu" - powiedział Adamowicz.

Podziękował za wysoką frekwencję. "To niebywały sukces gdańskiej demokracji, że tak wielu z nas udało się do obwodowych komisji wyborczych i nie ważne na kogo oddaliście głos, (...) ale, że wzięliście udział w demokracji" - podkreślił. Zwrócił uwagę, że tak dużej frekwencji nie było w Gdańsku od 1990 r. "To pokazuje dużą mobilizację gdańszczan" - ocenił.

Adamowicz przypomniał, że "wiele miesięcy temu" mówił, "że z Polski lokalnej nastąpi ożywienie polskiej demokracji".

Podziękował swoim konkurentom, szczególnie Jarosławowi Wałęsie. Złożył także podziękowania członkom Platformy Obywatelskiej, którzy w pierwszej turze oddali na niego głos. "Mama nadzieję, że w drugiej turze również pozostali oddadzą na mnie głos. Bardzo was o to proszę" - oznajmił.

Zwrócił się z apelem do Kacpra Płażyńskiego, z którym będzie konkurował w drugiej turze wyborów 4 listopada: "Drogi Kacprze Płażyński, proszę cię o merytoryczną (debatę - PAP), fair play, w ciągu tych dwóch tygodni poprzedzających tę drugą turę". "To bardzo ważne, aby Gdańsk był dalej przykładem rywalizacji opartej na argumentach" - dodał. Pytany, czy liczy na oficjalne poparcie Platformy Obywatelskiej w drugiej turze odpowiedział, że wynik, który uzyskał jest dowodem tego, że "dla gdańszczan nie liczy się to, kto jaki znaczek nosi w klapie".

Adamowicz przyszedł na swój wieczór wyborczy z wpiętym w klapę marynarki znaczkiem z napisem "Konstytucja". Kiedy telewizja transmitowała wystąpienie prezesa PiS-u Jarosława Kaczyńskiego zebrani skandowali: "konstytucja", "konstytucja".

Paweł Adamowicz zapewnił, że wierzy, że Gdańsk po 4 listopada zostanie bastionem demokracji i obrony konstytucji.

Do drugiej tury w Gdańsku przechodzą Paweł Adamowicz - 36,7 proc. i Kacper Płażyński - 32,3 proc. głosów - wynika z sondażu Ipsos.