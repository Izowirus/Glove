IMGW wydało ostrzeżenia pierwszego stopnia przed marznącymi opadami dla pięciu województw na południu kraju. Szczególną ostrożność drogowcy powinni zachować w woj. dolnośląskim, na Śląsku, w woj. opolskim, a także w Małopolsce i na Podkarpaciu.
      
            Jak podaje IMGW, na tych obszarach prognozuje się miejscami wystąpienie słabych opadów marznącej mżawki oraz deszczu lokalnie powodujących gołoledź.

Ostrzeżenia pierwszego stopnia oznaczają, że przewiduje się warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia. Można spodziewać się utrudnień, w tym opóźnień spowodowanych utrudnieniami w ruchu drogowym.

Zgodnie z mapą publikowaną na stronie IMGW w piątek prognozuje się wystąpienie gołoledzi na północy kraju. Dotyczy to województw: pomorskiego, warmińsko-mazurskiego, podlaskiego, kujawsko-pomorskiego oraz mazowieckiego.