Chełmża, 28.04.2018. Marszałek Senatu Stanisław Karczewski podczas spotkania z mieszkańcami Chełmży, 28 bm., w ramach spotkań polityków Prawa i Sprawiedliwości z wyborcami. (ad/doro)  Archiwum PAP/Andrzej Damazy
                                        

            Prowadzimy i będziemy prowadzili dialog dotyczący zorganizowania referendum konsultacyjnego ws. zmian w konstytucji; nie ma w tej sprawie „cichych dni” między prezydentem a PiS - oświadczył w poniedziałek marszałek Senatu Stanisław Karczewski.
      
            Karczewski był pytany w TVN24, jak obecnie wygląda dialog między prezydentem Andrzejem Dudą a PiS ws. referendum konstytucyjnego i dlaczego prezydent nie rozmawia na ten temat z prezesem PiS Jarosławem Kaczyńskim.

„Nie będę mówił o wszystkich rozmowach, jakie się toczą” - odparł marszałek Senatu. Dopytywany, czy rozmowy się toczą, odparł: „Oczywiście, że rozmowy zawsze się toczą”.

„Prowadzimy i będziemy prowadzili dialog dotyczący zorganizowania referendum (konsultacyjnego ws. zmian w konstytucji - PAP)” - oświadczył Karczewski. Jak dodał, nie ma „cichych dni” w tej sprawie między prezydentem a PiS.

Jak przypomniał, on sam - w ubiegłym tygodniu, w środę - rozmawiał z prezydentem na temat referendum.

Karczewski zapytany, co Senat może zrobić z wnioskiem prezydenta o zorganizowanie referendum, tłumaczył: „Senat może podjąć tylko i wyłącznie decyzję zero-jedynkową, czyli tak albo nie. Nie możemy dokonać żadnej zmiany - ani w terminie, ani w treści pytań, nie możemy nawet postawić w innym miejscu przecinka”.

Na pytanie, jak sam by zagłosował za wnioskiem Dudy, Karczewski odparł: „Nie wiem, to zależy jaki ten wniosek byłby - zależy od pytań i zależy od daty”.

Zapytany, czy jest miejsce na negocjacje z prezydentem odnośnie pytań, odparł: „Jest bardzo szerokie miejsce i musi być to miejsce. Będziemy rozmawiać, będziemy prowadzić dialog”.

W ubiegłym tygodniu na Stadionie Narodowym w Warszawie odbył się kongres "Wspólnie o konstytucji na Narodowym", w którym udział wziął m.in. prezydent. Kongres stanowił podsumowanie dotychczasowych, organizowanych przez Kancelarię Prezydenta, spotkań regionalnych dot. referendum konsultacyjnego ws. zmian w konstytucji. W trakcie kongresu prezydent ogłosił zakończenie pierwszego etapu debaty przedreferendalnej.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm, lub prezydent za zgodą Senatu.

Zgodnie z ustawą o referendum ogólnokrajowym, prezydent przekazuje Senatowi projekt postanowienia o zarządzeniu referendum, zawierający treść pytań lub wariantów rozwiązania w sprawie poddanej pod referendum, a także termin jego przeprowadzenia. Senat w terminie 14 dni od dnia przekazania projektu postanowienia podejmuje uchwałę w sprawie wyrażenia zgody na zarządzenie referendum.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.