750 razy interweniowali w ciągu ostatniej doby strażacy w związku z burzami i silnym wiatrem, który uszkodził dachy na 69 budynkach, w tym na 36 mieszkalnych - poinformował w sobotę PAP rzecznik Państwowej Straży Pożarnej st. bryg. Paweł Frątczak. Ewakuowano też jeden obóz harcerski.

      
            Najwięcej interwencji dotyczyło województw: mazowieckiego (182), świętokrzyskiego (145) i małopolskiego (125). Bez prądu wciąż pozostaje jeszcze 4,1 tys. odbiorców. Najwięcej - 2,2 tys. w województwie mazowieckim, 1 tys. w podlaskim, oraz 0,8 tys. w podkarpackim.

Jak poinformował Frątczak, najwięcej interwencji było związanych z usuwaniem połamanych i powalonych drzew. Dodał, że silna wichura uszkodziła dachy na 69 budynkach, w tym 36 budynkach mieszkalnych.

W miejscowości Widełki, w województwie świętokrzyskim, strażacy prewencyjnie ewakuowali 99 uczestników obozu harcerskiego. Opady deszczu spowodowały tam podmycie terenu i namiotów. Uczestnicy zostali zakwaterowani w pobliskiej szkole.

W Sokołowie Podlaskim (woj. mazowieckie) w piątek, w późnych godzinach po południowych, utonął mężczyzna, w skutek porwania przez nurt wezbranej rzeki Cetynia. W akcji brały udział trzy jednostki straży pożarnej.