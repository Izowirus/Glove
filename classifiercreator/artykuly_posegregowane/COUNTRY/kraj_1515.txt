Warszawa, 05.04.2018. Prezes PiS Jarosław Kaczyński podczas konferencji prasowej, 5 bm. w siedzibie partii w Warszawie. Prezes ogłosił, że do Sejmu trafi projekt obniżenia o 20 proc. pensji poselskich. Mają także zostać wprowadzone nowe limity obniżające dla samorządowców. (rp/doro) PAP/Radek Pietruszka
                                        

            Wielkie nadużycia w kwestii VAT nie mogły istnieć bez świadomej bierności ze strony władzy, ponieważ skala była zbyt wielka - powiedział w czwartek prezes PiS Jarosław Kaczyński. Dodał, że wielką pracę nad uszczelnieniem systemu podatkowego zrobiło Prawo i Sprawiedliwość.
      
            "Super Express" dotarł do pisma wysokich rangą urzędników resortu finansów z 4 marca 2015 r., z którego wynika, że ówczesny szef ministerstwa Mateusz Szczurek nie widział podstaw do przeprowadzenia zmian w prawie, które pozwoliłyby skuteczniej walczyć z wyłudzeniami VAT.

O tę publikację pytany był w czwartek w TVP Info prezes PiS. "Z jednej strony jest oczywiste, że (PO) nie chciała (uszczelniać systemu podatkowego), bo tak wielkie nadużycia w tej dziedzinie nie mogą być bez zgody, przynajmniej bierności, ale takiej świadomej bierności ze strony władzy" - ocenił Kaczyński.

"Skala była zbyt wielka, żeby sądzić, że to nie zostało zauważone. Z drugiej strony dobrze, że jest dokument, jak można się na coś powołać, bo w przeciwnym razie mamy do czynienia z różnego rodzaju wykrętami, niekiedy bardzo agresywnymi wręcz - proszę wybaczyć to słowo - bezczelnymi. Teraz już będzie to dużo trudniejsze, więc to dobry dzień" - dodał.

Kaczyński był również pytany o wypowiedź b. wiceministra finansów Jacka Kapicy, który mówił, że projekty dotyczące uszczelnienia VAT rząd PO-PSL "zostawił w szufladach". "Zawsze można powiedzieć, że coś było w szufladzie (...). Jestem przekonany, że te szuflady były puste" - mówił prezes PiS.

Podkreślił, że "wielką pracę nad uszczelnieniem systemu podatkowego zrobiło Prawo i Sprawiedliwość". "To jest pewna przenośnia; zrobili konkretni ludzie, a w szczególności jeden" - zaznaczył. "Chcemy dbać o Polaków i między innymi dlatego mamy takiego premiera, który niszczy mafię vatowską, tak jak kiedyś w Chicago pewien dzielny policjant niszczył Al Capone i jego mafię" - dodał.

Podczas programu zostały przytoczone opinie ekspertów, którzy mówią, że udział premiera Mateusza Morawieckiego w spotkaniach z mieszkańcami Polski wpisuje się w trwającą kampanie wyborczą. "Wpisuje się, to jest też oczywiste, ale tak naprawdę tą praprzyczyną jest to uderzenie - mówiąc językiem potocznym - w kasę, takie potężne uderzenie w ogromną kasę. Kasę, która wpływała do różnych kieszeni i w wielkiej mierze, jak sądzę, wypływała z Polski do różnych rajów podatkowych. Pewni ludzie, których nazwisk w tej chwili nie znamy, być może już w tych rajach podatkowych mają bardzo, bardzo sowite majątki liczone w dziesiątkach, setkach milionów dolarów, a być może nawet w jeszcze większych sumach" - odpowiedział Kaczyński.