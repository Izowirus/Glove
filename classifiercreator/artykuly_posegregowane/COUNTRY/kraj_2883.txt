Warszawa, 12.06.2018. Minister sprawiedliwości, prokurator generalny Zbigniew Ziobro podczas konferencji prasowej w Warszawie, 12 bm. Temat spotkania - "Przełomowe zmiany w Systemie Dozoru Elektronicznego zwiększające ochronę ofiar przestępstw. Pierwsza multimedialna prezentacja nowego systemu". (nlat)  PAP/Marcin Obara
                                        

            Polski system dozoru elektronicznego (SDE) skazanych należy do najnowocześniejszych na świecie; w bardzo znaczącym stopniu podniesie bezpieczeństwo pokrzywdzonych i ofiar przestępstw - mówił we wtorek minister sprawiedliwości Zbigniew Ziobro podczas multimedialnej prezentacji systemu.
      
            W multimedialnej prezentacji systemu SDE oprócz Ziobry uczestniczył też wiceministrem sprawiedliwości Patryk Jaki oraz zajmujący się systemem dozoru w ramach Służby Więziennej gen. Paweł Nasiłowski.

"To podwójny sukces Polski. Nie tylko nasze państwo tutaj działa, ale także polskie prywatne firmy, które przygotowały system monitoringu elektronicznego; to jest polska myśl techniczna dzięki symbiozie polskiego państwa i wybitnych umysłów polskich inżynierów" - powiedział Ziobro.

Minister zaznaczył, że SDE jest systemem uniwersalnym i wszechstronnym. "System pozwala odbyć karę nie tylko w warunkach pozbawienia wolności w systemie elektronicznym, ale też kontrolować sprawcę, który już odbył karę, wyszedł na wolność i może stanowić zagrożenie dla osób, które obawiają się jego zachowań, jeśli to uzasadnione. Może to być też stosowane jako środek związany z zakazem stadionowym i innymi tego rodzaju sytuacjami" - wskazał szef MS.

Jak podkreślił system dozoru elektronicznego funkcjonujący w Polsce jest najnowocześniejszym systemem tego typu w Europie.



Patryk Jaki wyraził przekonanie, że rozbudowa SDE przełoży się na bardzo pozytywne skutki społeczne, w szczególności na "niższą powrotność do przestępstw". Wskazał, że tylko 4 proc. skazanych objętych systemem dozoru elektronicznego po odbyciu kary popełnia kolejne przestępstwa.

Jaki poinformował też, że w Polsce sądy orzekają obecnie ponad tysiąc kar miesięcznie w systemie dozoru elektronicznego. Zaznaczył, że koszt wykonania kary w systemie stacjonarnym to ok. 3100 zł. Natomiast koszt wykonywania kary w systemie dozoru elektronicznego wynosi ok. 330 zł.

Podczas konferencji gen. Paweł Nasiłowski zaprezentował praktyczny przykład działania urządzeń związanych z lokalizacją skazanego objętego systemem dozoru elektronicznego.

Elektroniczny system monitoringu skazanego kontroluje wykonywanie przez niego obowiązków nałożonych przez sąd i umożliwia odbywanie kary poza zakładem karnym, w miejscu zamieszkania. System, dzięki nadajnikowi, umożliwia monitorowanie miejsca pobytu skazanego. Zakładana na nogę bransoleta przypomina duży zegarek. Umieszczony w niej nadajnik wysyła fale radiowe i komunikuje się z urządzeniem w domu osadzonego, które przekazuje sygnał do centrali.

Modyfikacje w SDE wprowadziła m.in. nowelizacja przepisów, która obowiązuje od początku czerwca. Po zmianie zapisu Kodeksu karnego wykonawczego wprowadzono obowiązek posiadania przy sobie przez skazanego rejestratora przenośnego. Wcześniej skazany był wyposażony jedynie w nadajnik GPS, który nie pozwalał na nawiązanie kontaktu telefonicznego pomiędzy nim a podmiotem dozorującym.

Przy okazji nowelizacji wskazywano, że "wyposażenie skazanego w rejestrator przenośny umożliwi taki kontakt. Pozwoli też na kontrolę miejsca pobytu skazanego w czasie rzeczywistym nawet w przypadku wyczerpania się źródła zasilania w podstawowym urządzeniu jakim jest nadajnik GPS".

Jak wskazał resort sprawiedliwości "dzięki SDE będzie można m.in. precyzyjnie monitorować, czy sprawca gwałtu zbliża się do osoby chronionej". "Zgwałcona osoba nie będzie już się bać, że gwałciciel po wyjściu z więzienia znów znajdzie się w jej otoczeniu i będzie ją prześladować" - podkreśliło MS. "Nowa regulacja przygotowywana przez resort sprawiedliwości przewiduje, że sąd – na wniosek ofiary gwałtu – będzie musiał zastosować wobec skazanego dodatkowy środek karny w postaci zakazu zbliżania się do pokrzywdzonego. Zakaz zbliżania się będzie kontrolowany właśnie w SDE" - zaznaczyło ministerstwo.

Zgodnie z przepisami dozór elektroniczny jest przede wszystkim jedną z form wykonywania kary pozbawienia wolności. Generalnie może być stosowany, jeśli wymierzona skazanemu kara nie przekracza roku pozbawienia wolności. Jak wynika ze statystyk resortu, od początku swego funkcjonowania w 2009 r. do końca kwietnia system dozoru elektronicznego objął ponad 73 tys. osób. Jak wskazał resort sprawiedliwości, w czerwcu karę w SDE odbywa 5100 osób.