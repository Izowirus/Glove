Jestem przekonany, że Święto Niepodległości jest świętem prowspólnotowym; niezależnie od tego, czy ktoś będzie obchodził ten dzień razem ze mną, czy nie - mam nadzieję, że każdy uczci tę rocznicę, bardzo na to liczę - mówi prezydent Andrzej Duda w wywiadzie dla telewizji internetowej wPolsce.pl.
      
            W niedzielnym wywiadzie dla telewizji internetowej wPolsce.pl prezydent pytany był o obchody stulecia odzyskania niepodległości kraju. Pytany o podziały w społeczeństwie, przyznał, że jest to coś, nad czym boleje. Jednak, zaznaczył, występują one w każdym kraju demokratycznym.

"Ważne jest dla mnie to, żeby były te elementy wspólne, były te elementy, które rzeczywiście czynią nas wspólnotą i jestem przekonany, że szacunek dla polskiej niepodległości, a więc święto wielkie, które obchodzimy, jest takim świętem prowspólnotowym" - powiedział Andrzej Duda.

Prezydent wyraził też zadowolenie z faktu, że Święto Niepodległości obchodzone jest również lokalnie, bo - jak podkreślił - wielokrotnie o to apelował. "Ja się bardzo cieszę, że te lokalne inicjatywy jednak są, że są takie lokalne uroczystości, (...) w których mieszkańcy rzeczywiście biorą udział" - zauważył.

Na uwagę, że niektórzy politycy, w tym byli prezydenci Bronisław Komorowski i Lech Wałęsa, odrzucili zaproszenie na wspólne uroczystości, Andrzej Duda zaznaczył, że to zaproszenie z jego strony było "autentyczne, szczere". "Bo uważam, że powinniśmy być razem. Czy ktoś je przyjmie czy nie - to jest przecież jego decyzja. Ja mogę tylko powiedzieć, że jeśli ktoś otrzyma zaproszenie i się nie zjawi, to jest mi z tego powodu przykro, szkoda, żałuję" - mówił.

"Natomiast mam nadzieję, że obchodzić uroczystość stulecia odzyskania niepodległości wszyscy będą i bardzo na to liczę, i o to proszę. Czy ktoś będzie ją obchodził razem ze mną i z innymi osobami, które będą chciały wspólnie świętować, czy będzie ją obchodził gdzie indziej - chciałbym, żeby obchodził i żeby uczcił" - podkreślił prezydent.

Święto Niepodległości obchodzone jest 11 listopada na pamiątkę powrotu w 1918 r. do Warszawy Józefa Piłsudskiego, który do końca I wojny światowej osadzony był w Magdeburgu. Ten dzień uznaje się za moment odzyskania niepodległości Polski po 123 latach zaborów.