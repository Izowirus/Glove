PAP/Leszek Szymański
                                        

            W zbliżających się wyborach samorządowych zdecydujemy o tym, jaka będzie Warszawa i nasze samorządy; zwycięstwo kandydatów Koalicji Obywatelskiej będzie gwarancją, że nasze miasta, miasteczka i wsie pozostaną europejskie - mówili w środę politycy PO, Nowoczesnej i Inicjatywy Polska.
      
            W środę kandydat KO na prezydenta Warszawy Rafał Trzaskowski, liderka Nowoczesnej Katarzyna Lubnauer, posłanka tej partii Kamila Gasiuk-Pihowicz i Barbara Nowacka (Inicjatywa Polska) wystąpili razem na briefingu w Warszawie; wcześniej wspólnie rozdawali warszawiakom ulotki, nakłaniające do głosowania na Trzaskowskiego w wyborach prezydenta stolicy.

Trzaskowski podkreślał, że Koalicja Obywatelska jest na ostatniej prostej kampanii wyborczej "w pełni zmobilizowana". "Dziś toczy się debata o tym, jaka ma być Warszawa, jakie mają być nasze samorządy. My chcemy, by Warszawa była europejska, rozwijała się  na miarę swoich aspiracji, miała dostęp do europejskich pieniędzy. I o to dzisiaj warszawiacy na ulicach nas pytają; a my odpowiadamy, że jeśli wygrają kandydaci Koalicji Obywatelskiej, to będzie gwarancja tego, że nasze miasta, miasteczka i wsie pozostaną europejskie" - mówił kandydat na prezydenta Warszawy.

Zadeklarował, że aby tak się stało, działacze KO będą pracować "non stop" do ciszy wyborczej przekonując wyborców.

Lubnauer mówiła, że "Trzaskowski jako prezydent stolicy to gwarant tego, że Warszawa będzie miała europejski format". Mówiła, że ważne są też wybory do sejmików, bo - jak podkreślała - "tam są dzielone środki z UE". "Te wybory sejmikowe będą też pokazywać, że to jest starcie dwóch bloków: Koalicji Obywatelskiej i PiS, to będzie takie starcie gigantów" - stwierdziła szefowa Nowoczesnej.

Nowacka przekonywała, że Trzaskowski będzie dobrym prezydentem Warszawy, który "spełni oczekiwania warszawianek i warszawiaków jeśli chodzi o politykę społeczną, prawa kobiet, politykę dotyczącą czystego środowiska i senioralną". Podkreślała ponadto, że wybory w Warszawie "to przede wszystkim decyzja, czy Warszawa i Polska idą w stronę rozwoju, Europy, otwarcia, miasta przyjaznego, pełnego wiary w obywateli i obywatelki, czy zamknięcia".

"W tych wyborach trzeba się w 100 proc. zmobilizować i głosować na kandydatów i kandydatki Koalicji Obywatelskiej, każdy znajdzie tam kogoś dla siebie - działaczy społecznych, aktywistów miejskich, doświadczonych polityków, przedsiębiorczynie i przedsiębiorców (...) Łączą nas te same wartości: wiara w demokrację, Polskę w UE, sprawiedliwość społeczną i otwartą Polskę" - mówiła Nowacka.

Gasiuk-Pihowicz powiedziała z kolei, że warszawiacy mają wybór pomiędzy "odpowiedzialnością Rafała Trzaskowskiego i tchórzostwem Patryka Jakiego". Przekonywała, że ten ostatni dotychczas "pojawiał się, kiedy pokazywały się kamery i znikał, gdy pojawiały się problemy". "Ja nie wierzę Patrykowi Jakiemu. PiS jedno obiecuje w kampanii wyborczej, a co innego robi po wyborach" - mówiła.

Dziennikarze pytali Trzaskowskiego, jak ocenia to, że premier Mateusz Morawiecki udzielił poparcia jego kontrkandydatowi, reprezentującemu Zjednoczoną Prawicę Patrykowi Jakiemu. Polityk PO odpowiedział, że bardzo dziwi go to, że premier udziela wsparcia bezpartyjnym kandydatom. "Ciekawe, czy innym bezpartyjnym kandydatom pan premier też udzieli poparcia" - mówił. Nawiązał w ten sposób do tego, że Jaki w ubiegły piątek poinformował, że zrzekł się członkostwa w Solidarnej Polsce.

Dodał, że ciekawi go również, czy premier w tej sytuacji "wycofa się z tego szantażu, którym częstował mieszkańców stolicy, że pieniądze na inwestycje w Warszawie będą tylko tam, gdzie głosy będą padały na kandydatów partii rządzącej". Dopytywany, czy jeśli zostanie prezydentem miasta, spotka się z premierem, by rozmawiać o pieniądzach np. na budowę metra, Trzaskowski powiedział, że spotka się "z każdym, kto będzie chciał pomóc Warszawie".

Pytany, czy podpisze samorządową kartę LGBT, która zakłada m.in. wsparcie dla reprezentantów mniejszości seksualnych i Parady Równości, Trzaskowski zadeklarował, że to zrobi. "Ja mówiłem, że dziś miejsce prezydenta Warszawy jest przy wszystkich mniejszościach, spychanych przez rząd PiS na margines. Wiele z ich postulatów jest zawartych w moim programie" - zaznaczył. Zapewnił też, że jeśli zostanie prezydentem stolicy, udzieli patronatu Paradzie Równości.