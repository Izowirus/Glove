PAP/Jakub Kamiński
                                        

            Sprawa praworządności była jednym z tematów środowych rozmów szefów MSZ Polski i Holandii w Warszawie. Szef polskiej dyplomacji Jacek Czaputowicz przekonywał, że dyskusja nt. polskich reform sądownictwa w Radzie UE powinna być wstrzymana do czasu wydania orzeczenia przez Trybunał Sprawiedliwości UE.
      
            Szef MSZ Holandii Stef Blok poinformował na konferencji prasowej, że jednym z tematów poruszonych podczas rozmów ministrów była problematyka praworządności, która - według niego - "jest bardzo ważna dla współpracy w ramach UE i dlatego została zawarta w traktatach europejskich".

"Instytucje europejskie mają odpowiedzialność, aby upewnić się, że w całej Europie panuje praworządność" - oświadczył, Blok. Jak zaznaczył, Holandia popiera Komisję Europejską w jej działaniach w tym obszarze.

"Chcemy żyć w bardziej demokratycznej Europie, takiej, która bierze odpowiedzialność, która szanuje wolność, równość, praworządność i prawa człowieka. Zrównoważony świat może funkcjonować tylko na podstawie rządów prawa. Musimy się opierać o fundamenty współpracy europejskiej; Polska ma ważną rolę do odegrania w tym obszarze" - podkreślił holenderski minister.

Wyraził też przekonanie, że nie jest korzystne przedłużanie się sporu ws. praworządności w Polsce. "Nie jest z korzyścią dla Holandii, Polski, czy jakiekolwiek innego państwa członkowskiego, aby tylko dyskutować, należy znaleźć rozwiązanie" - ocenił Blok.

Czaputowicz, pytany o przebieg rozmowy z szefem holenderskiej dyplomacji na temat rządów prawa, odparł, że przedstawił swojemu partnerowi stan relacji z KE, wskazując na fakt, iż sprawa Polski została skierowana przez Komisję do Trybunału Sprawiedliwości UE.

"Powiedziałem, że należałoby się wystrzegać dyskusji w Radzie UE na ten temat, dopóki nie zostanie wydane orzeczenie. Generalnie zwracałem uwagę też na pewne podwójne standardy dot. tych kwestii - pewne mechanizmy, które występują w innych państwach, są krytykowane w Polsce" - relacjonował szef MSZ.