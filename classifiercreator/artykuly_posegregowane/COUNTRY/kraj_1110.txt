W wyborach do Rady Warszawy Koalicja Obywatelska uzyskała 40 mandatów, PiS – 19, jeden mandat zdobyło SLD Lewica Razem – poinformowała w środę Państwowa Komisja Wyborcza. Oznacza to, że w 60-osobowej radzie KO będzie miała samodzielną większość.
      
            Jak podała na stronie internetowej PKW, kandydaci KO uzyskali 43,96 proc. głosów; PiS zdobyło 25,51 proc., a komitet SLD Lewica Razem – 5,73 proc.

Na KO oddano 384 322 głosów, PiS zebrało 223 023 głosów, a SLD - 50 085.

Według oficjalnego protokołu Miejskiej komisji wyborczej, prawo do uczestniczenia w podziale mandatów uzyskał także Komitet Wyborczy Wyborców Miasto Jest Nasze – Ruchy Miejskie, który zdobył 5,72 proc. głosów i przekroczył próg wyborczy, jednak w żadnym z okręgów komitet nie osiągnął wyniku, który umożliwiłby zdobycie mandatu.

W poprzednich wyborach, cztery lata temu Platforma Obywatelska zdobyła 33 mandaty w Radzie Warszawy, PiS uzyskało 24 mandaty, SLD - dwa, a jeden mandat przypadł Warszawskiej Wspólnocie Samorządowej.

Okręg wyborczy nr 1 obejmował 7 mandatów. Koalicja Obywatelska zdobyła w nim 5 mandatów, a PiS – 2. Radnymi zostali m.in. dotychczasowa przewodnicząca rady miasta Ewa Malinowska-Grupińska (KO) i radny PiS Andrzej Kropiwnicki.

Okręg nr 2 obejmował też 7 mandatów: 4 przypadły KO, 2 zdobył PiS, a jeden SLD Lewica Razem. Mandat radnego zachował Paweł Lech (KO), a nowymi radnymi zostali m.in. wiceprzewodniczący komisji weryfikacyjnej Sebastian Kaleta (PiS) oraz Monika Jaruzelska (SLD Lewica Razem).

Z 7 mandatów w okręgu nr 3; 5 przypadło KO, a 2 PiS. Mandaty zdobyli m.in. dotychczasowy przewodniczący klubu PO w radzie miasta Jarosław Szostakowski (KO) oraz radny PiS Jacek Cieślikowski.

W okręgu nr 4 do wzięcia było 5 mandatów; 3 przypadły KO, a 2 PiS. Radnymi będą m.in. Tomasz Sybilski (PO) i Olga Semeniuk (PiS). W okręgu nr 5, z 6 mandatów, KO zdobyła 4, a PiS – 2. Radnymi zostali m.in. Piotr Mazurek (KO) oraz dotychczasowymi wiceprzewodniczący rady miasta Dariusz Figura (PiS).

W okręgu 6 do podziału było 6 mandatów; 4 zdobyła KO, a 2 – PiS. Radnymi będą m.in. Magdalena Roguska (KO) i Jacek Ozdoba (PiS),

W ośmiomandatowym okręgu nr 7, KO zdobyła 5 mandatów, a PiS – 3. Radnymi będą m.in. Sławomir Potapowicz (KO) oraz dotychczasowy szef radnych PiS Cezary Jurkiewicz. Na 6 mandatów w okręgu nr 8, KO uzyskała 5, a PiS – 1. Radnymi będą m.in. Aleksandra Gajewska (KO) i Michał Szpądrowski (PiS).

W okręgu nr 9 do podziału było 8 mandatów, 5 przypadło KO, a 3 PiS. Na radnych wybrano m.in. Mariusza Frankowskiego (KO) i Błażeja Pobożnego (PiS).

Liczba głosów ważnych oddanych ogółem na wszystkie listy kandydatów we wszystkich okręgach wyborczych wyniosła 874 tys. 188.

Autor: Karol Kostrzewa

kos/ par/
 

      
  
    TEMATY:
          
              stolica,
          pkw