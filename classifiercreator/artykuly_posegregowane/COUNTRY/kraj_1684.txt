Nie da się budować wspólnoty na kłamstwie i pogardzie, tak jak próbuje robić to rząd PiS; zadaniem każdej władzy jest służba wszystkim obywatelom; rząd nie może wybierać Polaków, których lubi, i ignorować innych – mówił w sobotę we Wrocławiu szef PO Grzegorz Schetyna.
      
            W sobotę we Wrocławiu odbyła się regionalna konwencja Koalicji Obywatelskiej. Wzięli w niej udział oprócz Schetyny m.in. przewodnicząca Nowoczesnej Katarzyna Lubnauer, liderka Inicjatywy Polska Barbara Nowacka oraz kandydat KO na prezydenta Wrocławia Jacek Sutryk.

Schetyna uważa, że w Polsce, jak w „każdym domu”, potrzebne jest zaufanie i szacunek. „Nikt nie powinien się samozwańczo wywyższać i przypisywać sobie przywilejów. Zadaniem każdej władzy jest służba wszystkim obywatelom; rząd nie może wybierać Polaków, których lubi, i ignorować innych” - mówił.

Dodał, że nie da się budować wspólnoty na „kłamstwie i pogardzie, tak jak próbuje to robić rząd PiS”. „Dla tej władzy kłamstwo stało się podstawowym narzędziem pracy” - powiedział.

Przewodniczący PO zwrócił się do protestujących w sobotę w Warszawie nauczycieli: „Jesteśmy po waszej stornie i żałuję, że za poprzednich rządów podwyżki waszych płac nie były wystarczające. Kryzys dawano się skończył, a PiS o waszych pensjach zapomniał. Mogę zagwarantować, że kiedy wygramy wyborczy maraton, zajmiemy się tą sprawą. To samo dotyczy pielęgniarek, ratowników medycznych, strażaków, pracowników służby cywilnej wojska” - mówił przewodniczący PO.

Schetyna: Kaczyński nie widzi ludzi, tylko głosy

Zdaniem Schetyny „Kaczyński rozdziela pieniądze tam, gdzie może liczyć na głosy wyborcze”. „On nie widzi ludzi, tylko głosy (…) jego rząd nie będzie budował dróg tam, gdzie są potrzebne, ale tam, gdzie na niego zagłosują. Jarosławie Kaczyński - to nie są twoje pieniądze; to są pieniądze Polaków, nie masz prawa ich rozdawać swoim kolesiom” - mówił.

Schetyna zapowiedział, że KO wprowadzi darmowy, ciepły posiłek w szkołach. Podkreślił, że jego partia nie chce ograniczać programu 500 plus. „Chcemy ten program utrzymać i rozszerzyć; obejmiemy nim na równych prawach matki samotnie wychowujące dzieci” - wskazał.

Dodał, że teraz przyszedł czas na „zaangażowanie w budowę żłobków, przedszkoli, wprowadzanie darmowych dojazdów i wyrównanie szans na dobrą edukację”. „Przyszedł czas wparcia osób z niepełnosprawnościami i ich opiekunów, czas na podniesienie komfortu życia seniorów” - mówił.

Lubnauer: wolność jest dla nas najważniejsza

Lubnauer podkreśliła, że reprezentuje liberałów. „To oznacza, że wolność jest dla nas najważniejsza, wolność we wszystkich aspektach - wolność osobista jednostki, prawa kobiet i mężczyzny; wierzymy też w wolność gospodarczą, w prawo Polaków do bogacenia. Wolni i kreatywni Polacy to Polacy bogacący się” - mówiła szefowa Nowoczesnej.

Dodała, że państwo nowoczesne to państwo, które szanuje i nagradza tych, którzy potrafią skorzystać z wolności. „Tylko wolni ludzie są w stanie tworzyć wspólnotę; tylko ludzie, którzy nie boją się o swoją przyszłość, stworzą w Polsce wspólnotę dumnych z siebie Polaków” - mówiła.

Dodała, że taka wspólnota powstaje w samorządach. „Chcemy, by decyzje o rzeczach, które dotyczą mieszkańców gmin czy powiatów zapadały w samorządach” - podkreśliła.

Szefowa Nowoczesnej mówiła też o polityce senioralnej. „Seniorzy są bogactwem każdej wspólnoty (…) Nowoczesny samorząd to samorząd dbający o potrzeby seniorów. Rządzący dziś Polską traktują seniorów jedynie jako elektorat (…) Każdy senior, który chce i ma możliwości bycia aktywnym zawodowo, powinien mieć taką szansę” - dodała.

Lubnauer zapowiedziała tworzenie centrów opieki nad seniorami, świetlic dla chorych na Alzheimera oraz sieci asystentów dla osób niepełnosprawnych i starszych. „Jednym z priorytetów kolejnego rządu powinny być urlopy wytchnieniowe dla opiekunów osób niesamodzielnych” - wskazała.

Nowacka: mówimy dość – samorządów nie zawłaszczycie

Zdaniem liderki Inicjatywy Polska Barbary Nowackiej PiS od 2015 r. „zawłaszczył rząd, parlament, szkoły, sądy, prawa kobiet, demokrację". „Dziś mówimy dość – samorządów nie zawłaszczycie” - powiedziała.

Dodała, że „dla PiS-u liczy się władza, a dla Koalicji Obywatelskiej – człowiek”. „Samorząd jest najbliżej człowieka, a program Koalicji Obywatelskiej dla samorządów był dyskutowany w gminach i powiatach. To program wspólny, równy i sprawiedliwy” - mówiła Nowacka.

Podkreśliła, że w programie KO bardzo dobrze opracowana jest polityka społeczna. „Polityka społeczna musi prowadzić i wspierać obywateli od samego początku, przez dostępne żłobki i przedszkola, przez dobre, otwarte i mądre szkoły, w których dzieci nie tylko dobrze się uczą, ale uczą się również życia w społeczeństwie i budowania relacji; szkoły, gdzie dostępne są ciepłe posiłki” - wyliczała.

Nowacka dodała, że samorząd to także inwestycje w kulturę i sztukę oraz „otwartą europejską Polskę”. Podkreśliła, że KO zadba też o inwestycje w infrastrukturę w samorządach oraz politykę senioralną. „Dziś bieda w Polsce ma twarz starszej kobiety” - mówiła.

W 100-lecie odzyskania niepodległości polskie miasta powinny rozpocząć budowanie mądrej i perspektywicznej polityki społecznej - przekonywał kandydat KO na prezydenta Wrocławia Jacek Sutryk. „To jest dziś polska racja stanu, racja stanu polskich samorządów” - mówił.

Jego zdaniem Polska jest w bezpiecznej i otwartej europejskiej wspólnocie. „To szansa, wyzwanie i odpowiedzialność; to, jak będzie wyglądała Polska i polskie miasta za kilka, kilkadziesiąt lat zależy od kształtu, jaki nadamy polityce społecznej” - mówił.

Sutryk, który jest dyrektorem Departamentu Spraw Społecznych wrocławskiego magistratu przypomniał, że Wrocław wprowadził darmową komunikację miejską dla uczniów oraz rozpoczął realizacje kompleksowego programu senioralnego. „We Wrocławiu dbamy też o edukację przyszłości, infrastrukturę spędzania czasu wolnego i zdrowe powietrze” - wskazał.

Podkreślił, że polskie społeczeństwo bogaci się, ale ten proces jest nierównomierny. „Są wśród nas ludzie, którym z różnych względów żyje się gorzej i to nakłada na nas zobowiązania do solidarnego dzielenia się wspólnym bogactwem miasta” - mówił.