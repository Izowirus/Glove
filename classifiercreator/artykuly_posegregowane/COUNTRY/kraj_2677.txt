Warszawa, 27.06.2018. Marszałek Senatu Stanisław Karczewski podczas konferencji prasowej w Senacie, 27 bm. po spotkaniu z wiceszefem Kancelarii Prezydenta, pełnomocnik prezydenta ds. referendum konsultacyjnego Pawłem Muchą. Briefing dotyczył referendum konsultacyjnego dotyczącego zmian w konstytucji. (mr) Archiwum fot. PAP/Paweł Supernak
                                        

            Nowelizacja ustawy o IPN ma poprawić relacje z Izraelem, nie oznacza zmiany kierunku - powiedział w czwartek marszałek Senatu Stanisław Karczewski. Ocenił, że na zmianach w ustawie o IPN "wszyscy zyskają".
      
            W środę Sejm uchwalił, Senat przyjął bez poprawek, a prezydent podpisał nowelę ustawy o IPN. Nowelizacja uchyla artykuły: 55a, który grozi karami grzywny i więzienia za przypisywanie polskiemu narodowi i państwu odpowiedzialności m.in. za zbrodnie III Rzeszy Niemieckiej, oraz art. 55b, który głosi, że przepisy karne mają się stosować do obywatela polskiego oraz cudzoziemca - "niezależnie od przepisów obowiązujących w miejscu popełnienia czynu".

Nawiązując do środowej nowelizacji, Karczewski zwrócił m.in. uwagę na obecność premiera Mateusza Morawieckiego w Senacie. Według niego to pokazuje, jak ważna była decyzja o zmianach w ustawie o IPN, która - jak powiedział - "w rezultacie ma poprawić nasze relacje z Izraelem, relacje między Polakami i Żydami".

Odnosząc się na antenie telewizji wpolsce.pl do opinii, że środowa nowelizacja to "krok w tył", marszałek ocenił, że to "krok w bok". "Absolutnie idziemy w tym samym kierunku, nie zmieniamy swojego stanowiska" - podkreślił. "Wycofujemy się z tych zapisów, ale nie wycofujemy się z tej drogi; nie wycofaliśmy się z kierunku" - zapewniał. "Warto czasami zrobić krok w bok, żeby posunąć się do przodu. I w naszych relacjach, iw naszych rozmowach, ale również w wizerunku Polski" - dodał.

Wraził nadzieję, że środowa zmiana ustawy przysłuży się większemu zainteresowaniu izraelskiej młodzieży Polską. "Musimy myśleć o naszych dzieciach, wnukach, które powinny mieć dobre relacje z Żydami i Izraelem". Odnosząc się do konsekwencji dla wizerunku prezydenta Andrzeja Dudy u części elektoratu, Karczewski stwierdził: "Wszyscy na tym wygramy, i pan prezydent i my – nie Prawo i Sprawiedliwość, tylko my Polacy. To była racja stanu. Racją stanu były dobre relacje z Izraelem i to realizowaliśmy" - powiedział.

Nawiązując do uchwalonej w styczniu noweli ustawy o IPN, która wprowadziła sankcje karne za przypisywanie polskiemu państwu lub narodowi winy za zbrodnie III Rzeszy, marszałek Senatu powiedział, że "nikt nie zdawał sobie sprawy, nikt nie przypuszczał, nie przewidywał, że przyniesie takie perturbacje". "Jeśli ktoś wstrzymał się od głosu, to wyłącznie z powodów ukraińskich, a nie z powodów żydowskich" - dodał.

Według niego "burza" po styczniowej nowelizacji "została wywołana również niewiedzą". "Jeśliby się tak bardzo literalnie wczytywało w treść tej ustawy, to ona nikomu, niczemu nie zagrażała. Była wolność słowa, była wolność badań, wolność działalności kulturalnej, artystycznej, tam było wszystko to zagwarantowane. Ale w dużej mierze było to niezrozumiałe" - ocenił Karczewski.

Przyznał, że po styczniowej nowelizacji i wprowadzeniu sankcji karnych "faktycznie wizerunek (Polski) został w jakimś stopniu nadszarpnięty". "Choć też trzeba powiedzieć, że ta dyskusja wywołała większe zainteresowanie historią i ze jest większa świadomość tego, co się wydarzyło" - dodał.

"Uważam, że więcej zyskaliśmy i że bardzo dużo zyskamy, natomiast opozycja twierdzi, że straciliśmy, tutaj się różnimy. Nie mogę powiedzieć, ze nie było strat, bo były, natomiast generalnie zyskaliśmy" - powiedział.

Premierzy Mateusz Morawiecki i Benjamin Netanjahu podpisali w środę wspólną polsko-izraelską deklarację. Zawiera ona m.in. niezgodę na przypisywanie Polsce lub całemu narodowi polskiemu winy za okrucieństwa nazistów i ich kolaborantów, potępienie przez oba rządy wszelkich form antysemityzmu i odrzucenie antypolonizmu oraz innych negatywnych stereotypów narodowych. Opowiedziano się w niej "za swobodą wypowiedzi na temat historii oraz wolnością badań nad wszystkimi aspektami Holokaustu".

Styczniowa nowelizacja ustawy o IPN, zawierająca zapisy o sankcjach karnych, wywołała sprzeciw m.in. w Izraelu, którego MSZ oświadczyło wtedy, że "żadna ustawa nie zmieni faktów". Instytucje izraelskie wyrażały obawę o wolność badań historycznych. O przeanalizowanie ustawy pod kątem wolności słowa apelowała też administracja amerykańska.