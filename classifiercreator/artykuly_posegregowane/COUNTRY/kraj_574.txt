Siedziba Polskiej Agencji Prasowej. PAP/Grzegorz Jakubowski
                                        

            Prezydent Andrzej Duda podpisał nowelizację ustawy o Polskiej Agencji Prasowej - podała prezydencka kancelaria. Nowe regulacje umożliwią połączenie PAP z Przedsiębiorstwem Wydawniczym "Rzeczpospolita”.
      
            W sierpniu br. PAP oraz PWR zgodnie z obowiązującymi przepisami Kodeksu spółek handlowych poinformowały o planowanym połączeniu, gdzie spółką przejmującą miałaby być Agencja. Połączenie ma zostać przeprowadzone z podwyższeniem kapitału zakładowego spółki przejmującej o 22 mln zł poprzez emisję akcji nieuprzywilejowanych.

Celem nowych regulacji uchwalonych przez Sejm na początku listopada jest - jak podała prezydencka kancelaria - umożliwienie "realizacji prawa do nieodpłatnego nabycia przez uprawnionych pracowników spółek powstałych w wyniku komercjalizacji akcji spółki powstałej po ewentualnym połączeniu z Polską Agencją Prasową S.A.".

Podczas prac nad nowymi regulacjami w Sejmie wnioskodawcy projektu, posłowie PiS wskazywali, że zmiany mają charakter techniczny. Wiceminister kultury Paweł Lewandowski tłumaczył, że "PWR, które jest pozostałością po państwowej gazecie +Rzeczpospolita+ jest łączone z PAP". Dodał, że połączenie spółek będzie możliwe dopiero po przyjęciu nowelizacji ustawy o PAP.

Lewandowski mówił, że gdyby połączono PAP "w obecnym stanie prawnym" ze spółką PWR, to "nie można byłoby zrealizować prawa do akcji pracowników z PWR". W związku z tym - jak tłumaczył - konieczna jest zmiana przepisów o PAP.

Zgodnie z ustawą o komercjalizacji i niektórych uprawnieniach pracowników, uprawnionym pracownikom przysługuje prawo do nieodpłatnego nabycia do 15 proc. udziałów albo akcji, objętych przez Skarb Państwa w dniu wpisania spółki do rejestru. "W związku z tym, że skutkiem połączenia z Polską Agencją Prasową S.A. będzie wykreślenie spółki przejmowanej z rejestru sądowego, uniemożliwi to de facto skorzystanie przez jej uprawnionych pracowników z prawa, o którym mowa w art. 36 ust. 1 ustawy z dnia 30 sierpnia 1996 r. o komercjalizacji i niektórych uprawnieniach pracowników" - wskazała w komunikacie KPRP.

"Obecnie obowiązujące regulacje nie przewidują bowiem prawa do nieodpłatnego nabycia akcji Polskiej Agencji Prasowej S. A. (spółki przejmującej) przez pracowników spółki powstałej w wyniku komercjalizacji (spółki przejmowanej). Uchwalona ustawa wprowadza więc zmiany w ustawie o PAP mające na celu stworzenie ustawowej możliwości nieodpłatnego nabywania akcji Agencji przez pracowników spółki powstałej w wyniku komercjalizacji i łączonej z PAP" - dodano w komunikacie.

Nowela przewiduje, że uprawnieni pracownicy spółki przejmowanej - w miejsce prawa do nieodpłatnego nabycia udziałów albo akcji spółki przejmowanej – będą mogli skorzystać z prawa do nieodpłatnego nabycia akcji PAP S.A., objętych przez Skarb Państwa w wyniku połączenia.

Nowela wejdzie w życie po upływie 14 dni od jej ogłoszenia.

PWR to jednoosobowa spółka Skarbu Państwa będąca następcą prawnym Państwowego Przedsiębiorstwa Wydawniczego "Rzeczpospolita", istniejącego na polskim rynku od 30 września 1981 r. Od marca 2005 r. PPW "Rzeczpospolita" na podstawie aktu komercjalizacji działała jako jednoosobowa spółka Skarbu Państwa, pod nazwą Przedsiębiorstwo Wydawnicze "Rzeczpospolita" S.A. W październiku 2015 roku spółka zmieniła formę prawną na spółkę z.o.o.

W portfolio wydawnictwa znajdują się: miesięcznik "Detektyw", kwartalniki "Detektyw Wydanie Specjalne" i "Detektyw Extra" oraz strona internetowa - magazyndetektyw.pl. Ponadto zajmuje się zarządzaniem nieruchomościami i wynajmuje stanowiący jej własność biurowiec położony w centrum Warszawy.

W październiku 2011 roku Grzegorz Hajdarowicz, będący właścicielem Gremi Media, podpisał umowę kupna 48,99 proc. udziałów wydawnictwa Presspublica (wydawcy m.in. dziennika Rzeczpospolita) od spółki PWR. Cena transakcji wyniosła 55 mln zł. PWR przeniosła własność udziałów na rzecz Hajdarowicza prowadzącego działalność gospodarczą pod nazwą Gremi Grzegorz Hajdarowicz Zakład Pracy Chronionej. Wcześniej spółka Gremi Media przejęła kontrolny pakiet 51,01 proc. udziałów Presspubliki od brytyjskiego funduszu Mecom za 80 mln zł. Tym samym Hajdarowicz stał się 100-proc. udziałowcem wydawnictwa Presspublica.