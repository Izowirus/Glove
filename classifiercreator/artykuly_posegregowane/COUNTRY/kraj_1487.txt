Krosno, 06.10.2018. Prezes PiS Jarosław Kaczyński podczas spotkania wyborczego Prawa i Sprawiedliwości w Krośnie, 6 bm. (mr) PAP/Darek Delmanowicz
                                        

            My nie proponujemy wojen, my proponujemy współpracę i pracę dla Polski - powiedział w sobotę w Krośnie (Podkarpackie) prezes PiS Jarosław Kaczyński. Dodał, że wiele samorządów, będących w rękach PO, bierze udział w wojnie z rządem.
      
            Na spotkaniu wyborczym w Krośnie Kaczyński zachęcał także do udziału w najbliższych wyborach. Zaprezentowany też został kandydat Prawa i Sprawiedliwości na prezydenta Krosna Adam Skiba oraz kandydaci do sejmiku woj. podkarpackiego.

Lider PiS przypomniał, że władza dzieli się na samorządową i rządową. "Ta pierwsza (władza) samorządowa ma bardzo wielkie kompetencje. Ja tutaj (…) odwołam się do mojego świętej pamięci brata (Lecha Kaczyńskiego). On jeździł po Europie, spotykał się z prezydentami innych stolic, i nikt, żaden z nich nie miał tak szerokich kompetencji jak on, nie miał tak dużej władzy" - podkreślił. Dodał również, że jest też władza rządowa, która ma "potężne fundusze i różnego rodzaju możliwości".

Według Kaczyńskiego, potrzebna jest kooperacja między rządem, a samorządem. "Dzisiaj szanowni państwo wiele samorządów, które są w rękach PO, bierze po prostu udział w wojnie z rządem, w tej totalnej wojnie" - podkreślił.

Zaznaczył, że współpraca między rządem, a samorządem jest potrzebna do tego, by Polska mogła się rozwijać oraz by Polskę doprowadzić w krótkim czasie do poziomu państw zachodnioeuropejskich. "Do tego jest potrzebna ta współpraca, ta kooperacja, a nie wojna, nie walka. My nie proponujemy wojen, my proponujemy współpracę, my nie proponujemy krzyku i trąbek, my proponujemy pracę dla Polski" - mówił Kaczyński.

Prezes PiS zauważył, że "dobra zmiana zaczęła się od góry, zaczęła się od rządu, od parlamentu". Teraz z kolei - jak mówił - "musi się zacząć od dołu". "Trzeba współpracować tu, w Krośnie, w całym województwie, w skali Polski" - podkreślił.

 

Kaczyński: "My jesteśmy od pracy, od budowania Polski, która w niczym nie będzie ustępowała tym krajom, które miały więcej historycznego szczęścia"

 

Jak ocenił prezes PiS, "mamy wszelkie przesłanki do tego, żeby przejść na nowy poziom rozwoju - ale to tylko wtedy będzie to możliwe, jeżeli będziemy współpracować ze sobą we wszystkich ważnych sprawach."

"My jesteśmy od pracy, od budowania Polski, która w niczym nie będzie ustępowała tym krajom, które miały więcej historycznego szczęścia i które leżą na zachód od naszych granic. Ta ziemia ma naprawdę ogromne zasoby i tymi zasobami są przede wszystkim ludzie, ze względu na tutejszą kulturę - i można to wykorzystać" - powiedział były premier.

Prezes Kaczyński zaznaczył, że PiS proponuje „pracę dla Polski; pracę, która ma przynieść i przynosi już efekty, we wszystkich dziedzinach”. „Dlaczego przynosi te efekty? Dlatego, że my, mówiąc najkrócej, rządzimy uczciwie" - mówił.

W trakcie spotkania lider Zjednoczonej Prawicy podkreślił, że mieszkańcy Krosna dwa tygodnie przed wyborami powinni zadać sobie pytanie, czy obecny prezydent Piotr Przytocki będzie w stanie dobrze rządzić kolejną kadencję.

"Czy pan Piotr Przytocki, który rządzi już cztery kadencje, a teraz chce jeszcze pięciu lat, czyli razem 21 lat, czy pan Przytocki będzie w stanie dobrze rządzić przez 21 lat? Czy to jest w ogóle rzecz często spotykana (...), żeby ktoś pełnił dobrze jedną funkcję w ciągu przeszło 21 lat?" - pytał prezes PiS.

Jego zdaniem, "władza zużywa". "Władza, która jest pewna, władza, która jest w związku z tym słabo kontrolowana, zużywa bardzo. Jest takie XIX-wieczne powiedzenie, że +każda władza demoralizuje, a władza absolutna demoralizuje absolutnie" - stwierdził Kaczyński. Dodał, że mimo to, iż władza prezydenta miasta nie jest absolutna, to jednak jest to - w jego ocenie - "naprawdę dużo władzy".

 

Skiba: "Bo rząd Prawa i Sprawiedliwości dotrzymuje słowa, ja tego słowa też dotrzymam"

 

Kaczyński pytał również, czy "jest w stanie dobrze rządzić miastem ktoś, kto reprezentuje partię, która bardzo źle rządziła Polską i wieloma samorządami". "Czy ktoś, kto jest w takiej partii, jest człowiekiem zdolnym do tego, by w ogóle być tym, który jest rzeczywiście sługą, który służy społeczeństwu, który służy ludziom?" - dopytywał Kaczyński. "Czy może wtedy raczej chodzi o coś innego, o jakąś inną służbę, dla mniejszych grup, dla interesów partykularnych, a bywa, że dla interesów osobistych" - wskazał. Jak zaznaczył, nie oskarża o to prezydenta Przytockiego. "Chcę po prostu zadać takie pytania" - dodał.

Występujący na spotkaniu kandydat PiS na prezydenta Krosna Adam Skiba zadeklarował, że jeśli zostanie wybrany w wyborach samorządowych, to z pełną determinacją będzie "dążył do wykorzystania wszelkich szans, jakie rząd PiS dedykuje samorządom". "Bo rząd Prawa i Sprawiedliwości dotrzymuje słowa, ja tego słowa też dotrzymam" - podkreślił.

W spotkaniu wyborczym PiS w Krośnie uczestniczył także marszałek Sejmu Marek Kuchciński, który jest posłem z okręgu krośnieńskiego.

Przed budynkiem, gdzie odbywało się spotkanie, stała licząca ok. 20 osób pikieta KOD. Skandowano m.in. „Konstytucja” oraz trąbiono, do czego podczas wystąpienia nawiązał Kaczyński.