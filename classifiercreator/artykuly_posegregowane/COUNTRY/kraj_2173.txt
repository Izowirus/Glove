Warszawa, 15.08.2015.
Defilada pododdziałów wojskowych na ulicach stolicy, 15 bm. W Warszawie trwają obchody Święta Wojska Polskiego. (rp/awol)
PAP/Radek Pietruszka Archiwum PAP © 2018 / Radek Pietruszka
                                        

            W defiladzie wojskowej, która 15 sierpnia przejedzie Wisłostradą, weźmie udział ponad 100 samolotów i śmigłowców, ponad 200 maszyn bojowych i 1,5 tys. żołnierzy - poinformował szef MON Mariusz Błaszczak. Jak dodał, defilada upamiętni stulecie odzyskania przez Polskę niepodległości.
      
            Błaszczak zwrócił uwagę we wtorek w radiowych "Sygnałach dniach", że w tym roku obchodzimy stulecie odzyskania przez Polskę niepodległości i defilada wojskowa będzie liczniejsza. Dlatego też przejdzie Wisłostradą, a nie jak w ubiegłych latach al. Ujazdowskimi.

Jak mówił szef MON, w defiladzie weźmie udział ponad 100 samolotów i śmigłowców, ponad 200 maszyn bojowych oraz 1,5 tys. żołnierzy, 900 rekonstruktorów w mundurach z różnych epok. Mają być także goście z zagranicy.

"Zapraszam 15 sierpnia, już w przyszłym tygodniu, o godz. 13 na Wisłostradę, tam będzie defilada upamiętniająca stulecie odzyskania niepodległości" - powiedział Błaszczak.

Jak poinformowało w komunikacie Ministerstwo Obrony Narodowej, 14 i 15 sierpnia w Warszawie odbędą się centralne uroczystości z okazji Święta Wojska Polskiego, w których udział wezmą m.in. szef MON, najwyższe władze państwowe oraz kadra kierownicza Sił Zbrojnych RP.

Z przekazanego przez MON komunikatu, wynika że we wtorek 14 sierpnia przed siedzibą resortu obrony wręczone zostaną odznaczenia resortowe i wyróżnienia z okazji Święta Wojska Polskiego. Jeszcze tego samego dnia odbędzie się uroczyste zakończenie "Sztafety - 100-lecia Niepodległości" oraz Apel Pamięci na cmentarzu wojskowym na Powązkach.

Natomiast środowe uroczystości zainauguruje msza św. w katedrze polowej WP, po której nastąpi złożenie kwiatów przed pomnikiem marszałka Józefa Piłsudskiego. Następnie w Pałacu Prezydenckim prezydent Andrzej Duda wręczy odznaczenia państwowe i nominacje generalskie. Zgodnie z planem uroczystości o godz. 13. odbędzie się Wielka Defilada Niepodległości. Ostatnim punktem uroczystości będzie Wojskowy Piknik Żołnierski "Służymy Niepodległej" na błoniach Stadionu Narodowego.

15 sierpnia przypada rocznica zwycięskiej dla Polski bitwy w wojnie 1920 roku. Dzień ten został ogłoszony świętem Wojska Polskiego w 1923 r. i pozostawał nim do roku 1947. Później dzień wojska obchodzono 12 października, w rocznicę bitwy pod Lenino, aby upamiętnić udział w tej batalii dywizji im. Tadeusza Kościuszki. Od 1992 roku święto Wojska Polskiego ponownie jest obchodzone w połowie sierpnia.