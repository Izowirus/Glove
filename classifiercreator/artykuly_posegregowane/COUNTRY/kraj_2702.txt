Warszawa, 08.01.2018. Sekretarz stanu w ministerstwie środowiska Paweł Sałek podczas konferencji prasowej nt. przygotowań do COP24, 8 bm. w Warszawie. (soa)  Archiwum PAP/Leszek Szymański 
                                        

            Paweł Sałek został doradcą prezydenta Andrzeja Dudy ds. ochrony środowiska i polityki klimatycznej - poinformował we wtorek  wiceszef Kancelarii Prezydenta Paweł Mucha.
      
            Mucha został zapytany we wtorek w radiu RDC, czy powiększył się zespół doradców prezydenta.

"Jeśli chodzi o kwestie związane z zespołem doradców prezydenta, to prawdą jest informacja o powołaniu Pawła Sałka jako kolejnego doradcy etatowego pana prezydenta. To jest wzmocnienie zespołu doradców i kolejny raz wzmocnienie dedykowane konkretnej problematyce, określonym sprawom" - powiedział Mucha.

Dodał, że Sałek "ma bardzo wysokie kompetencje, jeśli chodzi o kwestie polityki klimatycznej, ochrony środowiska i zrównoważonego rozwoju". Przypomniał, że w tym roku - w grudniu - w Katowicach odbędzie się szczyt COP24 - szczyt klimatyczny ONZ.

"I to jest kontekst międzynarodowy, do którego trzeba się dobrze przygotować z agendą także merytoryczną, fachową" - zaznaczył prezydencki minister. Podkreślił, że przy tej okazji "polski głos musi być tutaj dobrze słyszalny" i stąd są prowadzone działania przez polski rząd, a prezydent zdecydował o wzmocnieniu kadry doradczej.

Mucha podkreślił, że cieszy się ze wzmocnienia zespołu doradców, który - jak ocenił - jest "coraz mocniejszy i coraz bardziej komplementarny, jeśli chodzi o wyzwania, które stoją przed Polską".

Dopytywany o obowiązki Sałka, Mucha powiedział, że będzie się on zajmował polityką klimatyczną, sprawami ochrony środowiska oraz "kwestiami związanymi z wyzwaniami tegorocznego COP24".

Sałek jest specjalistą ochrony środowiska. W latach 2015–2018 był podsekretarzem stanu w Ministerstwie Środowiska i pełnomocnikiem rządu ds. polityki klimatycznej. W listopadzie 2015 r. został powołany na stanowisko wiceministra środowiska. Został odwołany z tej funkcji w marcu 2018.

Szczyt COP24 odbędzie się w Katowicach 3-14 grudnia br. Konferencje Stron (Conferences of the Parties - COP) to najwyższy organ Ramowej Konwencji Narodów Zjednoczonych w sprawie zmian klimatu (UNFCCC) uprawniony do sprawdzania realizacji jej postanowień.

W trakcie szczytu COP24 planowane jest przyjęcie pełnego pakietu wdrażającego Porozumienie paryskie. To pierwsza w historii międzynarodowa umowa, która zobowiązuje wszystkie państwa świata do działań na rzecz ochrony klimatu. Pakiet wdrażający umożliwi realizację Porozumienia w praktyce - wyznaczając światową politykę klimatyczno-energetyczną na kolejne lata.