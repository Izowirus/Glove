"Ambitna i uczciwa Warszawa" - to hasło, z którym ruszamy w bój o stolicę - powiedział we wtorek kandydat Zjednoczonej Prawicy na prezydenta Warszawy Patryk Jaki. "Warszawa musi być liderem w regionie i świecić przykładem" - podkreślił.
      
            "W związku z oficjalnym ogłoszeniem terminu wyborów, jako pierwsi chcemy państwu pokazać nasze hasło wyborcze, z którym będziemy walczyli o przyszłość naszego miasta" - powiedział Jaki podczas konferencji prasowej. Wybory samorządowe - jak wynika z rozporządzenia premiera opublikowanego we wtorek - odbędą się w niedzielę 21 października 2018 r. Druga tura - 4 listopada.

"+Ambitna i uczciwa Warszawa+, to będzie nasze hasło, które będziemy nieśli podczas najbliższej dyskusji o przyszłości naszego miasta (...) z tym hasłem ruszamy w bój o stolicę" - oświadczył Jaki. Jak dodał, stolica Polski musi spełniać "standardy europejskości", z których jednym z najważniejszych - według niego - jest uczciwość. "Wszystkie europejskie stolice, które chcą mówić o tych wartościach, muszą być uczciwe" - podkreślił.

Ponadto - jak wskazał - władze miasta powinny mieć ambitne plany, "jeżeli chodzi o zarzadzanie odpadami, czy rozwojem infrastruktury". Zaznaczył, że wiele stolic regionu Europy Środkowej posiada więcej kilometrów linii metra od Warszawy. Według niego, stolica Polski przegrywa też z innymi miastami, jeżeli chodzi o wykorzystanie nowoczesnych technologii.

"Chcemy również Warszawy ambitnej, nie chcemy, aby władze samorządowe przynosiły Warszawie wstyd, chociażby z tego względu, że wszędzie rozlewają się śmieci" - mówił Jaki.

Jak dodał, Warszawa nie może też "kojarzyć się z władzami, które rozkradają nieruchomości". W ocenie kandydata Zjednoczonej Prawicy, uczciwa stolica będzie bogatsza, a teraz - jego zdaniem - "rozwija się nieproporcjonalnie do swoich możliwości, nie tak szybko, jak mogłaby się rozwijać". "Warszawa dysponuje budżetem ponad szesnastu miliardów złotych i rokrocznie (...) nasi cudownie europejscy zarządcy z Platformy Obywatelskiej nie wydają miliarda złotych na inwestycje" - podkreślił Jaki.

"Warszawa musi być liderem w regionie i musi być prawdziwą światową stolicą" - oświadczył. Przekonywał, że stolica Polski powinna "świecić przykładem".

W ocenie Jakiego, niedziela 21 października 2018, to dobry termin na wybory samorządowe. "Ale na każdy termin byliśmy przygotowani, dla nas terminy to jest sprawa wtórna, cieszymy się, że już oficjalnie możemy być razem i pokazać państwu, jakie będzie nasze najważniejsze przesłanie" - powiedział kandydat na włodarza stolicy.

Pytany, czy dyrektor Biura Bezpieczeństwa i Zarządzania Kryzysowego Ewa Gawor (która podjęła decyzję o rozwiązaniu zorganizowanego przez ONR Marszu Powstania Warszawskiego 1 sierpnia - PAP) powinna jego zdaniem dalej pełnić to stanowisko, Jaki odpowiedział, że jak zostanie prezydentem miasta stołecznego Warszawy, to "będzie potrzebny audyt pracy całego warszawskiego samorządu i osoby, które do tej pory nie wypełniały swoich zadań, na pewno mogą być zmienione". Zaznaczył, że będzie to dotyczyć "głównie osób na stanowiskach kierowniczych".

Według doniesień "Gazety Polskiej", Gawor ukrywała fakt, że była funkcjonariuszem Ministerstwa Spraw Wewnętrznych Czesława Kiszczaka. Sama urzędniczka potwierdziła w rozmowie z PAP, że pod koniec lat 80. ukończyła szkołę oficerską i uzyskała stopień podporucznika Milicji Obywatelskiej oraz że przez 10 lat pracowała w zajmującym się ewidencją ludności Departamencie PESEL resortu spraw wewnętrznych. Jak zaznaczyła, w roku 1990 odeszła do służby cywilnej, "nawet nie mając uprawnień emerytalnych".

Pytany o nazwiska kandydatów na jego zastępców w warszawskim ratuszu, Jaki poprosił "o chwilę cierpliwości"; zapewnił, że "na pewno w najbliższym czasie" ogłosi nazwiska szefa swojego sztabu wyborczego oraz rzecznika prasowego sztabu.