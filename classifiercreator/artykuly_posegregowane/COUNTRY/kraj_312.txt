To jest polityczny kabaret, próba pokazania wirtualnej rzeczywistości; wystąpienie premiera Mateusza Morawieckiego było pełne kłamstw i pomówień - ocenił w środę lider PO Grzegorz Schetyna. Dodał, że przekaz szefa rządu skierowany był głównie do działaczy PiS.
      
            Premier zwrócił się w środę do Sejmu o udzielenie wotum zaufania dla swego rządu, następnie wyliczał osiągnięcia swego rządu i krytykował poprzedników z koalicji PO-PSL. W tym punkcie porządku obrad Sejmu nie przewidziano wystąpień klubowych, a jedynie pytania posłów. Na piątek z kolei zaplanowany jest punkt dotyczący wniosku PO o konstruktywne wotum nieufności dla rządu Morawieckiego.

Grzegorz Schetyna, który jest także kandydatem Platformy na nowego premiera, nazwał środowe wystąpienie szefa rządu "kabaretem". "To jest kabaret, próba pokazania wirtualnej rzeczywistości, dalszy ciąg wzmacniania działaczy, parlamentarzystów tak, jak było w Jachrance - mówił o tym Kaczyński. Mówił o wyimaginowanych naszych aferach" - stwierdził lider PO.

"Tutaj udają, że wszystko jest dobrze. Nie jest dobrze, wszystko wypada im z rąk. Spadające sondaże, boją się postępującego kryzysu i przegranych wyborów, dlatego zaklinają rzeczywistość" - mówił Schetyna.

Jak dodał "jest to żenujące". "Nie pamiętam takiego wystąpienia premiera od 1989 r., opartego na kłamstwie, na pomówieniu, jeszcze przedstawionego w takiej formie, która jest po prostu niepoważna i pokazuje, że premier jest niepoważny. Mówię to z przykrością, ale wszyscy to widzieliśmy" - powiedział szef PO.

Zdaniem Schetyny, Prawo i Sprawiedliwość "zapłaci ogromną cenę" za takie "lukrowanie rzeczywistości". "Nie zdążą oszukać Polaków, bo Polacy zaczynają to rozumieć. To widać w sondażach i wiedzą, że następne wybory, te europejskie, już przegrają. Dlatego (premier) chce przekazem do działaczy wzmocnić mobilizację" - uważa Schetyna.

Lider Platformy krytykował też formułę dyskusji nad wotum zaufania dla rządu. "Przecież to nie jest debata. Wystąpienia klubowe zostały skasowane, nie wprowadzono ich, są tylko pytania. To jest klasyczne omijanie demokracji parlamentarnej" - uznał szef PO.

Wystąpienie w środę przez premiera z wnioskiem o wyrażenie przez Sejm wotum zaufania Schetyna uznał za fortel zorganizowany po to, aby uniknąć zaplanowanej na piątek debaty nad wnioskiem PO o wyrażenie rządowi wotum nieufności. "Jeżeli są tylko pytania (w punkcie dot. wniosku o wotum zaufania), to czekamy na debatę w piątek" - powiedział Schetyna.

Ocenił też, że umieszczenie punktu dotyczącego wniosku PO o konstruktywne wotum nieufności dla rządu na piątek wieczór było celowe. "Będziemy mówić do państwa przez media, będziemy chcieli dotrzeć do opinii publicznej. Jeżeli będzie to o 3 w nocy, to będziemy prowadzić debatę o 3 w nocy, licząc, że w sobotę rano zainteresowani tym Polacy będą mogli to zobaczyć" - zaznaczył lider PO.

"Można takie rzeczy robić, tylko jeżeli (premier) chciał przeprowadzić debatę, jeżeli jest gotowy do stanięcia przeciwko opozycji i walce na argumenty, to staje jak gość, jak zawodnik, jak polityk, a nie ucieka, likwiduje możliwość zabrania głosu w imieniu klubów, tylko zgadza się na pytania" - dodał.