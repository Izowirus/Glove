Marek Chrzanowski złożył oficjalny dokument, w którym była jego dymisja i odebrał odwołanie z funkcji szefa KNF; ta sprawa od strony formalno-prawnej jest już zamknięta - poinformował w środę szef KPRM Michał Dworczyk.
      
            We wtorek po południu dotychczasowy szef KNF Marek Chrzanowski poinformował PAP, że składa dymisję z pełnionej przez siebie funkcji; premier ją przyjął.

Był to skutek wtorkowej publikacji "Gazety Wyborczej", która napisała, że według właściciela Getin Noble Banku Leszka Czarneckiego, Chrzanowski w marcu 2018 roku miał zaoferować przychylność dla tego banku w zamian za około 40 mln zł; Czarnecki nagrał tę ofertę i zawiadomił prokuraturę o podejrzeniu popełnienia przestępstwa przez szefa KNF.

W środę w TVP Info Dworczyk poinformował, że Chrzanowski złożył w "Kancelarii Premiera oficjalny dokument, w którym była jego dymisja i odebrał odwołanie z funkcji szefa KNF". "Ta sprawa od strony formalno-prawnej jest już zamknięta" - oświadczył Dworczyk.

Dworczyk, dopytywany o wcześniejszą zapowiedź spotkania szefa rządu Mateusza Morawieckiego z Chrzanowskim, odpowiedział, że "w tej chwili spotkanie jest bezprzedmiotowe". "Dzisiaj ta sprawa jest wyjaśniana przez prokuraturę, przez służby do tego powołane" - powiedział minister. Zaznaczył jednocześnie, że "my na razie opieramy się na informacjach medialnych, na stenogramie, z którego fragmenty są wycięte". "Tutaj należy być bardzo ostrożnym w ferowaniu wyroków. Od tego są prokuratura i sąd" - powiedział.

Dworczyk wyraził jednocześnie przekonanie, że ta sprawa zostanie "dogłębnie wyjaśniona". "Jedno jest pewne, na pewno do takiego spotkania, jakie się odbyło, nie powinno dojść" - powiedział szef KPRM.

Szef rządu we wtorek zlecił prokuraturze i służbom niezwłoczne zebranie informacji w sprawie opisywanej przez "GW". We wtorek wieczorem premier Morawiecki spotkał się z ministrem sprawiedliwości, prokuratorem generalnym Zbigniewem Ziobro oraz szefami służb - ministrem koordynatorem ds. służb specjalnych Mariuszem Kamińskim, prokuratorem krajowym Bogdanem Święczkowskim, szefem CBA Ernestem Bejdą oraz zastępcą szefa ABW Norbertem Lobą. Jak poinformowała PAP rzeczniczka rządu Joanna Kopcińska, rozmowy dotyczyły aktualnych działań służb ws. nagrań z udziałem Chrzanowskiego; premier zobowiązał instytucje do współpracy w celu szybkiego wyjaśnienia sprawy.

Według "GW" z nagrania, którego stenogram Czarnecki - właściciel Getin Noble Bank i Idea Bank - przekazał prokuraturze wraz z zawiadomieniem o przestępstwie wynika, że Chrzanowski miał proponować mu następujące przysługi: usunięcie z KNF Zdzisława Sokala - przedstawiciela prezydenta w Komisji i szefa Bankowego Funduszu Gwarancyjnego - bo jest on zwolennikiem przejęcia banków Czarneckiego przez państwo; złagodzenie skutków finansowych zwiększenia tzw. stopy podwyższonego ryzyka (kosztowało to bank ok. 1 mld zł) oraz życzliwe podejście KNF i NBP do planów restrukturyzacji banków Czarneckiego.