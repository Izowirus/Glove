Warszawa, 18.08.2018. Szef sztabu wyborczego PiS Tomasz Poręba podczas konferencji prasowej, 18 bm. w Warszawie. (nlat) PAP/Radek Pietruszka PAP © 2018 / Radek Pietruszka
                                        

            Po stronie opozycji nie ma programu, nie ma wizji, nie ma polemiki i pomysłu na Polskę, jest tylko agresja - ocenił w sobotę szef sztabu wyborczego PiS Tomasz Poręba. "Dzisiaj pytam Platformy Obywatelskiej: jaki ma pomysł na wybory samorządowe? Jaki macie program?" - mówił.
      
            Szef sztabu podkreślił na konferencji prasowej, że PiS chce podczas wyborów rozmawiać o problemach Polski i "rywalizować na programy". Jak podkreślił, aby tak było, wśród opozycji "muszą być ludzie, którzy tego chcą".

Podczas konferencji zaprezentowano spot przedstawiający przykłady agresywnych zachowań i wypowiedzi przeciwników obozu rządzącego, opatrzony podpisem "Totalna awantura to nie program dla Polski".

Zdaniem Poręby po stronie opozycji "nie ma programu, nie ma wizji, nie ma polemiki", a są "zaciśnięte pięści, zaciśnięte zęby, nienawiść, agresja, często przechodząca w tę agresję fizyczną".

"Ja dzisiaj pytam Platformy Obywatelskiej: jaki ma pomysł na te wybory, jaki ma program? Jaki ma program dla polskiej wsi? Jaki macie program dla polskiej służby zdrowia? Dla edukacji? Dla polskiej gospodarki? Jaki macie program dla polskiego rozwoju? Co zrobicie z 300 plus, co zrobicie z 500 plus, co zrobicie z Mieszkaniem plus, co wreszcie zrobicie z wiekiem emerytalnym?" - pytał Poręba.

Jak zaznaczył, PiS "ten program ma". "Realizujemy go od wielu lat z sukcesami, bo dotrzymujemy słowa, jesteśmy wiarygodni, jesteśmy sprawdzeni w zarządzaniu państwem i podczas najbliższych dni, najbliższych tygodni tej kampanii będziemy przedstawiać kolejne propozycje programowe dla polskiego samorządu" - zapowiedział szef sztabu.

Dodał również, że w niedzielę podczas wizyty Mateusza Morawieckiego w Sandomierzu zostaną przedstawione kolejne propozycje. "Będziemy prezentować państwu dobry program, bo my mamy właśnie dobry program" - zapewnił.

Poręba zaapelował też do opozycji, aby - jak mówił - "z tą awanturą, z tą agresją, z tymi właśnie zaciśniętymi pięściami, zębami, z tą bijatyką po prostu skończyć". "PiS chce w tych wyborach być formacją, która będzie składać kolejne propozycje, które - jestem przekonany - przyspieszą rozwój naszego kraju" - podkreślił.

W piątek w Polsat News Poręba zapowiedział, że inauguracja kampanii wyborczej PiS odbędzie się w pierwszych dniach września, prawdopodobnie w Warszawie. Jak dodał, wtedy planowana jest też prezentacja hasła kampanii wyborczej.

Zgodnie z rozporządzeniem premiera Mateusza Morawieckiego, wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.