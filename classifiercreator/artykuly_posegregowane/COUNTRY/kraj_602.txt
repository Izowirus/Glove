Będziemy w przyszłym tygodniu zawiadamiać prokuraturę ws. popełnienia przestępstwa w związku z korupcją polityczną wobec radnego wybranego do sejmiku śląskiego z list Koalicji Obywatelskiej Wojciecha Kałuży - powiedział w czwartek lider PO Grzegorz Schetyna.
      
            PiS zdobyło w Sejmiku Woj. Śląskiego większość 23 głosów, dzięki zawarciu porozumienia programowego z wybranym z listy Koalicji Obywatelskiej radnym Wojciechem Kałużą. Kałuża został w środę jednym z wicemarszałków regionu; marszałkiem został Jakub Chełstowski.

W październikowych wyborach PiS uzyskało w sejmiku 22 mandaty. Koalicja Obywatelska zdobyła 20 mandatów, SLD wprowadziło 2 radnych, a PSL – 1. Jeszcze we wtorek przedstawiciele KO, SLD i PSL, informowali o zawarciu umowy koalicyjnej, kontynuującej dotychczasową współpracę w samorządzie woj. śląskiego.

Lider PO był pytany w radiowej "Trójce", czy PO złożyła już doniesienie do prokuratury ws. sytuacji w sejmiku województwa śląskiego.

Schetyna zaznaczył, że korupcja polityczna jest czynem, który jest przestępstwem i ma swój zapis w kodeksie karnym. "Jeżeli mówić o tej sytuacji, to jest to korupcja polityczna" - powiedział Schetyna.

Mówiąc o sytuacji na Śląsku i w tamtejszym sejmiku, lider PO wskazywał, że "jest szef kancelarii premiera (Michał Dworczyk), jest miejscowy poseł PiS-u - to są ci, którzy prowadzą polowanie - i jest ofiara, czyli radny Nowoczesnej wybrany z listy Koalicji Obywatelskiej, któremu przedstawiona jest korupcja polityczna".

"Oni jeszcze przed zaprzysiężeniem, czyli rozpoczęciem funkcjonowania, przed początkiem kadencji, oni korumpują przedstawiciela drugiej strony i składają mu korupcyjną ofertę i przeciągają go na swoją stronę, żeby zmienić werdykt wyborczy i to im się udało. I dlatego będziemy zawiadamiać prokuraturę ws. popełnienia przestępstwa (...) myślę, że w przyszłym tygodniu" - powiedział Schetyna.