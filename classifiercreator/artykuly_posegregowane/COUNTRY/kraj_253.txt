IMGW wydał w niedzielę rano ostrzeżenia pierwszego stopnia przed intensywnymi opadami śniegu dla czterech województw. W związku z alertami pogodowymi RCB przypomina, jak chronić się przed wychłodzeniem i apeluje do kierowców o rozwagę.
      
            Ostrzeżenia dotyczą województw: mazowieckiego, podlaskiego i lubelskiego oraz wschodniej części warmińsko-mazurskiego.

Jak napisano w komunikacie, w niedzielę prognozuje się wystąpienie opadów śniegu, miejscami o natężeniu umiarkowanym, powodujących przyrost pokrywy śnieżnej od 7 cm do 14 cm.

Ostrzeżenia pierwszego stopnia oznaczają, że przewiduje się warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia. Jak podaje IMGW, można m.in. spodziewać się opóźnień spowodowanych utrudnieniami w ruchu drogowym.

W związku z ostrzeżeniami, RCB przypomina na Twitterze, jak chronić się przed wychłodzeniem. Trzeba ubierać się stosownie do pogody; nie można rozgrzewać się alkoholem. Należy też reagować na potrzebujących pomocy i zadbać o zwierzęta.

RCB apeluje również do kierowców. "Korzystaj z opon zimowych; naładuj telefon, zabierz do auta ładowarkę; zatankuj samochód; zabierz przewody do rozruchu silnika" - czytamy na Twitterze.