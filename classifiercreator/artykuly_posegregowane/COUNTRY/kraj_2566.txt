Częstochowa, 08.07.2018. Uczestnicy głównych uroczystości drugiego dnia 27. Pielgrzymki Rodziny Radia Maryja na Jasną Górę, 8 bm. Tegoroczne spotkanie odbywa się pod hasłem "Polska miłością wskrzeszona". (nlat) PAP/Waldemar Deska PAP © 2018 / Waldemar Deska
                                        

            Jestem przekonany, że rodzina Radia Maryja to jeden z filarów, na których wznosi się gmach wiary, polskości i patriotyzmu - napisał prezes Prawa i Sprawiedliwości Jarosław Kaczyński do uczestników 27. pielgrzymki tego środowiska na Jasną Górę.
      
            Prezes PiS dziękował wszystkim jego członkom za dotychczasowe i obecne działania, aby „Chrystus tryumfował, a sprawa polska była zwycięska”. Szczególnie podziękował dyrektorowi Radia Maryja o. Tadeuszowi Rydzykowi - za jego „wielkie dzieło, którego podjął się w służbie Panu Bogu i ojczyźnie”.

W liście odczytanym przez ministra obrony narodowej, wiceprezesa PiS Mariusza Błaszczaka po niedzielnej mszy będącej głównym punktem pielgrzymki, Kaczyński nawiązał do świętowanej dwa lata temu 1050. rocznicy chrztu Polski, ubiegłorocznego 300-lecia koronacji Obrazu Matki Bożej Częstochowskiej oraz tegorocznej 100. rocznicy odzyskania przez Polskę niepodległości.

„Te trzy rocznice tworzą swego rodzaju triadę, której środkowa część, Jasna Góra, symbolicznie spaja pozostałe dwa elementy, wyznaczając u stóp tronu Królowej Polski przestrzeń spotkania Polski i kościoła” - napisał prezes partii rządzącej.

Nawiązał przy tym do słów św. Jana Pawła II, który podczas swej pierwszej pielgrzymki papieskiej do Polski mówił, że „Jasna Góra jest przecież nie tylko miejscem pielgrzymek Polaków z Polski i całego świata. Jasna Góra jest sanktuarium narodu”. „Trzeba przykładać ucho do tego świętego miejsca, aby czuć, jak bije serce narodu w sercu matki. Bije zaś ono, jak wiemy, wszystkimi tonami dziejów, wszystkimi odgłosami życia. Ileż razy biło jękiem polskich cierpień dziejowych! Ale również okrzykami radości i zwycięstwa” - cytował słowa papieża prezes PiS.

„To, mówiąc językiem naszych sarmackich przodków, przymierze z jasnogórską hetmanką trwa od wieków” - zaznaczył Kaczyński, wymieniając jego ważne wydarzenia: dziękczynienie w 1514 r. na Jasnej Górze króla Zygmunta Starego za zwycięstwo pod Orszą, uważaną za pierwszą, w 1628 r., pielgrzymkę gliwickich mieszczan, modlitwy królów Jana Kazimierza w 1657 r. oraz Jana III Sobieskiego przed i po odsieczy wiedeńskiej, półmilionową narodową pielgrzymkę w 1906 r. czy zainicjowane w 1983 przez bł. ks. Jerzego Popiełuszkę pielgrzymki ludzi pracy.

„Tak właśnie od wieków mający dobro Rzeczypospolitej na sercu Polacy zawierzali Matce Boskiej Częstochowskiej losy ojczyzny, dziękowali za jej obronę i błagali o pomyślność dla niej” - zaznaczył prezes PiS. „Dziś jasnogórskie błonia goszczą was, drodzy państwo” - zwrócił się do uczestników 27. Pielgrzymki Rodziny Radia Maryja.

„Przybyliście tu, aby wyrazić wdzięczność Bogarodzicy za cudowny dar wolności, za wszystkie dobrodziejstwa ofiarowane narodowi polskiemu za ostatnie sto lat, ale także prosić o to, co dla naszej ojczyzny najważniejsze – aby jak najwięcej polskich serc kochało Pana Boga i Polskę; aby ta miłość rosła i tężała z pokolenia na pokolenie oraz dała to, co u progu trzeciego tysiąclecia suplikował w Częstochowie św. Jan Paweł II” - wskazał Kaczyński.

Przytoczył przy tym słowa papieża: „Proszę cię, Pani Jasnogórska i Królowo Polski, abyś cały mój naród ogarnęła twoim macierzyńskim sercem. Dodawaj mu odwagi i siły ducha, aby mógł sprostać wielkiej odpowiedzialności, jaka przed nim stoi”.

„Jestem święcie przekonany, że ta śmiałość i moc ducha jest w was, drodzy państwo, że jesteście jednym z filarów, na których wznosi się gmach wiary, polskości i patriotyzmu i że ta wasza twierdza, tak jak Jasna Góra zwycięska, której w przeszłości nie zdołali opanować ani Szwedzi, ani Rosjanie ani Austriacy - pozostanie niezdobyta” - zaznaczył prezes PiS.

„Chciałbym w tym miejscu podziękować wszystkim członkom rodziny Radia Maryja za wszystko, co uczyniliście i co robicie, by Chrystus tryumfował, a sprawa polska była zwycięska. Osobne podziękowania pragnę złożyć czcigodnemu ojcu dyrektorowi Tadeuszowi Rydzykowi za to wielkie dzieło, którego podjął się w służbie Panu Bogu i ojczyźnie, a którego częścią jest rodzina Radia Maryja” - podkreślił.

Pielgrzymka Rodziny Radia Maryja co roku gromadzi dziesiątki tysięcy uczestników i należy do najliczniejszych w roku zgromadzeń na Jasnej Górze. Wraz ze zwolennikami tej katolickiej rozgłośni radiowej w Częstochowie w tym roku modlili się liczni przedstawiciele rządu, wśród nich premier Mateusz Morawiecki.