Łódź, 07.05.2018. Emilia Kocherkina z rodzicami, pacjentka kliniki neurologii. 170 nowych łóżek, wartych kilkaset tysięcy złotych trafiło do małych pacjentów Instytutu Centrum Zdrowia Matki Polki jako darowizna od WOŚP, 7 bm. To największa dostawa szpitalnych mebli od czasu otwarcia kliniki w maju 1988 roku. (wst/mig)  PAP/Grzegorz Michałowski
                                        

            Instytut Centrum Zdrowia Matki Polki w Łodzi otrzymał od WOŚP 170 specjalistycznych łóżek pediatrycznych oraz kilkadziesiąt leżanek dla rodziców towarzyszących najmłodszym pacjentom. Sprzęt poprawi komfort leczenia w kilku oddziałach dziecięcych.
      
            "WOŚP - obok gigantycznych dotacji z Ministerstwa Zdrowia i funduszy UE - w znaczący sposób od lat pomaga w leczeniu naszych najmłodszych pacjentów. W tym roku część budżetu WOŚP z ostatniego finału została przyznana na wymianę łóżek dla dzieci małych, dużych i średniego wzrostu. Orkiestra pomyślała również o rodzicach - bez ich obecności trudno byłoby naszym podopiecznym przetrwać trudne chwile związane z koniecznością pobytu w szpitalu. Fakt, że mama chorego dziecka jest obok, może w dzień zjeść na wygodnym fotelu posiłek, a w nocy położyć się na wygodnej leżance, jest wartością dodaną niezwykle dla nas ważną" - zaznaczyła zast. dyrektora ds. lecznictwa ICZMP dr Ewa Kalinka-Warzocha na poniedziałkowej konferencji prasowej.

Jak podkreśliła, do Instytutu dotarło już 100 łóżek, które stopniowo przekazywane są na oddziały, natomiast docelowo dar od WOŚP obejmuje 170 specjalistycznych łóżek różnych rozmiarów - w zależności od wyposażenia koszt jednego to 2-3 tys. zł - oraz kilkadziesiąt składanych leżanek.

"Taka liczba łóżek pozwoliłaby na wyposażenie w całości niejednego szpitala; dla nas to tylko cząstka potrzeb, bo wszystkich łóżek w Instytucie mamy ok. 900, ale cząstka bardzo znacząca, ponieważ tego rodzaju inwestycja ze środków bieżących była niemożliwa do przeprowadzenia już od 20 lat" - dodała dr Kalinka-Warzocha.

Jako pierwsza nowe łóżka otrzymała Klinika Neurologii - to jedyna w regionie łódzkim klinika o tak wysokim stopniu referencyjności, która przyjmuje również małych pacjentów z całego kraju. Łóżka zostały w niej wymienione po raz pierwszy od 30 lat.

"To najnowocześniejsze łóżka szpitalne, dające możliwość dobrego ułożenia pacjenta, co ma ogromne znaczenie w sytuacji naszych dzieci, które zwykle w ramach leczenia muszą być też rehabilitowane - a często jest to rehabilitacja układu oddechowego, a więc drenaż ułożeniowy. Wielu naszych pacjentów to dzieci z ostrymi i przewlekłymi niedowładami kończyn górnych i dolnych; zapewniając im dobre łóżko z wygodnym materacem i systemem sterowania, poprawiamy ich komfort diametralnie. Warto dodać, że w przypadku dzieci z zapaleniem mózgu czy z ostrym zespołem zapalnym w obrębie narwów pobyt w szpitalu może trwać kilka długich tygodni" - wyjaśnił p.o. kierownika Kliniki Neurologii dr Łukasz Przysło.

Według dyrekcji ICZMP, leżanki dla rodziców będą dostępne bezpłatnie. "Nie wyobrażamy sobie, by separować pacjentów od rodziców, dla nas rodzic jest pełnoprawnym członkiem zespołu terapeutycznego" - zaznaczył dr Przysło.

"Przez wszystkie lata działania WOŚP otrzymaliśmy od WOŚP ogromnie dużo sprzętu - nigdy go nie liczyliśmy, trudno też byłoby ocenić jego wartość na przestrzeni tak długiego czasu. Obok funduszy centralnych, które gwarantują poziom bezpieczeństwa i diagnostyki w ICZMP, instytucja taka jak WOŚP ma swój gigantyczny udział w tym, by dzieci leczone były w sposób jak najbardziej nowoczesny z możliwością wykonania jak największej liczby procedur diagnostycznych w jednym miejscu, bez konieczności transportowania do innych placówek. Bardzo ważne jest, że - także dzięki WOŚP - mały pacjent może być w ICZMP zdiagnozowany neurologicznie, kardiologicznie, pod kątem zaburzeń odporności, ma też na miejscu neurochirurgię doposażoną przez Orkiestrę - podkreśliła dr Kalinka-Warzocha.

Instytut CZMP w Łodzi składa się z dwóch kompleksów szpitalnych: ginekologiczno-położniczego i pediatrycznego. Placówka jest m.in. ośrodkiem o najwyższej referencyjności w opiece nad ciążami wysokiego ryzyka oraz opiece nad płodem i noworodkami z wadami rozwojowymi. Rocznie w ICZMP hospitalizuje się ok. 40 tys. pacjentów, w przychodniach udziela się ponad 180 tys. porad specjalistycznych.