Warszawa, 14.06.2018. Sekretarz stanu w Kancelarii Prezydenta RP Andrzej Dera przemawia podczas posiedzenia Sejmu, 14 bm. (cat)  PAP/Paweł Supernak 
                                        

            Kluby PiS, PO, Kukiz'15 oraz PSL-UED zapowiedziały w czwartek w Sejmie, że poprą prezydencki projekt nowelizacji ustawy o Radzie Dialogu Społecznego. Zakłada on zwiększenie kompetencji Rady, która będzie mogła opiniować nie tylko ustawy, ale także rządowe strategie i programy.
      
            Prezydencki minister Andrzej Dera powiedział, że projekt nowelizacji jest wynikiem dobrej. "Jest on oparty na pełnym konsensusie wszystkich stron dialogu społecznego, jest jednomyślnie akceptowany przez stronę rządową, pracodawców i organizacje związkowe. Tak powinno się tworzyć prawo" - podkreślił.

Za projektem będzie głosował klub PiS - zapowiedział poseł PiS Janusz Śniadek. "Projekt zmian w ustawie w oparciu o propozycje zgłoszone przez stronę RDS przygotowała Kancelaria Prezydenta. PiS w zupełności popiera tę ustawą i będzie głosować za jej przyjęciem" - poinformował.

Propozycje zmian poprze także PO. "Uzgodniony projekt prezydencki nowelizacji wpłynie na sprawniejsze działanie RDS na szczeblu krajowym i wojewódzkim" - powiedziała Izabela Katarzyna Mrzygłocka (PO).

Za przyjęciem projektu nowelizacji będą również kluby Kukiz'15 i PSL-UED. "Dobrze, że prezydent patronuje temu miejscu, i dobrze, że pojawiła się ta ustawa" - mówiła posłanka Agnieszka Ścigaj (Kukiz'15). Natomiast Krystian Jarubas (PSL-UED) zwrócił uwagę, że po wejściu w życie przepisów zwiększą się kompetencje Rady, która będzie mogła opiniować nie tylko ustawy, ale także rządowe strategie i programy. Pozytywnie o projekcie wypowiadała się też posłanka Nowoczesnej Monika Rosa. "To jest projekt, który został realnie wypracowany w ramach dialogu społecznego" - mówiła.

Swoją propozycję prezydent przedstawił pod koniec października ub.r. na posiedzeniu Rady. W styczniu projekt został skierowany do Sejmu. Kancelaria Prezydenta RP podkreśliła, że jest to wykonanie ustawy o RDS z 2015 r., która zobowiązała Radę do oceny dotychczasowego funkcjonowania ustawy i zarekomendowania prezydentowi zmian w ciągu dwóch lat od wejścia w życie ustawy.

Według projektu, RDS uzyska prawo do opiniowania projektów strategii, programów i innych dokumentów rządowych dotyczących planowanych działań Rady Ministrów. Dzięki temu strony reprezentowane w Radzie mają zyskać wpływ na tworzenie innych niż ustawy dokumentów rządowych, dotyczących warunków rozwoju społeczno-gospodarczego, zwiększenia konkurencyjności polskiej gospodarki i spójności społecznej, zasady partycypacji i solidarności społecznej oraz poprawy jakości formułowania i wdrażania polityk i strategii społeczno-gospodarczych.

Głos doradczy – obok przedstawicieli prezydenta, prezesów NBP i GUS - ma zyskać przedstawiciel głównego inspektora pracy. Projekt zakłada także, że reprezentanci pracowników i pracodawców będą mogli podejmować uchwały również w drodze głosowania korespondencyjnego, w tym z wykorzystaniem środków komunikacji elektronicznej.

Projekt przewiduje, że strony pracowników i pracodawców będą mogły się zwracać do ministra finansów o interpretację ogólną w razie niejednolitego stosowania przepisów podatkowych.

Proponowana nowelizacja ma także dać Radzie prawo do występowania do Sejmu i Senatu o umożliwienie przedstawienia parlamentowi informacji w sprawach istotnych dla zadań realizowanych przez Radę. Zmiany dotyczą również kompetencji do informowania Sejmu i Senatu o działalności Rady. Obok sprawozdania z działalności RDS w roku poprzednim miałaby być przedstawiana także informacja o działalności Rady za okres kadencji jej przewodniczącego.

Jednym z założeń projektu jest usprawnienie dialogu społecznego na szczeblu krajowym i regionalnym. Mają temu służyć propozycje zwiększające kompetencje Rady, wzmacniające ją organizacyjnie i doprecyzowujące kompetencje i procedury wojewódzkich rad dialogu społecznego.

Kancelaria prezydenta podkreśliła, że podstawą projektu były propozycje zgłaszane przez przedstawicieli stron reprezentowanych w RDS i znalazły się w nim tylko rozwiązania zaakceptowane przez wszystkie strony.

Powołana ustawą z 27 sierpnia 2015 r. Rada Dialogu Społecznego jako forum trójstronnej współpracy zastąpiła Trójstronną Komisję ds. Społeczno-Gospodarczych. W skład RDS ze strony społecznej wchodzą przedstawiciele związków zawodowych i organizacji pracodawców, stronę rządową reprezentują wskazani członkowie Rady Ministrów, przedstawiciele ministra pracy, ministra finansów. Funkcję przewodniczącego pełnią rotacyjnie przez rok przedstawiciele każdej ze stron – związkowców, pracodawców i rządu. Obecnie przewodniczącą RDS jest szefowa resortu rodziny, pracy i polityki społecznej Elżbieta Rafalska.