B. premier, szef Rady Europejskiej Donald Tusk złożył w niedzielę - w setną rocznicę odzyskania przez Polskę niepodległości - wieniec na płycie Grobu Nieznanego Żołnierza. To dzień, w którym warto jak najcieplej pomyśleć o Polsce i o tym, że tak dużo nas łączy - podkreślił Tusk.
      
            Wcześniej b. premier uczestniczył w uroczystości na pl. Piłsudskiego z okazji Święta Niepodległości - przed Grobem Nieznanego Żołnierza odbyła się uroczysta odprawa wart.

Rano Tusk złożył wieniec przed pomnikiem marszałka Piłsudskiego znajdującym się przy Belwederze. "Na co dzień spieramy się o kształt i przyszłość Polski, czasami za mocno, wybacz nam Polsko, ale to co nas łączy jest o wiele mocniejsze i o wiele ważniejsze, bo to jesteś ty Polsko" - mówił wówczas b. premier.

O znaczenie tych słów Tusk był pytany przez dziennikarzy po uroczystości na placu Piłsudskiego. "Czasami tak bardzo emocje nas ponoszą wszystkich, kiedy się spieramy o Polskę i czasami, pewnie, niektórzy przesadzają, ja też mogę się bić w piersi. I dlatego to jest chyba dobry moment, żeby tak się nawzajem po prostu przeprosić, czasami też można" - oświadczył b. premier.

"To jest taki dzień, gdzie naprawdę warto przede wszystkim pomyśleć jak najcieplej o Polsce i o wszystkich, niezależnie od tego, jakie ma się poglądy i niezależnie od tego, kto z kim, w jakim towarzystwie maszeruje. To jest naprawdę dzień, kiedy można pomyśleć wreszcie, tak od serca, że tak dużo nas łączy - o tym jestem przekonany" - powiedział Tusk.