Gdańsk, 16.08.2016. Na Wybrzeżu, 16 bm. silnie wieje z północy. Stan wody w Bałtyku jest przez to wyższy niż zwykle i w związku z tym obowiązuje całkowity zakaz kąpieli. Na stanowiskach ratowniczych wywieszono czerwoną flagę. (dk/cat)
PAP/Dominik Kulaszewicz ***Zdjęcie do depeszy PAP pt. KGP: od maja utonęło 238 osób, w tym 5 w ostatni weekend*** PAP © 2018 / Dominik Kulaszewicz
                                        

            W czasie ostatniego weekendu w Polsce utonęło 11 osób, zaś w ciągu całego miesiąca doszło już do 68 utonięć - poinformowało w poniedziałek MSWiA. Resort zaapelował aby podczas odpoczynku nad wodą przestrzegać regulaminu kąpieliska.
      
            "W miniony weekend w Polsce utonęło 11 osób - w całym lipcu życie straciło już 68. Osoby odpoczywające nad wodą wielokrotnie przeceniają swoje umiejętności i bagatelizują zagrożenia, co staje się przyczyną wielu tragedii" - podało w poniedziałkowym komunikacie MSWiA.

Resort zaznaczył, że podobnie jak w roku ubiegłym w czasie lata służbę w komisariatach i komórkach wodnych pełni 150 policjantów, natomiast na czas wakacji powołano dodatkowo 78 tzw. komórek sezonowych, w których służy 366 policjantów. MSWiA przypomniało również, że policjanci oraz strażacy nad bezpieczeństwem dzieci czuwają także w innych miejscach. Funkcjonariusze kontrolują m.in. obozy harcerskie, okolice jezior, oraz sprawdzają stan techniczny autokarów.

"W pierwszym miesiącu wakacji funkcjonariusze skontrolowali prawie 5,5 tys. autokarów. Podczas kontroli sprawdzane są m.in. stan techniczny pojazdu, trzeźwość kierowców oraz obowiązkowe wyposażenie autokarów. Praca policjantów z +drogówki+ przełożyła się na zmniejszenie liczby wypadków, do których doszło na polskich drogach - przez pierwszy miesiąc wakacji Policja odnotowała 2903 wypadki, a więc o ponad 12 procent mniej, niż w analogicznym okresie 2017 roku" - czytamy w komunikacie ministerstwa. Jak dodano, o prawie 12 proc. w porównaniu z ubiegłym rokiem zmniejszyła się liczba ofiar śmiertelnych na drogach (232 osoby), natomiast o 13 proc. zmniejszyła się liczba osób rannych (3574 osoby).

Resort przypomniał, że służby skontrolowali blisko tysiąc obozów, które odbyły się lub odbywają się na terenie całego kraju.

"Harcerze szacują, że w te wakacje w obozach weźmie udział łącznie ok. 70 tys. uczestników. Warto przypomnieć, że w dniach 6-16 sierpnia 2018r. na Wyspie Sobieszewskiej w Gdańsku odbędzie się także zlot harcerzy z okazji 100-lecia ZHP. Organizatorzy przewidują, że weźmie w nim udział 15 tys. uczestników zarówno z Polski, jak i organizacji skautowych spoza kraju. Służby podległe MSWiA od wielu miesięcy współpracują z organizatorami w celu zapewnienia uczestnikom bezpieczeństwa" - zapewniono w komunikacie.

MSWiA ostrzega także przed wysokimi temperaturami, przypomnia o piciu dużej ilości płynów i unikaniu zbędnego wysiłku fizycznego oraz o tym by "w żadnym wypadku nie pozostawiać w samochodach dzieci i zwierząt". Jednocześnie resort podkreśla, żeby podczas odpoczynku nad wodą przestrzegać regulaminu kąpieliska i stosowania się do uwag i zaleceń ratowników.

"Przypominamy że na Krajowej Mapie Zagrożeń Bezpieczeństwa, dostępnej na stronie internetowej Policji, każdy z nas może anonimowo oznaczyć miejsca i zdarzenia, które wpływają na bezpieczeństwo turystów, takie jak dzikie kąpieliska, przekraczanie dozwolonej prędkości, czy złą organizację ruchu drogowego" - napisano.