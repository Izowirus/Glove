Chce współpracować, ze wszystkim środowiskami w Radzie Miejskiej Wrocławia; jedynym kryterium tej współpracy jest dobro naszego miasta – powiedział w środę Jacek Sutryk, który wygrał w pierwszej turze wybory na prezydenta stolicy Dolnego Śląska.
      
            Według podanych we wtorek wieczorem przez Miejską Komisję Wyborczą we Wrocławiu wyników, kandydata Koalicji Obywatelskiej Jacek Sutryk wygrał w pierwszej turze wybory na prezydenta Wrocławia, zdobywając 50,2 proc. głosów. Drugie miejsce zajęła kandydatka Zjednoczonej Prawicy posłanka PiS Mirosława Stachowiak-Różecka z poparciem 27,5 proc. głosów.

Podczas pierwszej po ogłoszeniu wyników konferencji prasowej Sutryk zadeklarował, że chce współpracować, ze wszystkim środowiskami w Radzie Miejskiej Wrocławia. „Jedynym kryterium tej współpracy jest dobro naszego miasta” – powiedział w środę.

Nowo wybrany prezydent pogratulował też radnym miejskim, którzy zdobyli mandaty w wyborach. Według podanych przez Miejską Komisję Wyborczą oficjalnych wyników wyborów najwięcej mandatów w radzie przypadło Koalicji Obywatelskiej – 17. PiS zdobył 13 mandatów, a KWW Rafała Dutkiewicza-Sojusz dla Wrocławia – 7.

„Chcę też pogratulować radnym wojewódzkim. Liczę na dobrą współprace także i z nimi. Bowiem nie ma silnego Wrocławia bez silnego regionu i nie ma silnego regionu bez silnego Wrocławia” - powiedział Sutryk.

Dodał przy tym, że liczy na to, że środowiska, które go popierały w kampanii wyborczej nadal będą to robić. „Liczę, że Koalicja Obywatelska, klub Rafała Dutkiewicza i SLD będą tworzyć koalicję, która będzie moim zapleczem jako prezydenta” - powiedział Sutryk.

Pytany o pierwsze decyzje, powiedział, że na początku chce „dostosować strukturę urzędu do nowych wyzwań”. „W mieście codziennie zachodzą setki procesów, one w dalszym ciągu będą kontynuowane, jest kilka dużych ważnych projektów. Zrobię inwentaryzację, z której będą wynikały działania, które zostaną podjęte w pierwszej kolejności i przystąpię do realizacji swojego programu” - powiedział. Dodał też, że przedstawi plan na pierwsze 100 dni urzędowania.