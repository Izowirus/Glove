Konsekwencja w działaniu i wiarygodność będzie "paliwem" PiS przed przyszłorocznymi wyborami parlamentarnymi i do PE; mimo ataków Prawo i Sprawiedliwość wypełnia zobowiązania; "totalna opozycja" oszukuje wyborców - powiedział w sobotę szef MON, wiceprezes PiS Mariusz Błaszczak.
      
            W sobotę odbędzie się konwencja Prawa i Sprawiedliwości z udziałem lidera partii Jarosława Kaczyńskiego oraz premiera Mateusza Morawieckiego. Według szefa KSRM Jacka Sasina, konwencja ma służyć podsumowaniu trzech lat działalności ugrupowania oraz przedstawieniu planów na przyszłość.

Błaszczak został spytany w radiu RMF FM o to, co PiS pokaże na sobotniej konwencji oraz co będzie "paliwem, które poniesie" partię do przyszłorocznych wyborów parlamentarnych i do PE.

"Wiarygodność będzie tym +paliwem+. To, że Prawo i Sprawiedliwość wypełnia zobowiązania wyborcze, to że konsekwentnie, mimo różnych przeciwności, mimo +ulicy i zagranicy+, mimo ataków, my wypełniamy zobowiązania (...) w odróżnieniu od obozu +totalnej opozycji+, który oszukuje wyborców" - oświadczył.

Według niego PiS pokazało "konsekwencję w działaniu".

W rozmowie poruszono też temat listu, który prezes Prawa i Sprawiedliwości Jarosław Kaczyński przesłał do osób kandydujących w ostatnich wyborach samorządowych z list PiS.

Kaczyński ocenił w nim m.in., że stawka najbliższych wyborów do PE, Sejmu i prezydenckich będzie "niezwykle wysoka". "Obrońcy starego porządku zrobią wszystko, by nam przeszkodzić w osiągnięciu sukcesu w wyborach parlamentarnych, który pozwoli nam na dalsze samodzielne rządy i kontynuowanie reform" - napisał.

Błaszczak został spytany, o jakie "przeszkody" chodzi. "To chociażby to, co słyszeliśmy wczoraj bardzo nieudolnie w wykonaniu (Grzegorza) Schetyny. Ten wniosek o wotum nieufności wobec premiera Mateusza Morawieckiego rzeczywiście wzbudzający salwy śmiechu na sali sejmowej" - odparł szef MON.

Jak dodał, "Schetyna ma wyraźnie jakiś kłopot". "Nie idzie facetowi. Wczoraj obiecywał +złote góry+, tymczasem prezydent Warszawy z PO, Trzaskowski, pokazał jak okłamał wyborców warszawskich w kampanii wyborczej" - podkreślił.

Błaszczak przypomniał też, że w czwartek Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS.

"To jest właśnie okłamywanie wyborców przez totalną opozycję" - oświadczył.

W piątek wieczorem Sejm nie poparł wniosku PO o konstruktywne wotum nieufności wobec rządu Mateusza Morawieckiego, w którym kandydatem na premiera był Grzegorz Schetyna.