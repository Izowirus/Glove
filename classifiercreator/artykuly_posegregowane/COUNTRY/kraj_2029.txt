Warszawa, 19.08.2018. Wiceminister sprawiedliwości, kandydat PiS na prezydenta Warszawy Patryk Jaki (3L), Paweł Lisiecki (P) i marszałek Senatu Stanisław Karczewski (4L) podczas konferencji prasowej połączonej z prezentacją sztabu wyborczego, 19 bm. w Łazienkach Królewskich w Warszawie. (nlat) PAP/Jakub Kamiński PAP © 2018 / Jakub Kamiński
                                        

            Kandydat Zjednoczonej Prawicy na prezydenta Warszawy Patryk Jaki zaprezentował w niedzielę swój sztab wyborczy; szefem sztabu został dotychczasowy rzecznik komisji weryfikacyjnej Oliwer Kubicki; marszałek Senatu Stanisław Karczewski będzie szefem komitetu poparcia.
      
            "Chciałem bardzo serdecznie podziękować i jestem dumny z tego, że zaproszenie do sztabu przyjął pan marszałek (Senatu) Stanisław Karczewski, który będzie szefem komitetu mojego poparcia (...) To dla mnie duże wyróżnienie" - powiedział Jaki podczas konferencji prasowej w Łazienkach Królewskich.

Szefem sztabu wyborczego - jak poinformował - został Oliwer Kubicki. Jaki przekazał też, że Kubicki tym samym zrezygnował ze swojej doczasowej funkcji rzecznika komisji weryfikacyjnej. "Jest to człowiek o największych zdolnościach organizacyjnych wśród ludzi, których znam" - zapewnił.

Jego zastępcami został burmistrz Bemowa Michał Grodzki (ma odpowiadać za sprawy infrastrukturalne i seniorów) oraz burmistrz Pragi Północ Wojciech Zabłocki (ma zajmować się m.in. sprawami związanymi ze żłobkami i przedszkolami).

Rzecznikiem prasowym sztabu wyborczego będzie Jacek Ozdoba. Jaki podkreślił, że to jeden z najaktywniejszych radnych w stolicy.

Funkcję skarbnika ma pełnić radny Ursynowa Michał Szpądrowski; ma też zajmować się bezpieczeństwem.

Ponadto w skład sztabu weszli: radna Katarzyna Kostyra (sprawy związane z kobietami i z dziećmi) oraz Katarzyna Wanat (będzie pełnomocnikiem ds. kontaktu z młodzieżą), Błażej Poboży (ma być odpowiedzialny za sprawy programowe, za kontakty ze światem akademickim oraz oświatę), a także członek komisji weryfikacyjnej Paweł Lisiecki oraz radny Oskar Hejka (kontakty z biznesem).