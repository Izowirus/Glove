Funkcjonariusze muszą przestrzegać przepisów oraz standardów i być wzorem dla społeczeństwa - powiedział we wtorek w Gorzowie Wlkp. Joachim Brudziński. Szef MSWiA podczas obchodów święta policji odniósł się do śmierci funkcjonariusza w Świnoujściu w czerwcu br.
      
            Minister spraw wewnętrznych i administracji, zwracając się do funkcjonariuszy zebranych w Komendzie Wojewódzkiej Policji w Gorzowie Wielkopolskim zaznaczył, że "większość społeczeństwa deklaruje zaufanie do policji" i jest to dorobek, o który należy dbać.

"Funkcjonariusze muszą przestrzegać przepisów oraz standardów i być wzorem dla społeczeństwa. Zawsze będę stał za wami murem" - zaznaczył Joachim Brudziński.

Brudziński: w policji nie może być miejsca dla tych, którzy godzą w etos i honor funkcjonariuszy

"Jest to dla mnie oczywistością, ale jednak pamiętać musimy, że w formacji, jaką jest policja, nie może być miejsca dla tych, którzy swoim postępowaniem godzą w etos i honor funkcjonariuszy" - powiedział Brudziński. Szef resortu spraw wewnętrznych i administracji nawiązał do śmierci gorzowskiego policjanta w Świnoujściu. Nazwał ją "niepotrzebnym wydarzeniem".

"Niepotrzebnym, bo zginął wasz kolega i wiem o tym bardzo dobrze, że był to znakomity funkcjonariusz, kompetentny, bardzo lubiany. Niepotrzebna śmierć" - podkreślił Brudziński. Zapewnił, że gdyby zdarzyły się kolejne takie sytuacje, nie będzie się wahał podejmować "trudnych, personalnych" decyzji.

Jak podkreślił szef MSWiA, "jedno niepotrzebne zdarzenie nie może w żaden sposób zaważyć" na codziennej "ofiarnej" i "niebezpiecznej" służbie policji. "Macie powody do dumy" - zaznaczył Brudziński, dziękując funkcjonariuszom za pracę.

Asp. sztab. Adam Pawlak zginął 21 czerwca br. po odprawie kadry kierowniczej Komendy Wojewódzkiej Policji w Gorzowie, która odbywała się w Świnoujściu. Podczas imprezy integracyjnej 47-latek najprawdopodobniej wypadł przez okno.

Śledztwo w tej sprawie nadzoruje Prokuratura Okręgowa w Szczecinie. Wstępnie przyjęta kwalifikacja to nieumyślne spowodowanie śmierci. Śledczy czekają na opinię biegłych sądowych po sekcji zwłok.

Po śmierci policjanta szef MSWiA Joachim Brudziński zdymisjonował komendanta lubuskiej policji insp. Jarosława Janiaka i jednego z jego zastępców podinsp. Piotra Fabijańskiego. Według KGP komendanci nie kontrolowali tego, co robią podwładni w czasie wolnym.

Stanowiska straciło także 12 innych oficerów kadry kierowniczej lubuskiego garnizonu, którzy brali udział w wyjazdowej naradzie w Świnoujściu.

Podczas wtorkowej uroczystości w Gorzowie Wielkopolskim minister spraw wewnętrznych i administracji wręczył nominację na Komendanta Wojewódzkiego Policji nadinsp. Helenie Michalak. Jak powiedział, nową szefową lubuskiego garnizonu cechuje "ogromne doświadczenie zawodowe oraz wysoki etos pracy".