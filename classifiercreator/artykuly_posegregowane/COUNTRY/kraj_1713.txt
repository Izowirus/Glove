Prezydent Andrzej Duda nie podjął jeszcze decyzji, czy będzie ubiegał się o reelekcję - podkreślił we wtorek prezydencki minister Błażej Spychalski. Wybory są dopiero za dwa lata - dzisiaj nie jest czas na podejmowanie takich decyzji - dodał.
      
            Spychalski pytany w TVP1, czy Andrzej Duda będzie kandydatem PiS w kolejnych wyborach prezydenckich, odparł: "Prezydent nie podjął decyzji, co do kandydowania".

Zapytany, czy prezydent jeszcze się zastanawia, Spychalski odpowiedział: "Dzisiaj nie jest po prostu czas na podejmowanie takich decyzji (...). Wybory są dopiero za dwa lata".

Pod koniec lipca prezes PiS Jarosław Kaczyński zapowiedział, że Andrzej Duda będzie kandydatem jego partii w kolejnych wyborach prezydenckich.

Swą pięcioletnią kadencję prezydent Andrzej Duda rozpoczął 6 sierpnia 2015 r.; w tym roku minął trzeci rok jego prezydentury.