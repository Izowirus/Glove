W Poznaniu i w Wielkopolsce rozwój gospodarczy może być równie wspaniały; miasto to powinno być jednym z najwyżej rozwiniętych miast Europy - mówił w piątek premier Mateusz Morawiecki na konwencji regionalnej PiS w Poznaniu.
      
            Jak zaznaczył Morawiecki w nadchodzących wyborach "są tak naprawdę dwa programy". "Jeden nazywa się +anty-PiS+, a drugi nazywa się +Polska+" - zauważył szef rządu.

"Ten wspaniały program, który mamy dla Poznania, dla Wielkopolski i dla Polski, rozwijamy w wielu dziedzinach i w wielu obszarach, bo on stanowi rzeczywiście podstawę rozwoju, podstawę polityki społecznej i wreszcie podstawę bezpieczeństwa - wewnętrznego i zewnętrznego" - podkreślił. "To jest program gospodarczy. To jest to, co poznaniacy i wielkopolanie tak doskonale rozumieją, doskonale czują" - zaznaczył premier.

Morawiecki dodał, że w Poznaniu można pochwalić się z dumą "wielkim osiągnięciem". Jak dodał, kilka dni temu jedna z wielkich agencji analitycznych FTSE Russell przyznała, że Polska weszła do grona 25 najwyżej rozwiniętych państw świata". "Mogę też zacytować takie zdanie, że wzrost gospodarczy przekroczył oczekiwania i planowany w tym roku jest nie na 4,3 tylko na 5 proc. I to nie jest ze strony pis.org.pl, tylko Moody's, agencji ratingowej. I my możemy być z tego dumni" - podkreślił szef rządu.

"To jest rozwój gospodarczy według planu PiS, nasz rozwój gospodarczy" - mówił Morawiecki. Dodał, że w Poznaniu i Wielkopolsce "ten rozwój gospodarczy może być równie wspaniały". Poznań "powinien być jednym z 25 najwyżej rozwiniętych, najbardziej dynamicznych, technologicznie zaawansowanych" miast Europy, a może nawet i świata - podkreślił premier.