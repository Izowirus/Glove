Premier Mateusz Morawiecki, prezydent Andrzej Duda i ministrowie wzięli w niedzielę wieczorem udział w widowisku świetlno-pirotechnicznym na stołecznych Bulwarach Wiślanych przy Centrum Nauki Kopernik. Pokaz fajerwerków uczcił stulecie odzyskania przez Polskę niepodległości.
      
            Na warszawskich Bulwarach Wiślanych zgromadziły się tłumy mieszkańców stolicy pragnących uczcić Narodowe Święto Niepodległości. Warszawiacy wraz z całymi rodzinami obserwowali efektowny pokaz fajerwerków, który rozświetlił niebo nad Wisłą.

Pan Paweł, który przybył na widowisko razem z grupą znajomych przyznał, że nie spodziewał się takich tłumów. "To fajnie, że tak dużo ludzi chce świętować rocznicę odzyskania niepodległości. Dzisiaj można było uczestniczyć w naprawdę wielu ciekawych wydarzeniach, z których można się było wiele dowiedzieć o ludziach, którzy wywalczyli naszą niepodległość" - powiedział PAP.

"To piękna forma podsumowania dzisiejszego święta. Cieszę się, że mogłam razem z najbliższymi wziąć udział w tej wspaniałej rocznicy naszej niepodległości. I przy okazji opowiedzieć dzieciom co wydarzyło się 100 lat temu. To ważny i wzruszający dzień" - podkreśliła w rozmowie z PAP pani Jolanta, która oglądała pokaz fajerwerków razem z mężem, synem i córką.

11 listopada 1918 r. Rada Regencyjna przekazała pełnię władzy wojskowej Józefowi Piłsudskiemu, który dzień wcześniej przyjechał do Warszawy po uwolnieniu z twierdzy w Magdeburgu. Dzień 11 listopada został ustanowiony Świętem Niepodległości w 1937 r. Po II wojnie komuniści ustanowili Narodowe Święto Odrodzenia Polski obchodzone na pamiątkę manifestu PKWN z 1944 r.

Świętowanie odzyskania niepodległości 11 listopada Sejm przywrócił ustawą z lutego 1989 r. Dzień ten nazwano Narodowym Świętem Niepodległości i ustanowiono - jak napisano w preambule do ustawy - "dla upamiętnienia rocznicy odzyskania przez Naród Polski niepodległego bytu państwowego oraz walk pokoleń Polaków o wolność i niepodległość".