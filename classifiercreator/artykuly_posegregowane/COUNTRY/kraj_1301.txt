Polska nie może być dwubiegunowa, oparta wyłącznie na PiS i PO - powiedział na kilka dni przed wyborami samorządowymi szef SLD Włodzimierz Czarzasty. Zachęcając do głosowania na SLD-Lewicę Razem zwrócił się też do wyborców PiS: „Damy wam to, co daje wam PiS i oddamy wam to, co PiS wam zabrał”.

      
            "Nie może być tak w Polsce, nie chcielibyśmy, żeby Polska była dwubiegunowa, lista oparta na partii PiS i lista oparta na PO, chociaż na tej drugiej jest jeszcze jedna poza nimi partia. Jest lewica. Lewica w wielu rzeczach różni się od prawicy, np. w polityce historycznej (...),  w podejściu do praw nabytych, do państwa świeckiego" - powiedział Czarzasty podczas wtorkowej konferencji prasowej w Katowicach.

Zaapelował o poparcie dla kandydatów SLD, nie tylko do wyborców tradycyjnie lewicowych, ale też wyborców PiS. „Mamy taką zasadę: damy wam to, co daje wam PiS i oddamy wam to, co PiS wam zabrał” - powiedział. Zapewnił, że jego partia zapewni całą sferę socjalną, a odda „godność”. „Oddamy wam historię naszego kraju, oddamy wam taką sytuację, że będzie można powiedzieć: +Bez względu na to, jakie pomniki zostaną zburzone, historii nikt nie zmieni” - powiedział szef SLD.

Skrytykował m.in. pomysł burzenia pomników żołnierzy radzieckich. Podkreślił, że setki tysięcy tych żołnierzy zginęło na terenach Polski podczas II wojny światowej. „Gwarantuję państwu, że matka tak samo płakała za żołnierza radzieckiego, jak za żołnierza wyklętego czy z Armii Ludowej, czy z Armii Krajowej” - przekonywał.

Przewodniczący zaapelował też do wyborców PO, którzy przed laty przestali popierać SLD i – jak przyznał – w wielu przypadkach mieli rację. „Zapłaciliśmy już za to karę, jesteśmy na dobrej drodze, mamy ekipę, mamy silnych ludzi” - przekonywał.

Czarzasty podał, że jego ugrupowanie wystawiło na swoich listach w wyborach samorządowych ok. 20 tys. kandydatów, - z czego 7,5 tys. osób na listach SLD-Lewica Razem, resztę na listach lokalnych. Lewica wystawiła lub popiera kandydatów na prezydentów we wszystkich miastach wojewódzkich i ma swoich kandydatów w 80 miastach, w których są wybierani prezydenci. Czarzasty wyraził zadowolenie, że kandydatów jego ugrupowania popierają m.in. Aleksander Kwaśniewski, Marek Belka, Leszek Miller i Włodzimierz Cimoszewicz.

Czarzasty: liczę na dobry wynik SLD

Szef SLD ma nadzieję na dobry wynik i realizację programu SLD. „Bo praktycznie rzecz biorąc - mogę powiedzieć coś takiego, co się Partii Razem nie spodoba, choć trzymam za nią kciuki – jest to na lewicy polskiej w tej chwili jedyna taka lista, która może bardzo mocno zawalczyć” - oświadczył. W woj. śląskim lewica liczy na kilka mandatów do sejmiku i zwycięstwo w wyborach prezydenckich w kilku miastach regionu. Teraz rządzą oni w Częstochowie, Dąbrowie Górniczej i Częstochowie.

Czarzasty był na konferencji pytany o poparcie dla bezpartyjnego prezydenta Katowic Marcina Krupy, którego wcześniej poparł PiS. Odpowiedział, że Krupa jest dobrym prezydentem, startuje z listy bezpartyjnego komitetu i ma wspólne cele z SLD i dał gwarancje dotyczące polityki historycznej. „Popieramy mądrych ludzi, ideologia jak najdalej od samorządów (...) PiS robi bardzo wiele błędów, ale może od czasu do czasu ślepej kurze ziarno się trafi i poprze mądrego człowieka” - skomentował szef SLD.

Czarzasty przypomniał, że niedługo po wyborach samorządowych odbędą się wybory do Parlamentu Europejskiego i polskiego parlamentu. Wyraził przekonanie, że SLD i inne lewicowe ugrupowania wrócą do Sejmu. „Właściwie jestem tego pewien, bo wiem, że gdyby nie nasze błędne decyzje z przeszłości i brak 60 tys. głosów, bylibyśmy w Sejmie, a gdybyśmy byli w Sejmie, to mapa polityczna inaczej by wyglądała” - wskazał.

Przed konferencją członkowie Sojuszu złożyli kwiaty przy pomniku Wojciecha Korfantego na pl. Sejmu Śląskiego, a wcześniej – Jerzego Ziętka, w innej części miasta. Stanowczo potępili osoby, które przed kilkoma dniami uszkodziły ten monument. Doszło do tego podczas sobotniego wiecu kandydującego na prezydenta Katowic Adama Słomki. „To zrobili ludzie niegodni” - powiedział wiceprzewodniczący SLD Zbyszek Zaborowski – kandydat do sejmiku w okręgu katowickim.

„Chcemy dbać o pamięć, o historię, bo ta historia ciągle jest atakowana przez ludzi, którzy nie mają godności, którzy atakują osoby, które dokonały wielkich czynów dla tej ziemi” - dodał wiceszef Sojuszu Marek Balt, który jest też szefem struktur tej partii w woj. śląskim i liderem listy do sejmiku w okręgu częstochowskim. Podziękował Krupie za szybkie usunięcie skutków działań wandali.

Działacze SLD obiecują m.in. wprowadzenie bezpłatnych żłobków i przedszkoli, bezpłatną komunikację dla uczących się oraz seniorów a także poprawę funkcjonowania służby zdrowia. Zaborowski powtórzył, że w Katowicach powinien powstać Teatr Wielki i zostać odbudowany Śląski Instytut Naukowy.

Wśród kandydatów SLD-Lewicy Razem do sejmiku znaleźli się także mi.in. znany kardiolog prof. Andrzej Lekston, b. prezydent Jastrzębia-Zdroju Marian Jarosz i b. prezydent Bytomia Krzysztof Wójcik.