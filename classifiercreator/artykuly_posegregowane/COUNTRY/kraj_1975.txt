Do siedmiu wzrosła liczba województw, w których obowiązują ostrzeżenia pierwszego stopnia przed burzami lub intensywnymi opadami deszczu - podał w sobotę po południu Instytut Meteorologii i Gospodarki Wodnej. Ostrzeżenia obowiązują w niemal całej wschodniej części kraju.
      
            

Ostrzeżenia pierwszego stopnia przed intensywnymi opadami deszczu z burzami obowiązują we wschodniej części województwa warmińsko-mazurskiego, południowo-wschodniej części województwa mazowieckiego, a także na całym obszarze Podlasia i Lubelszczyzny. Alert przed intensywnymi opadami deszczu obowiązuje w południowej części województw śląskiego i małopolskiego, a w niemal całym województwie podkarpackim obowiązuje ostrzeżenie przed burzami z gradem.

Jak podaje IMGW, opady lokalnie mogą wynieść do 40 mm, a prędkość wiatru w porywach może wynieść do 80 km/h.

Jak informuje IMGW, ostrzeżenia pierwszego stopnia przewidują "warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia". "Prowadzenie działalności w warunkach narażenia na działanie tych czynników jest utrudnione i niebezpieczne" - ostrzega IMGW.

O tym, jak bezpiecznie przetrwać burze, informuje Rządowe Centrum Bezpieczeństwa. Nie powinno się wychodzić z domu bez konieczności. Należy również unikać otwartych przestrzeni, nie stawać pod jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.

Rzecznik Państwowej Straży Pożarnej st. bryg. Paweł Frątczak informował w sobotę PAP, że - z uwagi na przechodzące nad częścią kraju burze - w nocy z piątku na sobotę straż pożarna interweniowała łącznie 553 razy, z czego 402 interwencje "dotyczyły usuwania połamanych drzew z ulic i dróg, a 151 - wypompowywania wody z piwnic budynków". "86 razy strażacy interweniowali na Śląsku, 73 razy na Mazowszu, 72 na Podlasiu, a 60 w Łódzkiem" - podał.