Podczas otwarcia nowej siedziby Klubu Senior+ w Szlichtyngowej w woj. lubuskim minister rodziny, pracy i polityki społecznej Elżbieta Rafalska zapewniała, że dla rządu polityka senioralna jest bardzo ważna. Wskazywała, że w rządowym programie Senior+ corocznie na tworzenie takich placówek jest 80 mln zł.
      
            "Aktywność osób starszych jest dla nas bardzo ważna, a szczególnie w mniejszych miejscowościach. Z naszego rządowego programu Senior+ mniejsze samorządy skwapliwie korzystają" – mówiła minister.

Dodała, że 48 proc. powstających placówek tworzą samorządy liczące do 3 tys. mieszkańców, a w samorządach do 10 tys. mieszkańców ten odsetek jest na poziomie 69 proc.

"A więc potrzeby w mniejszych samorządach są olbrzymie. Mamy takich placówek 560, i klubów i domów seniora. Korzysta z nich ponad 14,5 tys. mieszkańców. Jeżeli dodamy do tego rządowy program aktywności na rzecz osób starszych, na który rocznie przeznaczamy 40 mln zł, realizowany przez sektor trzeci, to okazuje się, że z różnych form pomocy korzysta pół mln seniorów" – wyliczyła minister.



Rafalska przypomniała, że jest także program usług opiekuńczych dla osób powyżej 75 lat. Zapowiedziała, że w 2019 r. będzie on skierowany nie tylko do samotnych, ale także do gospodarstw emeryckich z dwoma osobami.

Minister podkreśliła, że kluby i domy seniora otwierają przed starszymi ludźmi przestrzeń do aktywności, pozwalają im wyjść z domu czy realizować swe zainteresowania. Dzięki temu seniorzy nie czują się wykluczeni czy osamotnieni, a ich aktywność wpływa na sprawność fizyczną i jak najdłuższe utrzymanie samodzielności.

"Mozolnie krok po kroku staramy się, żeby sieć miejsc dla seniorów była gęstsza, żeby nie było tak, że seniorzy w większych miastach mogą uczestniczyć w zajęciach uniwersytetu trzeciego wieku, mogą rozwijać swoje zainteresowania, żeby to mogło również być realizowane w gminach małych"– zaznaczyła Rafalska.

W Jędrzychowicach szefowa resortu rodziny odwiedziła też tamtejszą szkołę podstawową

Otwarty w poniedziałek klub "Senior+" mieści się w Gminnym Ośrodku Kultury w Szlichtyngowej. Na jego potrzeby zaadoptowano część parterową obiektu. Na remont i zakup wyposażenia gmina otrzymała prawie 149 tys. zł. Jej wkład własny to około 79 tys. zł.

Placówka dysponuje 40 miejscami dla seniorów. Jest czynna przez cztery dni w tygodniu. Oferta klubu obejmuje m.in. warsztaty rękodzielnicze, zajęcia komputerowe czy spotkania na temat profilaktyki zdrowotnej.

Do końca tego roku w woj. lubuskim będzie łącznie 21 klubów i domów dziennego pobytu dla seniorów (11 placówek jest w trakcie tworzenia), oferujących w sumie miejsca dla 577 osób. W tym roku do regionu na tworzenie takich placówek trafiło z programu Senior+ 2,7 mln zł.

Podczas poniedziałkowej wizyty w gminie Szlichtyngowa minister Rafalska uczestniczyła także udział w kilku innych wydarzeniach. Była gościem na otwarciu ścieżki pieszo-rowerowej wybudowanej przy drodze nr 12 między Jędrzychowicami a Górczyną. Jak przekazała PAP burmistrz Szlichtyngowej Elżbieta Rahnefeld, ścieżka o długości 2,5 km kosztowała 3 mln zł, a jej budowę w całości sfinansowano z rządowego programu dotyczącego poprawy bezpieczeństwa na drogach.

W Jędrzychowicach szefowa resortu rodziny odwiedziła też tamtejszą szkołę podstawową. Tam m.in. obejrzała świetlicę terapeutyczną. Powstała ona dzięki dofinansowaniu w wysokości około 70 tys. zł z krajowego programu przeciwdziałania przemocy w rodzinie. Rafalska odwiedziła także niewielką szkołę im. Danuty Siedzikówny w Starych Drzewcach. Spotkała się z kadrą placówki, uczniami i z ich rodzicami.

"Cieszę się, że nasz rząd tworzy coraz lepsze warunki do funkcjonowania rodzin, a w tych rodzinach są przecież dzieci – najcenniejszy kapitał Rzeczypospolitej. Państwo ma zobowiązania wobec obywateli, w pierwszej kolejności wobec rodzin, szczególnie na wsi, w gminach małych, wiejskich, miejsko-wiejskich, bo one mają trochę trudniej, a może nawet więcej niż trochę trudniej. Cieszę się, że ten strumień na świadczenia wychowawcze czy na dobry start dociera do kieszeni waszych rodziców i mogą swobodniej robić zakupy, mogą realizować wasze marzenia" – powiedziała do zebranych minister.