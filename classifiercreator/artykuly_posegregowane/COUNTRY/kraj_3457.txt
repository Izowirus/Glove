Warszawa, 16.04.2018. Sekretarz stanu w Kancelarii Prezesa Rady Ministrów Jacek Sasin rozmawia z dziennikarzami po prezentacji wyników „Ankiety Konstytucyjnej 2017”, 16 bm. w siedzibie Instytutu Wymiaru Sprawiedliwości w Warszawie. (ag/doro) PAP/Adam Guz PAP © 2018 / Adam Guz
                                        

            W sensie odpowiedzialności politycznej Donalda Tuska wina jest absolutnie przesądzona i uważam, że konsekwencją tego powinno być nie tylko napiętnowanie, ale i usunięcie go z polskiej polityki - stwierdził w poniedziałek szef Komitetu Stałego Rady Ministrów Jacek Sasin.
      
            B. premier Donald Tusk zeznawał w poniedziałek jako świadek w procesie b. szefa KPRM Tomasza Arabskiego oraz czterech innych urzędników, w sprawie organizacji wizyty prezydenta Lecha Kaczyńskiego w Katyniu 10 kwietnia 2010 r.

Sasin - który był zastępcą szefa kancelarii prezydenta Kaczyńskiego - był pytany w Radiu Maryja, czy b. premier powinien ponieść odpowiedzialność polityczną i zostać napiętnowany za swoje działania w kwestii rozdzielenia wizyt w Katyniu premiera i prezydenta, oraz przygotowania wizyty Lecha Kaczyńskiego.

"Co do tego nie mam żadnych wątpliwości. Chodzi nie tylko o czas przed tą wizytą 10 kwietnia. Ja jako pracownik Lecha Kaczyńskiego miałem wtedy możliwość obserwować w z bliska jakie działania Donald Tusk podejmował wtedy, a te zmierzały do tego, by wyeliminować prezydenta z możliwości oddania hołdu polskim oficerom pomordowanym w Katyniu" - odpowiedział Sasin.

Ocenił, że "te działania podejmowano w porozumieniu, we współdziałaniu z ambasadą rosyjską w Warszawie" i "te działania podejmowano poza prawem i służyły one dyskredytowaniu pana prezydenta".

"I on nie tylko te działania sam osobiście podejmował, ale i inspirował polityków wówczas rządzącej PO, którzy w niewybrednych słowach odnosili się do tej naturalnej chęci pana prezydenta, by 10 kwietnia być w Katyniu" - dodał.

Sasin powiedział, że "to jest tylko jedna strona medalu". Drugą - dodał - "było fatalne przygotowanie tej wizyty". Przekonywał, że "to łączy się jedno z drugim". "Bo jeśli dyskredytowano wyjazd prezydenta i przedstawiono go jako prywatną wizytę prezydenta, czy jako, niesłusznie, fanaberię pana prezydenta, to za tym szły działania, w właściwie zaniechania tych działań ze strony służb państwowych" - mówił polityk.

Zdaniem Sasina "jeszcze bardziej obciążające Donalda Tuska jest to, co działo się już po 10 kwietnia i oddanie tego śledztwa w ręce Rosjan, rezygnacja z suwerenności w tym zakresie, czego konsekwencje ponosimy do dzisiaj". Szef Komitetu Stałego Rady Ministrów mówił, że po 8 latach od katastrofy nie wiemy, "co się tamtego 10 kwietnia właściwie stało".

"W sensie odpowiedzialności politycznej Tuska wina jest tu absolutnie przesądzona i faktycznie, takie jest moje przekonanie, że konsekwencją tego powinno być nie tylko napiętnowanie, ale i usunięcie z polskiej polityki Donalda Tuska jako człowieka, który się nie sprawdził, który podejmował działania przeciwko własnemu prezydentowi, który wchodził tu w porozumienie ze stroną rosyjską" - mówił Sasin.

"Inną sprawa jest tu odpowiedzialność prawna, bo mam prawo przypuszczać, że również ta część odpowiedzialności powinna być tu zastosowana, za łamanie w procedur po 10 kwietnia, procedur prawnych, podejmowanie decyzji niezgodnych z prawem. Ale ta ocena nie należy już do mnie, należy do prokuratury" - dodał.

Zaznaczył też, że trudno mu było "pogodzić się z taką linią obrony, że premier o niczym nie wiedział i o niczym nie decydował". Sasin zaznaczył, że według jego wiedzy decyzje dot. m.in. rozdzielania wizyt "były podejmowane na najwyższym szczeblu, przez najbliższych współpracowników Tuska, przede wszystkim przez pana Arabskiego" i dlatego trudno mu uwierzyć, że b. premier nie był o sprawie informowany.

Sasin podkreślał też, że dla wszystkich współpracowników prezydenta Lecha Kaczyńskiego było oczywiste, że będzie wspólna wizyta w Katyniu ówczesnego prezydenta i premiera.

W trakcie poniedziałkowego przesłuchania Tusk pytany, czy pojawiła się możliwość wspólnej wizyty jego oraz prezydenta Lecha Kaczyńskiego w Katyniu odpowiedział, że nie miał "takiego sygnału od prezydenta Lecha Kaczyńskiego". B. premier powiedział, że "termin +rozdzielenie wizyt+ był terminem publicystycznym, czy politycznym". "Raczej służącym zdyskredytowanie akurat konkretnie mnie i mojego urzędu i dość skutecznie przez te lata pełni taką funkcję raczej propagandową, niż wyjaśniającą cokolwiek z tego, co zdarzyło się wówczas na początku 2010 roku" - ocenił.

"Nie planowałem, i prezydent Kaczyński też nie planował, wspólnej wizyty prezydenta i premiera w Katyniu, więc też nie było jakby okoliczności, które by pozwalałyby używać w ogóle tego terminu, jak rozdzielenie tej potencjalnie wspólnej wizyty" - podkreślił. Tusk dodał, że otrzymał od ówczesnego wiceministra spraw zagranicznych Andrzeja Kremera, że "była pełna satysfakcja z takiego rozwiązania". Jak powiedział, nie ma w świadomości, "żeby pojawił się jakikolwiek sygnał ze strony prezydenta lub jego ludzi, że są niezadowoleni z jakiegokolwiek aspektu, jeśli chodzi o tak, a nie inaczej wyglądający projekty mojej wizyty, a 10 kwietnia wizyty pana prezydenta".