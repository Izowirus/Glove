Piotr Korytkowski (PO) zwyciężył w II turze wyborów prezydenta Konina zdobywając 55,81 proc. głosów. W niedzielnym głosowaniu Korytkowski pokonał Zenona Chojnackiego z PiS, który uzyskał 44,19 proc. poparcia.
      
            W niedzielnych wyborach startujący z poparciem Koalicji Obywatelskiej Piotr Korytkowski (PO) zdobył 15 tys. 921 (55,81 proc.) głosów i wygrał w drugiej turze walkę o fotel prezydenta Konina - poinformowała PKW. Jego kontrkandydat, Zenon Chojnacki (PiS) uzyskał 12 tys. 604 głosów (44,19 proc.).

W tegorocznych wyborach na prezydenta Konina wystartowało sześcioro kandydatów. W pierwszej turze głosowania - jak informowano PAP w Miejskiej Komisji Wyborczej w Koninie - Zenon Chojnacki (PiS) uzyskał 9305 głosów - 30,48 proc. poparcia, Karol Korytkowski (PO) 7490 głosów - 24,53 proc. poparcia.

Do drugiej tury nie dostał się rządzący dotąd miastem Józef Nowicki, który ubiegał się o reelekcję jako kandydat Koalicyjnego Komitetu Wyborczego SLD Lewica Razem. Uzyskał on 19,83 proc. poparcia (6054 głosów).

W pierwszej turze Damian Kruczkowski (KWW Zmieniamy Konin) uzyskał 11,92 proc. poparcia (3639 głosów). Kandydat komitetu "Konin miastem na tak!" Michał Kotlarski uzyskał 2572 głosy - 8,42 proc. poparcia. Karol Kuznowicz (KWW Alternatywa dla Konina) 1473 głosy - 4,82 proc.

W 2014 roku Józef Nowicki uzyskał reelekcję, wygrywając w drugiej turze wyborów z Małgorzatą Waszak (PO) i uzyskując 52,24 proc głosów.