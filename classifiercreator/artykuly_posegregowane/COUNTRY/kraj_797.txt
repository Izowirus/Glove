Rzeczniczka PiS Beata Mazurek zaapelowała, aby każdy uczestnik niedzielnego marszu był jednocześnie jego "strażnikiem". Poprosiła, aby "wszelkie prowokacje" natychmiast zgłaszać odpowiednim służbom. "Nie pozwólmy totalnym zepsuć wielkiego Święta Naszej Ojczyzny" - dodała.
      
            W piątek Ministerstwo Obrony Narodowej poinformowało, że w niedzielę o godz. 15 rozpocznie się wspólny biało-czerwony marsz pod hasłem "Dla Ciebie Polsko", organizowany pod patronatem narodowym prezydenta Andrzeja Dudy z okazji 100. rocznicy odzyskania przez Polskę niepodległości.

"Apel i prośba, aby każdy z uczestników był jednocześnie STRAŻNIKIEM MARSZU. Wszelkie prowokacje natychmiast zgłaszać Policji, ŻW i SM. Nie pozwólmy totalnym zepsuć wielkiego Święta Naszej Ojczyzny" - dodała.

Rzeczniczka PiS zaprosiła na "Marsz Polskich Patriotów". "NIECH ŻYJE WIELKA NIEPODLEGŁA POLSKA" - podkreśliła Mazurek.

W piątek przed północą zakończyły się negocjacje i doszło do porozumienie między stroną rządowa i Stowarzyszeniem "Marsz Niepodległości" ws. marszu z okazji 100. rocznicy odzyskania niepodległości. Poinformowali o tym PAP szef KPRM Michał Dworczyk oraz rzecznik Stowarzyszenia "Marsz Niepodległości" Damian Kita.

Przedstawiciele obu stron opracowali wspólny komunikat, w którym zapraszają wszystkich w niedzielę 11 listopada na godzinę 14 na Rondo Romana Dmowskiego. Poinformowali także, że o godzinie 15 przewidziane jest przemówienie prezydenta Andrzeja Dudy, a następnie marsz ruszy w stronę Stadionu Narodowego.