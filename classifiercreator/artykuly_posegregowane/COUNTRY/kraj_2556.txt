Stan przygotowań do szczytu NATO był jednym z tematów poniedziałkowej rozmowy telefonicznej premiera Mateusza Morawieckiego z premier Norwegii Erną Solberg - poinformowała w komunikacie Kancelaria Premiera.

      
            "W trakcie poniedziałkowej rozmowy premierzy wyrazili satysfakcję z bardzo dobrej współpracy między oboma krajami. Premier Mateusz Morawiecki podziękował premier Norwegii za wkład, jaki w rozwój Polski wnoszą Fundusze Norweskie" - czytamy w komunikacie Kancelarii Premiera.

"Rozmowa była również okazją do omówienia stanu przygotowań do szczytu NATO i oczekiwań, jakie wiążą z nim Polska i Norwegia" - dodano w komunikacie.

Na tydzień przed zaplanowanym na środę i czwartek szczytem NATO prezydent USA Donald Trump skrytykował Europę za jej politykę handlową i wydatki na obronność. Na wiecu w stanie Montana ocenił, że Amerykanie są "głupcami", że płacą za ochronę Niemiec, i skrytykował Berlin za umowę gazową z Rosją.

Trump oznajmił, że "powie NATO, by zaczęło spłacać swoje rachunki". "USA nie będą zajmowały się wszystkim" - zaznaczył. Przypomniał, że jego państwo wydaje ok. 4 proc. PKB na obronność; to próg, od którego daleko są przeznaczające na ten cel ok. 1,5 proc. PKB Niemcy.

W przemówieniu Trump odniósł się również do sporów handlowych między Unią Europejską i USA, zwracając uwagę na deficyt handlowy jego państwa z Unią. Administracja amerykańska 1 czerwca wprowadziła cła na wyroby ze stali i aluminium. Mimo wielu rozmów Komisji Europejskiej nie udało się przekonać Waszyngtonu do wyłączenia UE z tych restrykcji. 22 czerwca na terenie Wspólnoty wprowadzono cła odwetowe wobec USA.

16 lipca, kilka dni po zakończeniu szczytu, Trump w Helsinkach ma spotkać się prezydentem Rosji Władimirem Putinem.