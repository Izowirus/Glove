Krok po kroku chcemy zmieniać sytuację w szpitalach i wymieniać sprzęty na nowocześniejsze, by SOR nie kojarzył się z kolejkami, ale ze sprawną obsługą – powiedział w poniedziałek premier Mateusz Morawiecki, który wziął udział w podpisaniu umów na dofinansowanie dla szpitali.
      
            Premier Mateusz Morawiecki, który w poniedziałek w Ciechanowie wziął udział wspólnie z ministrem zdrowia Łukaszem Szumowskim w podpisaniu umów na dofinansowanie dla szpitali, zaznaczył, że rząd chce "krok po kroku" zmieniać sytuację w polskich szpitalach, gdyż rząd "po poprzednikach odziedziczył zadłużenie szpitali", które wynosi "grubo ponad 10 mld zł".

"Żeby Szpitalne Oddziały Ratunkowe nie kojarzyły się z długimi kolejkami, z zatłoczonymi korytarzami, tylko ze sprawniejszą obsługą, sprawniejszymi procedurami, ze sprawniejszym procesem podejścia do pacjentów, do pacjentów, którzy są bardzo często w bardzo trudnej sytuacji" – mówił Mateusz Morawiecki.

Minister zdrowia Łukasz Szumowski w obecności premiera Mateusza Morawieckiego zainicjował w Ciechanowie podpisywanie umów na dofinansowanie Szpitalnych Oddziałów Ratunkowych. Szef rządu dodał, że cieszy się, że udało się stworzyć program wsparcia Szpitalnych Oddziałów Ratunkowych w całej w Polsce, który ma na celu m.in. wymianę sprzętu i poprawę jakości usług.

"Wiemy, że służba zdrowia to przede wszystkim ludzie, a w szczególności +siostry+, czyli pielęgniarki, jeden z najbliższych nam wszystkim zawodów, bardzo potrzebny i ważny. Jednocześnie wiemy też, że w ostatnim czasie deficytowy, bo bardzo wiele osób odchodzi na emeryturę, znika z rynku pracy. Dlatego chcemy zachęcić młode pielęgniarki – panie, ale również panów, bo oni też mogą ten zawód wykonywać, do wykonywania tego zawodu. To ten program zbudowany tutaj, we współpracy z tą państwową wyższą szkołą (Państwowa Wyższa Szkoła Zawodowa w Ciechanowie – PAP), ale również z innymi w całym kraju będzie służył na pewno dobrze obywatelom, ponieważ tu pokazujemy, jak patrzymy w przyszłość perspektywicznie, nie tylko tu i teraz na rok 2018 i 2019, bo wybory czy coś innego za zakrętem" – dodał Morawiecki, odnosząc się do wsparcia i zachęt kierowanych przez rząd do pielęgniarek i osób kształcących się w tym kierunku.

Wskazał, że obecnie na studia stacjonarne na kierunkach lekarskich prowadzone przez wydziały medyczne przejmowanych jest 4,7 tys. studentów.

"Jeszcze 3-4 lata temu było to 3 tysiące studentów. Podobnie jest z pielęgniarkami. Staramy się, żeby było jak najwięcej naborów, ale zachęcamy poprzez takie specjalne programy, w ramach których dziś byliśmy świadkami podpisania umów, żeby ludzie garnęli się do tego przepięknego, bardzo ważnego zawodu" – podkreślił szef Rady Ministrów.

Minister zdrowia wskazał, że ma nadzieję, że dzięki naszym działaniom w rejonie północnego Mazowsza będziemy mieli lepsze SOR-y oraz więcej pielęgniarek i położnych.

"Wiemy, że brakuje pielęgniarek i położnych" 

"Bardzo się cieszę, że mogliśmy podpisać tutaj – w Państwowej Wyższej Szkole Zawodowej – cztery umowy. Dotyczą one wyposażenia Szpitalnych Oddziałów Ratunkowych. To jest pierwsza linia frontu, gdzie pacjenci zderzają się ze swoim cierpieniem i systemem ochrony zdrowia. Dzięki tym blisko 35 mln zł, które są przeznaczone na blisko 100 SOR-ów, można kupić sprzęt, szczególnie dla tych najmniejszych, gdzie tego sprzętu brakuje, że nie jest on na każdym oddziale w takim stanie, w jakim byśmy chcieli. Ten sprzęt pozwoli także na sprawniejsze działanie" – powiedział Szumowski.

Dodał, że programy ministerialne mają także na celu zwiększenie zatrudnienia pielęgniarek i położnych. "Wiemy, że brakuje pielęgniarek i położnych. Wiemy, że średni wiek pielęgniarek i położnych to 55 lat. Dzięki naszym działaniom, które się toczą od ostatnich lat, wreszcie zaczęła ona wzrastać. Mamy o 10 tys. pielęgniarek więcej w systemie niż mieliśmy w roku 2016" – podkreślił minister.

Zwrócił uwagę, że 30 proc. pielęgniarek i położnych po zakończeniu studiów nie pracuje w zawodzie. "Dzięki stypendiom – 800 zł na ostatnich dwóch latach studiów i 1 tys. zł na pierwsze dwa lata wejścia do pracy, kiedy młoda adeptka zderza się z tą trudną, wymagającą, ale piękną pracą mam nadzieję, że pozwoli na to, że tych osób wchodzących do tego systemu będzie coraz więcej. Po to, żebyśmy my wszyscy mieli opiekę za lat 5, 10 czy 15. Skutki tych działań będziemy odczuwali przez wiele lat do przodu. Dziękuję panu premierowi, że priorytetem tego rządu jest zdrowie" – powiedział Szumowski.

"Mam nadzieję, że te działania, które tutaj podejmujemy, odniosą skutek i w rejonie północnego Mazowsza będziemy mieli lepsze SOR-y i więcej pielęgniarek i położnych" – podkreślił.

Umowy na dofinansowane podpisali z Ministerstwem Zdrowia przedstawiciele Szpitala im. dr. W. Oczko w Przasnyszu (ok. 230 tys. zł), Szpitala w Makowie Mazowieckim (blisko 200 tys. zł) oraz Nowodworskiego Centrum Medycznego w Nowym Dworze Mazowieckim (bliski 477 tys. zł), a także Państwowej Wyższej Szkoły Zawodowej w Ciechanowie, które będzie realizowała projekt kształcenia pielęgniarek "Pielęgniarstwo zawód z przyszłością", który otrzymał blisko 2,5 mln zł dofinansowania.

Autorzy: Tomasz Więcławski, Marcin Chomiuk, Karolina Kropiwiec

twi/ mchom/ kkr/ joz/

      
  
    TEMATY:
          
              mz