Warszawa, 06.08.2018. Uczestnicy 307. Warszawskiej Pielgrzymki Pieszej na Jasną Górę wyruszają z kościoła oo. paulinów przy ulicy Długiej, rano 6 bm. Tegoroczne hasło pielgrzymki "Z Maryją wolni" nawiązuje do 100. rocznicy odzyskania niepodległości przez Polskę. (mr) PAP/Leszek Szymański PAP © 2018 / Leszek Szymański
                                        

            Kolejne piesze pielgrzymki dotarły w niedzielę na Jasną Górę. Do częstochowskiego sanktuarium doszli pątnicy m.in. z Gdańska, Białegostoku, Warmii, Sandomierza i diecezji zielonogórsko-gorzowskiej. Niektórzy z nich przeszli ponad 600 km.
      
            Na Jasnej Górze trwa szczyt pielgrzymkowy przed przypadającym środę świętem Wniebowzięcia Najświętszej Maryi Panny. W dniach poprzedzających te uroczystości do Częstochowy każdego roku przybywają dziesiątki tysięcy wiernych.

Ponad dwa tygodnie spędzili w drodze pątnicy 36. Pieszej Pielgrzymki Archidiecezji Gdańskiej. Pielgrzymka ta podzielona była na człony: gdański, gdyński i kaszubski. 37. Pielgrzymka Kaszubska jest najdłuższą pielgrzymką w Polsce – wyrusza z Helu, pokonując w ciągu 19 dni dystans 638 km.

Utrudzonych pątników, którzy spędzili w drodze ponad 2 tygodnie, witał biskup pomocniczy archidiecezji gdańskiej Wiesław Szlachetka. "Przesłanie, które towarzyszy tegorocznej pielgrzymce, to dziękczynienie za 100-lecie niepodległości naszej Ojczyzny. Właśnie w tej intencji wielu młodych idzie, aby tę swoją ofiarę i modlitwę złożyć jako wotum wdzięczności za dar niepodległości" - powiedział hierarcha.

"Z jednej strony na pewno niosą ich intencje – to są takie sprawy, które są bardzo ważne w takim codziennym życiu. Każdy modli się czy za siebie, czy za swoich najbliższych, i to jest motywacja do tego, żeby każdego dnia rano wstać, mimo tego, że to wczesna pora, że bolą nogi, że są pęcherze i odciski – żeby jednak to wszystko Panu Bogu przez ręce Maryi ofiarować" – powiedział, cytowany przez biuro prasowe sanktuarium, jeden z uczestników pielgrzymki ks. Michał Zegarski.

"A z drugiej strony myślę, że też dar wspólnoty i właśnie ta miłość, której doświadczamy tutaj w grupie, że wszyscy nawzajem się wspieramy, tworzymy jedną wielką rodzinę, i ta miłość też dodaje nam skrzydeł, które nas niosą na Jasną Górę" - dodał ks. Zegarski.

Z grupą kaszubską wędrowali świeżo poślubieni Agata i Marcin Rozmiarek. Ślub mieli w kwietniu, a ponieważ poznali się na pielgrzymce pieszej, postanowili w tym roku wędrować do Częstochowy i wejść na Jasną Górę w strojach ślubnych. "Jest dużo par, które się poznają na pielgrzymce, i to, uważam, daje duże szczęście. To wiąże, bo pielgrzymka przede wszystkim jest czymś trudnym, ona pozwala poznać się w trudzie. To nie jest w sielance, na jakichś leżakach – tu idzie się w drodze i poznaje się drugiego człowieka" - powiedział Marcin Rozmiarek.

14 dni do Częstochowy szła 32. Piesza Pielgrzymka Archidiecezji Białostockiej, pokonując 480 km. Ostatni etap szedł z pielgrzymami abp Tadeusz Wojda, metropolita białostocki, i wraz pierwszą grupą wszedł na Jasną Górę.

Do Częstochowy doszli w niedzielę także m.in. uczestnicy 35. Pieszej Pielgrzymki Archidiecezji Warmińskiej i 36. Piesza Pielgrzymka Diecezji Zielonogórsko-Gorzowskiej. Uczestnicy tej ostatniej modlili się szczególnie w intencji powołań kapłańskich.

Jako pierwsza w niedzielę na Jasnej Górze pojawiła 35. Piesza Pielgrzymka Ziemi Sandomierskiej. Pątnicy dziękowali za jubileusz 200-lecia istnienia diecezji.

15 sierpnia przybywający do Częstochowy pielgrzymi wezmą udział w uroczystościach święta Wniebowzięcia Najświętszej Maryi Panny - jednym z najważniejszych wydarzeń religijnych na Jasnej Górze. Kolejne pielgrzymki przybędą przed obchodzonym 26 sierpnia odpustem Matki Bożej Jasnogórskiej.