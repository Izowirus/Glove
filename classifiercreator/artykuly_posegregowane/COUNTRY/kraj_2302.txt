Sopot, 16.07.2015. Korzystając z upalnej pogody tłumy wczasowiczów wypoczywją na sopockich plażach. jo/soa PAP/Jerzy Ochoński PAP © 2018 / Jerzy Ochoński
                                        

            Można się kąpać na wszystkich kąpieliskach w Sopocie oraz na Półwyspie Helskim od strony morza, za wyjątkiem Chałup. Z powodu zakwitu sinic kąpiel jest zabroniona w Gdyni i w części Gdańska - poinformowała w sobotę Wojewódzka Stacja Sanitarno-Epidemiologiczna w Gdańsku.
      
            Jak podała w sobotę na swojej stronie internetowej https://sk.gis.gov.pl Wojewódzka Stacja Sanitarno-Epidemiologiczna (WSSE) w Gdańsku, bezpieczne jest korzystanie z kąpielisk w Krynicy Morskiej, Stegnie, Jantarze i w Mikoszewie oraz w Gdańsku Świbnie, Orle i Sobieszewie.

Zabroniona jest natomiast kąpiel w Gdańsku Stogach, Brzeźnie i Jelitkowie oraz we wszystkich kąpieliskach w Gdyni. Otwarte są kąpieliska położone na północ od Trójmiasta, w Mechelinkach i w Rewie od strony Zatoki Gdańskiej. Kąpielisko w Rewie od strony Zatoki Puckiej jest natomiast zamknięte. Można się kąpać też w Pucku.

Nad otwartym morzem kąpiel nie jest dozwolona w Chałupach, Władysławowie, Chłapowie, Jastrzębiej Górze, Karwi, Dębkach, Białogórze i na dwóch z trzech kąpielisk w Łebie (wejście B).
Kąpieliska morskie otwarte są w Rowach, Poddąbiu i w Ustce.

WSSE przypomina, że w razie obfitego zakwitu sinic stacja zaleca absolutny zakaz wchodzenia do wody. Kąpiel w zanieczyszczonej sinicami wodzie może spowodować niekorzystne reakcje organizmu: od wysypek na skórze po zaczerwienienie spojówek. W razie połknięcia takiej wody mogą wystąpić dolegliwości układu pokarmowego, m.in. biegunka, wymioty i bóle brzucha.