PAP/Jakub Kaczmarczyk
                                        

            My, Polacy, zawdzięczamy Janowi Pawłowi II szczególnie wiele. Jego słowa dodawały nam otuchy w czasach walki o wolność i były dla nas drogowskazem w trudnym procesie budowy niepodległego państwa – napisał prezydent Andrzej Duda w liście z okazji 40. rocznicy pontyfikatu Jana Pawła II.
      
            Prezydent Andrzej Duda w liście z okazji 40. rocznicy pontyfikatu Jana Pawła II przypomniał, że Karol Wojtyła objął swój urząd "w trudnym momencie dziejów, gdy nasz świat pogrążony był w mroku zimnej wojny i podzielony żelazną kurtyną", ale dzięki "swojej niezachwianej wierze, pozostał człowiekiem niezwykłej odwagi, którą od pierwszego dnia uczynił przewodnim hasłem swojego pontyfikatu".

Prezydent zaznaczył, że Karol Wojtyła pochylał się z troską nad losem każdego człowieka, a jego autorytet cenili wielcy tego świata.

"My, Polacy, zawdzięczamy Janowi Pawłowi II szczególnie wiele. Jego słowa dodawały nam otuchy w czasach walki o wolność i były dla nas drogowskazem w trudnym procesie budowy niepodległego państwa. Pamiętamy Jego pełną wiary modlitwę o nową, wolną Polskę, na placu Zwycięstwa w Warszawie. Pamiętamy słowa skierowane do ludzi pracy na gdańskiej Zaspie i do młodzieży na Westerplatte. Pamiętamy przemówienie wygłoszone w Sejmie Rzeczypospolitej. To słowa, które miały moc sprawczą i pozostają wciąż aktualne" – napisał prezydent.

Andrzej Duda podziękował Janowi Pawłowi II za to, co zrobił dla Polski i całego świata. "Jestem głęboko przekonany, że jego wybór na papieża był jednym z najważniejszych wydarzeń XX wieku. Święty papież Jan Paweł II na zawsze pozostanie dla nas wzorem patriotyzmu i człowieczeństwa zakorzenionego w świecie chrześcijańskich wartości" – zaznaczył.

Prezydent przypomniał, że Jan Paweł II kierował Kościołem Powszechnym przez prawie 30 lat, "niosąc światu nadzieję, głosząc prawdę o godności człowieka i wskazując na potrzebę dialogu".

"Ze szczególną troską zabiegał o pokój na świecie i upominał się o prawa słabych i uciśnionych. Mówił o tym w swoich wystąpieniach na forum Organizacji Narodów Zjednoczonych, mówił podczas swoich niezliczonych apostolskich podróży, mówił podczas homilii na placu św. Piotra w Rzymie" – wymienił prezydent.

We wtorek obchodzona jest 40. rocznica wyboru kard. Karola Wojtyły na papieża. Metropolita krakowski kard. Wojtyła został wybrany na papieża 16 października 1978 roku. Przybrał imię Jan Paweł II. Był pierwszym od 455 lat papieżem spoza Włoch i najmłodszym z papieży, jakich wybrano od półtora wieku.

W związku z rocznicą po godz. 8.00 kwiaty pod Krzyżem Papieskim na placu Piłsudskiego w Warszawie złożył premier Morawiecki wraz z ministrami.