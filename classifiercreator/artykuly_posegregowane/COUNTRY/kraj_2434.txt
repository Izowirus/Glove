Zakopane, 18.05.2016. Wezbrany górski potok w rejonie Kuźnic, 18 bm. Trudne warunki turystyczne, po obfitych opadach deczczu, panują na tatrzańskich szlakach. Władze Tatrzańskiego Parku Narodowego zamknęły niektóre z nich. (gm/kru) PAP/Grzegorz Momot PAP © 2018 / Grzegorz Momot
                                        

            Z powodu intensywnych opadów deszczu i podtopień władze Tatrzańskiego Parku Narodowego zdecydowały o zamknięciu niektórych szlaków turystycznych.
      
            Wezbrane potoki spowodowały zerwanie bądź uszkodzenie niektórych mostów na tatrzańskich szlakach. Występujące z koryt potoki spowodowały zalania szlaków. Zamknięte są: szlak z Wodogrzmotów Mickiewicza do Doliny Pięciu Stawów Polskich; mostek przy Wielkim Stawie w Dolinie Pięciu Stawów Polskich; odcinek ścieżki nad Reglami z Polany Małołąckiej do Przysłopu Miętusiego; szlak przez Dolinę Małej Łąki na przełęcz Kondracką; szlak z Kuźnic na Przełęcz między Kopami przez Dolinę Jaworzynki; szlak na Kasprowy Wierch z Kuźnic przez Myślenickie Turnie; szlak z Murowańca do Czarnego Stawu; szlak z Brzezin do Murowańca; szlak z Murowańca na Rówień Waksmundzką.

Z powodu wysokiego stanu wody został podtopiony popularny szlak wokół Morskiego Oka. Przejście wokół jeziora jest niemożliwe. Zamknięty jest też szlak z Morskiego Oka na Rysy.

Częściowo zalana została Jaskinia Mroźna, która będzie nieczynna do odwołania.

Władze TPN apelują o niezbliżanie się do górskich potoków. Na co dzień spokojne strumienie zamieniły się w rwące potoki.