Stowarzyszenie Hospicjum św. Kamila w Bielsku-Białej, prof. Ryszard Peryt, o. prof. Jarosław Kupczak, Katolicka Agencja Informacyjna oraz profesor Hanna Suchocka, to tegoroczni laureaci nagrody Totus Tuus.
      
            Uroczystość wręczenia "katolickich nobli" odbyła się w sobotę na Zamku Królewskim w Warszawie. Te prestiżowe wyróżnienia przyznaje Fundacja "Dzieło Nowego Tysiąclecia" w czterech kategoriach: "Promocja godności człowieka", "Za osiągnięcia w dziedzinie kultury chrześcijańskiej", "Za osiągnięcia w dziedzinie propagowania nauczania Jana Pawła II" oraz "Totus medialny". Przyznana została też nagroda specjalna.

Przed rozdaniem nagród głos zabrał przewodniczący Zarządu Fundacji "Dzieło Nowego Tysiąclecia" ks. Dariusz Kowalczyk, który podkreślił, że są one wręczane w przededniu obchodów XVIII Dnia Papieskiego, zatytułowane "Promieniowanie ojcostwa". "Chcemy te słowa mocno usłyszeć, bo to jest dzień, w którym oddajemy głos papieżowi Janowi Pawłowi II i jednocześnie modlimy się przez jego wstawiennictwo za ojców, którzy dobrze wykonują swoje powołanie, modlimy się i pomagamy tym, którym jest trudno w tym względzie. I chcemy dowartościować dziedzictwo, które pozostawiają, a więc ojcowiznę. A jak powiedział Jan Paweł II +suma tych ojcowizn, to jest ojczyzna+" - powiedział ks. Kowalczyk.

Dodał, że dobrze się stało, że XVIII Dzień Papieski przeżywamy w 40-lecie wyboru kard. Karola Wojtyły na Stolicę Piotrową i w 100. rocznicę odzyskania przez Polskę niepodległości. "Jan Paweł II niewątpliwie jest jednym z ojców naszego narodu. Jego dziedzictwo, spuścizna niczego nie straciła ze swej aktualności, a mam wrażenie, że słowa, które kierował do nas, są dzisiaj jeszcze bardziej aktualne, niż były powiedziane wiele lat temu" - podkreślił ks. Kowalczyk. Podziękował jednocześnie za wsparcie Fundacji "Dzieło Nowego Tysiąclecia".

Stowarzyszenie Hospicjum św. Kamila w Bielsku-Białej nagrodzone w kategorii "Promocja godności człowieka"

W kategorii "Promocja godności człowieka" nagrodzone zostało Stowarzyszenie Hospicjum św. Kamila w Bielsku-Białej za realizację jednego z najważniejszych wyzwań Kościoła "Miłosierdzie wobec potrzebujących". "Do tej pory swoją opieką otoczyło ponad 4200 chorych. To nie tylko opieka medyczna i psychologiczna, ale to także opieka duchowa. Pracownicy i wolontariusze Hospicjum pomagają również rodzinom chorych w różnych problemach. To ludzie związani z Kościołem i jego nauką. Ich życie religijne nie jest obojętne w sprawowaniu opieki i nie pozostaje bez wpływu na ich motywację" - podkreśliła kapituła w uzasadnieniu nagrody.

Prof. Ryszard Pery laureatem w kategorii "Za osiągnięcia w dziedzinie kultury chrześcijańskiej"

W kategorii "Za osiągnięcia w dziedzinie kultury chrześcijańskiej" laureatem został prof. Ryszard Peryt. Reżyser, aktor, twórca inscenizacji oper barokowych, wykładowca akademicki, dyrektor Polskiej Opery Królewskiej, oblat Zgromadzenia Redemptorystów. "Jako dyrektor Polskiej Opery Królewskiej do repertuaru operowego wprowadza utwory inspirowane wiarą. Wielka wiara profesora Ryszarda Peryta widoczna jest także w jego twórczości. Bo jest to sztuka mistyczna, pełna symboli i znaków, odniesień do metafizyki, teologii i sztuki. Profesor Peryt jako jedyny na świecie zrealizował wszystkie dzieła sceniczne Mozarta" - głosi uzasadnienie nagrody.

Kategoria "Propagowanie nauczania św. Jana Pawła II" - nagrodzono teologa o. prof. Jarosław Kupczaka

W kategorii "Propagowanie nauczania św. Jana Pawła II" nagrodzono teologa o. prof. Jarosław Kupczaka, nauczyciela akademickiego Uniwersytetu Papieskiego Jana Pawła II w Krakowie, za "popularyzowanie idei Karola Wojtyły i św. Jana Pawła II", autora wykładów, artykułów, recenzji różnego rodzaju książek dotyczących intelektualnego dziedzictwa św. Jana Pawła II.

Katolicka Agencja Informacyjna nagrodzona w kategorii "Totus medialny"

W kategorii "Totus medialny" uhonorowano Katolicką Agencję Informacyjną, za "wiarygodne informacje na temat życia Kościoła, jego stanowiska w ważnych w kwestiach społecznych", jak również za "ukazywanie działalności Kościoła poprzez konferencje i różne spotkania dziennikarskie". "Spełnia ważną rolę edukacyjną - edukując dziennikarzy w zakresie wiedzy o Kościele" - podkreślono w uzasadnieniu nagrody.

Nagroda specjalna dla prof. Hanny Suchockiej

Nagrodę specjalną przyznano prof. Hannie Suchockiej, byłej ambasador Rzeczypospolitej Polskiej przy Stolicy Apostolskiej. Odznaczona przez papieża Jana Pawła II - Krzyżem Wielkim Orderu Piusa XII za "wyjątkowe zasługi dla Kościoła katolickiego". Powołana przez Papieża Franciszka do Papieskiej Komisji ds. Ochrony Nieletnich. Prof. Hanna Suchocka w swojej pracy zawsze podkreśla ogromną rolę, jaką św. Jan Paweł II odegrał w kulturze, oraz w życiu społecznym i politycznym. Zaznacza też, że dziedzictwo św. Jana Pawła II ma szczególne znaczenie nie tylko dla wierzących.

Na zakończenie uroczystości zabrał głos przewodniczący Rady Fundacji "Dzieło Nowego Tysiąclecia" kard. Kazimierz Nycz, podkreślając, że cel, jaki stawia sobie Fundacja "Dzieło Nowego Tysiąclecia" są też nagrody Totus Tuus w tych czterech kategoriach. "To świadczy o tym. jak wielkie dzieła się kryją i dzieją w Polsce, nie tylko w Polsce przez cały rok" zaznaczył kard. Nycz. Dodał, że oczekujemy Dnia Papieskiego, oczekujemy 40. rocznicy wyboru papieża. "Wspominając rocznicę powinna ona inspirować do poznawania nauczania Jana Jana Pawła II, którym powinniśmy inspirować w swoich decyzjach, w swoim działaniu tym, co mówił i co czynił papież Jan Paweł II, a okazuje się, że ma ogromnie dużo do powiedzenia naszemu współczesnemu czasowi i każdemu z nas" - powiedział metropolita warszawski.

W uroczystości tej uczestniczyli m.in. nuncjusz apostolski w Polsce abp Salvatore Pennacchio, sekretarz generalny Konferencji Episkopatu Polski bp Artur Miziński, biskup pomocniczy diecezji legnickiej Marek Mendyk, wieceminister kultury i dziedzictwa narodowego Jarosław Selin, księża, siostry zakonne oraz stypendyści Fundacji "Dzieł Nowego Tysiąclecia".

Fundacja "Dzieło Nowego Tysiąclecia" przyznaje nagrody Totus Tuus od 2000 r. Zdobywcami tzw. katolickich nobli są ludzie, którzy oddali się służbie dobru, pięknu i prawdzie, wyciągający pomocną dłoń osobom odsuniętymi na margines społeczny czy też dzielący się ze swoimi czytelnikami, słuchaczami lub widzami słowami św. Jana Pawła II. Inni zaś pielęgnują i promują wartości chrześcijańskie, rdzeń naszej kultury i tożsamości narodowej. Niewiele nagród łączy w sobie tyle pracy, doświadczeń i wyrzeczeń poniesionych w imię miłości Boga i bliźniego.