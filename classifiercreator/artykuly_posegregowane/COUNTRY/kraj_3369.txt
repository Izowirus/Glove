Warszawa, 02.05.2018. Obchody Dnia Flagi RP oraz Dnia Polonii i Polaków za Granicą - uroczyste podniesienie Flagi Państwowej RP na Wieży Zegarowej Zamku Królewskiego w Warszawie, 2 bm. 2 maja obchodzimy Dzień Flagi RP. (mr) PAP/Jakub Kamiński PAP © 2018 / Jakub Kamiński
                                        

            Na wieży zegarowej Zamku Królewskiego w Warszawie, w środę w Dniu Flagi, uroczyście podniesiono flagę państwową. W ceremonii wziął udział prezydent Andrzej Duda wraz z małżonką Agatą Kornhauser-Dudą.
      
            Po podniesieniu flagi odbyła się uroczysta defilada wojskowa przy akompaniamencie orkiestry wojskowej.

Prezydent oraz pierwsza dama rozdawali biało-czerwone flagi warszawiakom oraz osobom zgromadzonym na placu Zamkowym.

Po uroczystości na Pl. Zamkowym prezydent z małżonką pieszo udali się na dziedziniec Pałacu Prezydenckiego gdzie po godz. 12 Andrzej Duda wręczy odznaczenia państwowe oraz flagi państwowe m.in. organizacjom polonijnym

Dzień Flagi RP ustanowiono w 2004 roku. Historycznie polskie barwy narodowe wywodzą się z barw herbu Królestwa Polskiego i herbu Wielkiego Księstwa Litewskiego. W symbolice polskiej flagi biel pochodzi od bieli orła, będącego godłem Polski i bieli Pogoni - rycerza galopującego na koniu - godła Litwy. Oba godła znajdują się na czerwonych tłach tarcz herbowych. Na naszej fladze biel znalazła się u góry, ponieważ w polskiej heraldyce ważniejszy jest kolor godła niż tła.

2 maja - oprócz Dnia Flagi RP - obchodzony jest także Dzień Polonii i Polaków za Granicą ustanowiony przez Senat w 2002 r. Z tej okazji na dziedzińcu Pałacu Prezydenckiego odbędzie się ceremonia wręczenia odznaczeń państwowych oraz flag państwowych organizacjom z kraju i polonijnym.