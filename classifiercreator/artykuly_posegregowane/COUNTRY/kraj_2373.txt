PO wycofuje poparcie dla kandydata na prezydenta Wrocławia Kazimierza M. Ujazdowskiego - poinformował w poniedziałek szef PO Grzegorz Schetyna. Zapowiedział, że wspólnego kandydata Koalicji Obywatelskiej na prezydenta miasta wskaże Nowoczesna.
      
            Schetyna poinformował w poniedziałek na konferencji prasowej we Wrocławiu, że razem z szefową Nowoczesnej Katarzyną Lubnauer przedstawią regionalnym władzom PO i Nowoczesnej propozycję Koalicji Obywatelskiej we wszystkich powiatach Dolnego Śląska, a także w ośmiu miastach prezydenckich.

Lider PO mówił, że Koalicja Obywatelska wystawi wspólnych kandydatów na prezydentów ośmiu miast w województwie dolnośląskim. Prezydentów trzech miast ma wskazać Nowoczesna, będą to: Świdnica, Lubin, Wrocław. Kandydatów na prezydentów Wałbrzycha, Jeleniej Góry, Bolesławca, Legnicy i Głogowa ma wskazać Platforma.

Schetyna podkreślił, że Koalicja Obywatelska jest projektem strategicznym dla skutecznego zjednoczenia opozycji. Dodał, że najważniejszym zadaniem koalicji jest uchronienie polskiego samorządu przed centralistyczną, agresywną polityką PiS.

"Dzisiaj, żeby ta koalicja mogła zmaterializować się we Wrocławiu, musimy - jako dwie współpracujące ze sobą partie - zrobić bardzo wyraźny i konkretny krok w tył. W przypadku PO to jest konieczność wycofania poparcia dla Kazimierza Ujazdowskiego, naszego kandydata (na prezydenta Wrocławia) zgłoszonego przez struktury regionalne. Dla Nowoczesnej - opuszczenie dotychczasowej koalicji, w której funkcjonuje w wyborach w mieście Wrocławiu" - oświadczył polityk Platformy. Nowoczesna od końca maja była w koalicji z SLD i prezydentem Wrocławia Rafałem Dutkiewiczem; ich wspólnym kandydatem na prezydenta miasta był urzędnik magistratu Jacek Sutryk.

Schetyna podkreślił, że decyzja ta była bardzo trudna zarówno dla PO, jak i Nowoczesnej. Zaznaczył, że została ona podjęta ze względu "na dobro wyższe", jakim jest możliwość powołania Koalicji Obywatelskiej w całym regionie. "Uważam, że ten krok i ta decyzja będzie świadczyć o naszej odpowiedzialności. Tylko Koalicja Obywatelska może budować zjednoczoną opozycję, dać nam gwarancje polityczne, a Polakom nadzieję na to, że zbudujemy taki scenariusz, w którym wygramy wybory i samorządowe, później europejskie, i parlamentarne" - zapowiedział lider Platformy.

Przewodnicząca Nowoczesnej tłumaczyła, że rozpatrywane są dwie kandydatury na prezydenta Wrocławia - Jacek Sutryk oraz poseł Nowoczesnej Michał Jaros. Dodała, że decyzja o tym, kto będzie kandydatem Koalicji Obywatelskiej zapadnie w pierwszej dekadzie sierpnia. Zapowiedziała wskazanie kandydata na prezydenta Wrocławia, który "będzie najlepszy dla Wrocławia, będzie dawał gwarancję, że we Wrocławiu na pewno nie będzie rządził PiS".



Schetyna zapewnił, że PO w ramach Koalicji Obywatelskiej będzie wspierać kandydata wskazanego przez Nowoczesną, ale w przypadku, gdy będzie to Sutryk, wykluczył tworzenie wspólnych list wyborczych z radnymi Dutkiewicza. "To Koalicja Obywatelska jest dla nas kluczem i idziemy z listą Koalicji Obywatelskiej do rady miejskiej i sejmiku. Oczywiście będziemy się otwierać na środowiska czy partie, które zechcą z nami współpracować, ale podstawa i fundament to Koalicja Obywatelska" - powiedział lider PO.

Dodał, że w ten sposób koalicja PO i Nowoczesnej chce pokazać swoją odpowiedzialność, zaangażowanie i determinację.

"W Łodzi, rodzinnym mieście przewodniczącej Lubnauer to Hanna Zdanowska z PO od wielu lat jest prezydentem i kandydatem na prezydenta. Więc może musi być tak, że we Wrocławiu mieście dla mnie szczególnym, tego kandydata wskaże przewodnicząca Lubnauer. Mówię to, by pokazać, jak ważna jest dla nas nasza współpraca, nawet jeśli są trudności w dochodzeniu do porozumienia, to warto przez to przejść, by dać Polakom nadzieję, że tworzymy koalicję na lata. I to jest koalicja zwycięska" - powiedział Schetyna.



Poinformował, że Ujazdowski pozostanie członkiem Gabinetu Cieni PO. Zapowiedział też, że Ujazdowski będzie nadal członkiem tego gremium i "na pewno znajdzie godne miejsce" w wyborach parlamentarnych lub europejskich".

Lubnauer nazwała z kolei Ujazdowskiego "przykładem człowieka, który zdecydował się na to, żeby wyjść z obozu, który niszczy w tej chwili państwo". "Brakuje po stronie PiS ludzi, którzy tak jak Kazimierz Ujazdowski potrafili powiedzieć: dość; potrafili powiedzieć, że nie godzą się na łamanie zasad państwa prawa i demokracji i wyjść z obozu władzy do obozu opozycji" - mówiła.

O tym, że to Ujazdowski, w przeszłości m.in. wiceprezes PiS, będzie kandydatem Platformy na prezydenta Wrocławia Schetyna poinformował w kwietniu. Jego decyzja oznaczała też, że startować nie będzie wskazana wcześniej jako kandydatka posłanka PO i profesor onkologii Alicja Chybicka.