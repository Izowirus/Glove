W związku z silnymi wichurami w województwach południowych straż pożarna interweniowała 951 razy. Bez prądu pozostaje 1 606 gospodarstw domowych. Nikt nie ucierpiał.
      
            Jak poinformował PAP rzecznik prasowy komendanta głównego PSP st. bryg. Paweł Frątczak, najwięcej interwencji - 373 odnotowano w woj. dolnośląskim, 143 w woj. opolskim i 116 w woj. śląskim. W większości przypadków strażacy usuwali połamane i powalone drzewa. Nikt nie został poszkodowany.

W kilku przypadkach uszkodzone zostały elementy konstrukcyjne budynków; nie ma żadnych zerwanych dachów.

Jak podkreślił Frątczak, rano zmniejszyła się liczba gospodarstw pozbawionych prądu. Obecnie bez dostaw energii pozostaje 1 606 gospodarstw domowych. Według danych Rządowego Centrum Bezpieczeństwa najwięcej przypadków - 970 jest w woj. dolnośląskim, 470 w woj. małopolskim i 166 w woj.opolskim.