Prezydent Andrzej Duda z małżonką Agatą Kornhauser-Dudą wziął udział w przygotowaniu pomocy dla potrzebujących. Prezydencka para w poniedziałek w Zielonce k. Warszawy wraz z wolontariuszami pakowała paczki w ramach akcji Świąteczna Zbiórka Żywności.
      
            Zanim żywność trafiła do Szkoły Podstawowej nr 3 im. Janusza Korczaka w Zielonce, gdzie odbyło się pakowanie paczek, uczniowie z czterech podstawówek zbierali ją w miejscowych sklepach. Gospodarzem akcji była Fundacja Kolos – organizacja partnerska Federacji Polskich Banków Żywności.

W poniedziałek w sali gimnastycznej oleje, mąka, makarony, ryż, słodycze i inne artykuły spożywcze zostały posegregowane i ułożone na długim stole. Przy poszczególnych grupach artykułów ustawili się wolontariusze, a wśród nich prezydent i pierwsza dama. Andrzejowi Dudzie przypadły do pakowania makarony. Agacie Kornhauser-Dudzie przydzielono ryż i płatki spożywcze. Kartony przesuwały się po stole jak po taśmie pakowalniczej, a każdy z wolontariuszy wkładał do pudełka "swój" towar. Prezydent (w czarnym swetrze i spodniach typu chinos) i jego małżonka (w żakiecie w kratkę) uwijali się z pakowaniem, w niczym nie ustępując młodzieży.

Wolontariuszy wspomagał również sekretarz stanu Andrzej Dera. Jego stanowisko znajdowało się pod koniec "taśmy". Powierzono mu pakowanie słodyczy, kawy i kakao. Praca szła tak szybko, że ponad 200 paczek spakowano w niespełna pół godziny.

Po zakończonej pracy Andrzej Duda podziękował wolontariuszom przygotowującym paczki. "Wielu ludzi składa się na to, aby zasilać banki żywności, za co jesteśmy ogromnie wdzięczni, bo to są dary serca bardzo potrzebne tym, którym żyje się trudniej. Bardzo dziękuję za każdą formę udziału w tej akcji" – powiedział prezydent Andrzej Duda.

Prezydent przypomniał, że to już kolejna nasza Świąteczna Zbiórka Żywności. "To historia, która zaczęła się w 1996 r. za sprawą inicjatywy, z którą wyszedł wtedy Jacek Kuroń" – podkreślił. Dodał, że później inicjatywa została "podchwycona przez ludzi dobrej woli, powstały pierwsze banki żywności w różnych miejscach w Polsce". Zaznaczył, że w kraju działają 32 takie banki.

Prezydent: fundacje nie ograniczają swej działalności tylko do okresu świątecznego

Wskazał, że Federacja Polskich Banków Żywności i współpracujące z nią fundacje nie ograniczają swej działalności tylko do okresu świątecznego, lecz trwa przez cały rok. "Działalności, która toczy się praktycznie cały czas, to apelowanie o rozsądne gospodarowanie żywnością, o to, żeby żywność się nie marnowała" – zaznaczył.

Prezydent podkreślił, że akcja to także "mnóstwo darczyńców, osób prywatnych, instytucji, firm, sklepów i producentów". "Wielu ludzi składa się na to, aby zasilać banki żywności, za co jesteśmy ogromnie wdzięczni, bo to są takie dary serca, które są ogromnie potrzebne tym, którym żyje się trudniej" – mówił.

"Cieszę się, że jest coraz więcej Polaków, którzy ten dar serca czynią. Bardzo dziękuję za każdą formę udziału w tej pięknej akcji" – powiedział prezydent Duda. Dodał, że chciałby, aby "taki nastrój wzajemnego wspierania i solidarności (...) był w nas Polakach zawsze".

Na zakończenie para prezydencka podarowała młodym wolontariuszom wielkich rozmiarów tort. Trzeba było go wtoczyć na specjalnym wózku. Dzieci odwdzięczyły się przygotowanymi własnoręcznie prezentami.