Płock, 21.07.2018. Minister cyfryzacji Marek Zagórski (C), posłanka Anna Cicholska (P) oraz senator Marek Martynowski (L) podczas spotkania z mieszkańcami Płocka, 21 bm. Politycy Prawa i Sprawiedliwości kontynuują spotkania z mieszkańcami polskich miast i wsi. (cat)  PAP/Marcin Bednarski
                                        

            Dzięki uszczelnieniu podatków do samorządów wpłynęło dodatkowo 16 mln zł; za te pieniądze mogą realizować inwestycje przed wyborami  samorządowymi - powiedział w sobotę w Płocku (Mazowieckie) minister cyfryzacji Marek Zagórski. Podkreślił też potrzebę obywatelskiej kontroli wyborów.
      
            Szef resortu cyfryzacji wziął udział w spotkaniu z cyklu "Polska jest jedna", organizowanym przez PiS w całym kraju od kwietnia.

"Pakiet związany z uszczelnieniem podatków przyniósł jeden szczególny efekt, o którym mało kto wie, a w kontekście wyborów samorządowych trzeba o tym pamiętać. Do samorządów z tego tytułu, że uszczelniliśmy system podatkowy i mamy dobrą sytuację gospodarczą, wpłynęło dodatkowo 16 mld zł. Dzięki temu samorządowcy mogą realizować te wszystkie inwestycje przed wyborami, sprawiedliwie, nie tylko ci, którzy należą do PiS" - podkreślił minister.

Zagórski zachęcał uczestników spotkania, że gdy będą przed wyborami słyszeli od samorządowców PSL czy PO "jak rząd utrudnia życie samorządom i jak było wspaniale za poprzedniej ekipy, to warto im przypominać, że dzięki polityce rządu PiS mogą realizować inwestycje, którymi mogą się chwalić".

Jak dodał, trzeba pamiętać, że w efekcie uszczelnienia podatków można finansować na przykład politykę socjalną, politykę prorodzinną, ale również inwestycje samorządów, jak drogi lokalne.

Przy okazji szef MC przypomniał, że w tzw. piątce Morawieckiego znalazła się propozycja dotycząca lokalnych dróg.

"Chcemy stworzyć Fundusz Dróg Lokalnych. Łącznie w tym roku i kolejnych dwóch latach będzie na ten cel przeznaczona kwota ponad 6 mld zł. Jak dołożymy do tego 50 proc., które samorządy będą dokładały do każdej inwestycji w ramach Programu Rozwoju Dróg Lokalnych, to będzie blisko 13 mld zł. Te pieniądze powinny zabezpieczyć wszystkie inwestycje, które zgłosiły samorządy w ostatnich latach. To nie znaczy, że wszystkie drogi lokalne zostaną zbudowane czy wyremontowane. Ważne jest nie tylko to, że ta kwota jest duża, ale ważne jest to, że jest zadeklarowana nie na pokaz, jak dotychczas było. Pieniądze są na dłuższy okres, co pozwoli lepiej zaplanować i przygotować się do tych inwestycji" - mówił Zagórski.

Zwrócił też uwagę, że program dotyczący dróg wspomoże rozwój lokalny, bowiem w większości te inwestycje będą realizowane przez firmy lokalne, a program będzie opłacać się wszystkim - mieszkańcom, samorządom i rządowi.

Minister odnosząc się do planowanych jesienią wyborów samorządowych, podkreślił, że ważna jest obywatelska kontrola wyborów. "Zmieniona została ordynacja wyborcza, aby zapobiec, ograniczyć te wszystkie potencjalnie negatywne zjawiska, które z dużą dozą prawdopodobieństwa zdarzyły się cztery lata temu" - zauważył.

W związku z tym, dodał, jest cały szereg zmian, chociażby na poziomie Krajowego Biura Wyborczego. "To ma ograniczyć potencjalne nieprawidłowości. Ale zachęcamy wszystkich, bo możecie państwo uczestniczyć jako mężowie zaufania, uczestniczyć w pracach komisji wyborczych i na bieżąco kontrolować. Nie ma większej kontroli niż kontrola obywatelska. Prawo to powinno wspierać i my to zrobiliśmy. Ale bez państwa aktywności nie dla się wykryć tych, którzy chcieliby pójść na skróty" - przekonywał Zagórski.