Rozpoczynający się 3 września rok szkolny 2018/2019 będzie obchodzony pod hasłem "Niepodległa" - ogłosiła w środę minister edukacji narodowej Anna Zalewska. Przypomniała, że to kolejny rok wdrażania reformy edukacji, a w kwietniu po raz pierwszy odbędzie egzamin ósmoklasistów.

      
            "Rok szkolny rozpoczyna się 3 września i będzie +Rokiem Niepodległej+. Jak pewnie państwo pamiętają, ubiegły rok szkolny to był +Rok dla Niepodległej+, kiedy to przygotowywaliśmy się do uroczystego świętowania stulecia odzyskania niepodległości" - powiedziała minister na konferencji prasowej w Warszawie.

Od kilku lat MEN nadaje hasła kolejnym latom szkolnym, zwracając uwagę na kwestie, które w danym roku powinny być priorytetem.

Przez cały rok szkolny w szkołach będą organizowane różne działania związane z obchodami rocznicy odzyskania niepodległości. Kumulacja obchodów nastąpi 9 listopada o godz. 11.11, gdy odbędzie się próba pobicia rekordu - we wszystkich placówkach odśpiewane zostaną cztery zwrotki hymnu narodowego.

Minister edukacji podała, że we wrześniu do 24 tys. szkół wszystkich typów pójdzie 4,5 mln uczniów, a do przedszkoli 1,4 mln dzieci.

Przypomniała, że nowy rok szkolny będzie kolejnym rokiem wdrażania reformy edukacji. Zgodnie z nową podstawą programową uczyć się będą uczniowie klas I, II, IV, V, VII i VIII szkoły podstawowej. W związku z objęciem nową podstawą kolejnych roczników, czyli uczniów klasy II, V i VIII, minister dopuściła do użytku szkolnego 151 nowych podręczników właśnie dla tych klas.

"Jest to też rok przygotowania do egzaminu po ósmej klasie. Będziemy mieli w tym roku w kwietniu dwa egzaminy: egzamin po gimnazjum, który przeprowadzony zostanie od 10 do 12 kwietnia i właśnie egzamin po ósmej klasie" - powiedziała Zalewska. Egzamin ósmoklasisty potrwa od 15 do 17 kwietnia.

Szkolenia dla nauczycieli

Minister zapowiedziała, że zostanie przeprowadzony kolejny cykl szkoleń dla nauczycieli pod kątem przygotowania uczniów do egzaminu ósmoklasisty. "Będzie to egzamin z języka polskiego, matematyki i języka obcego. W przypadku matematyki i języka obcego większość zadań będzie zadaniami otwartymi" - powiedziała.

Zalewska przyznała, że ciągle zaniepokojenie części rodziców budzi wiosenna rekrutacja do szkół ponadpodstawowych. O miejsca w szkołach powalczą wtedy dwa roczniki uczniów - kończący VIII klasę szkoły podstawowej i kończący III klasę gimnazjum.

Minister zapewniła, że uczniowie ci będą uczyć się w osobnych klasach - absolwenci gimnazjów zgodnie ze starą podstawą programową (dla trzyletniego liceum i czteroletniego technikum), a absolwenci ośmioletniej szkoły podstawowej zgodnie z nową (dla czteroletniego liceum i pięcioletniego technikum).

"Jesteśmy gotowi - tak zapowiedzieliśmy w maju - z całą kampanią informacyjną" - zapewniła minister. Podała, że do szkół trafią plakaty z informacjami, będzie też infolinia, spotkania z kuratorami i samorządowcami. Zapowiedziała, że informacje o szczegółach kampanii przedstawi na osobnej konferencji prasowej.

"Chcę rodziców zapewnić, że jesteśmy w stałym kontakcie z samorządowcami, którzy są gotowi do rekrutacji, co podkreślają w kampanii wyborczej" - powiedziała.

Przypomniała, że przy rekrutacji, jak w latach ubiegłych, brane będą pod uwagę m.in. wyniki egzaminów, oceny na świadectwie i wyniki z olimpiad przedmiotowych.

"Nowy rok szkolny to także nowe przepisy dotyczące nauczycieli" - powiedziała Zalewska. Przypomniała, że od nowego roku szkolnego nie będzie można zatrudnić nauczyciela w szkole niepublicznej czy niepublicznej poradni psychologiczno-pedagogicznej na umowę zlecenie. "Nie jest już nauczycielem na +umowie śmieciowej+, ale jest nauczycielem na umowie o pracę. To kwestia jego bezpieczeństwa, również socjalnego, jak i jego związania ze szkołą" - podkreśliła minister.

Zaznaczyła, że zmiana ta nie przeszkodzi szkołom w zatrudnianiu specjalistów, np. fizjoterapeutów, na zlecenie, gdyż nowe zasady zatrudniania obejmą tylko nauczycieli i specjalistów z przygotowaniem pedagogicznym.

Będą podwyżki

Minister mówiła także, że nowy rok przyniesie także zmiany w zatrudnianiu pedagogów szkolnych, psychologów szkolnych, logopedów i nauczycieli wspomagających, gdyż określona została wysokość ich pensum. Wcześniej samorządy miały dowolność w ustalaniu liczby godzin ich bezpośredniej pracy z dziećmi.

Zapowiedziała, że nowy rok szkolny będzie kolejnym, w którym nauczyciele dostaną podwyżki. Przypomniała, że od 1 kwietnia 2018 r. średnie wynagrodzenie nauczycieli wzrosło o 5,35 proc. Subwencja oświatowa o około 1,2 mld zł. Od 1 stycznia 2019 r. wynagrodzenia nauczycieli mają wzrosnąć o kolejne 5 proc. W ciągu trzech lat zostaną podniesione o około 15,8 proc. Jak mówiła minister, całość tej podwyżki wejdzie w życie od 1 stycznia 2020 r., czyli za niespełna rok i 9 miesięcy.

"W projekcie budżetu (na 2019 r. - PAP) widać 2 mld zł na podwyżkę od 1 stycznia 2019 r. Wiem, że dotrzymamy słowa i państwo zobaczą to w projekcie budżetu na 2020 r. - będzie się on kształtował w sierpniu i wrześniu (przyszłego roku - PAP) - kolejne 2 mld zł" - powiedziała Zalewska.

Minister mówiła także, że od nowego roku szkolnego wejdą w życie nowe zasady awansu zawodowego nauczycieli i oceny ich pracy. "Ma do doprowadzić nauczyciela dyplomowanego do dodatku w wysokości 500 zł miesięcznie. To będzie dodatek dla wyróżniających się nauczycieli. Stąd pojawiła się ocena" - wyjaśniła. Zapowiedziała, że w projekcie ustawy dotyczącym szkolnictwa zawodowego znajdzie się zapis, że ocena będzie dokonywana nie co trzy lata, jak obecnie stanowią przepisy, ale co pięć lat.

Minister zapowiedziała również, że "na zawsze do kalendarza szkolnego chce wprowadzić Ogólnopolski Dzień Ważenia Tornistrów". Począwszy od 1 października, co roku w tym dniu przedstawiciele ministerstwa, kuratoriów, sanepidu oraz rodzice będą ważyć tornistry uczniów. Chodzi w nim o to, by na co dzień rodzice i dzieci zwracali uwagę na to, w jaki sposób właściwie pakować się do szkoły.

Zalewska poinformowała, że w nowym roku kontynuowane będą programy: podłączania szkół do szerokopasmowego internetu, wyposażania szkół w sprzęt multimedialny "Aktywna tablica" i wyposażania w laboratoria szkolne. "Chcemy, by w każdej szkole było laboratorium szkolne" - podkreśliła.