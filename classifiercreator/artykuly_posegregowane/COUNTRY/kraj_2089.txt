Grodno, Białoruś, 28.07.2018. Marszałek Senatu Stanisław Karczewski. (ls/doro)  Archiwum PAP/Leszek Szymański 
                                        

            Dzisiaj rozpoczyna się maraton wyborczy, który skończy się w maju 2020 roku. Do pierwszych wyborów - samorządowych  - pozostało niewiele czasu; niech wygra ambitna, uczciwa Warszawa i Polska - napisał we wtorek na Twitterze marszałek Senatu Stanisław Karczewski.
      
            Wybory samorządowe odbędą się w niedzielę 21 października 2018 roku - wynika z rozporządzenia premiera Mateusza Morawieckiego, które we wtorek opublikowano w Dzienniku Ustaw. Druga tura wyborów odbędzie się 4 listopada. Głosowanie w wyborach odbędzie się w godzinach 7-21. Wraz z ogłoszeniem rozporządzenia rusza kampania wyborcza.

"Zatem dzisiaj rozpoczyna się maraton wyborczy. Skończy się w maju 2020 roku. Do pierwszych wyborów - samorządowych - pozostało niewiele czasu. Pierwsza tura już za 68, a druga za 84 dni" - oświadczył na Twitterze Karczewski.

"Niech wygra ambitna, uczciwa Warszawa i Polska" - podkreślił marszałek Senatu, nawiązując do hasła zaprezentowanego wcześniej przez Patryka Jakiego, kandydata Zjednoczonej Prawicy na prezydenta stolicy.

"+Ambitna i uczciwa Warszawa+, to będzie nasze hasło, które będziemy nieśli podczas najbliższej dyskusji o przyszłości naszego miasta, (...) z tym hasłem ruszamy w bój o stolicę" - oświadczył Jaki.

Wcześniej we wtorek, również za pośrednictwem mediów społecznościowych, szef sztabu wyborczego Prawa i Sprawiedliwości Tomasz Poręba poinformował, że na początku września lider ugrupowania Jarosław Kaczyński zainauguruje kampanię wyborczą PiS.