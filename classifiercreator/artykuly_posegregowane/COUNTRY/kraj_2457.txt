My nie mamy problemu ze wskazaniem, kto będzie naszym kandydatem na prezydenta w wyborach w 2020 r., natomiast opozycja ma - powiedziała we wtorek wicemarszałek Sejmu, rzeczniczka PiS Beata Mazurek, odnosząc się do słów szefa Rady Europejskiej Donalda Tuska o swoim ew. starcie w wyborach.
      
            Podczas piątkowej rozmowy w TVN24, b. premier, szef Rady Europejskiej Donald Tusk, zapytany czy rośnie jego determinacja, aby wrócić do polskiej polityki, powiedział: "Za wcześnie jest na spekulacje. Znam te niektóre opinie i życzenia, ale jedno mogę powiedzieć dzisiaj - gdyby Jarosław Kaczyński zdecydował się kandydować (w wyborach prezydenckich - PAP), to nie wahałbym się ani chwili i stanąłbym do takiego pojedynku". Szef Prawa i Sprawiedliwości mówił w zeszłym tygodniu w wywiadzie dla tygodnika Sieci, że kandydatem jego partii będzie obecny prezydent Andrzej Duda.

Pytana przez dziennikarzy w Sejmie o zapowiedź Tuska, rzeczniczka PiS stwierdziła, że wynikają one z obawy "przed tym, że Donald Tusk przegra prezydenturę z Andrzejem Dudą".

"Donald Tusk doskonale o tym wiedział, bo publicznie Jarosław Kaczyński powiedział, że naszym kandydatem będzie Andrzej Duda, decyzję oczywiście w tej sprawie podejmie komitet polityczny, więc nie sądzę, by Donald Tusk tej wypowiedzi nie znał" - mówiła Mazurek.

"(To) celowa zaczepka, którą traktuję trochę z przymrużeniem oka, bo dzisiaj, tak naprawdę my nie mamy problemu z tym, żeby wskazać, kto będzie naszym kandydatem (na prezydenta), natomiast opozycja ma. Zadałabym inne pytanie: czy rzeczywiście Donald Tusk musi czekać aż ponad rok na to, aby udzielić odpowiedzi Nowoczesnej, która o to pyta, która przecież tworzy komitety obywatelskie i chce iść do wyborów razem z PO. Ale być może też jest taka sytuacja, że Donald Tusk już wie o tym, że nie ma szans na to, by zostać zagospodarowanym w UE, czas się pakować i wracać do Polski" - oceniła rzeczniczka PiS.

Szefowa Nowoczesnej Katarzyna Lubnauer powiedziała w sobotę, że oczekuje od Tuska jasnej deklaracji w sprawie jego startu w wyborach. "Oczekuję, że stanie on do boju, że stawi się w tym sporze" - podkreśliła.