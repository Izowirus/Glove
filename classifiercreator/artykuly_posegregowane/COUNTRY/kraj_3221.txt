Poznań, 26.07.2016. Rzecznik Komendy Wojewódzkiej Policji w Poznaniu Andrzej Borowiak podczas wypowiedzi dla mediów, 26 bm. Około godziny 19:30, 25 bm. w Czerwonaku koło Poznania znaleziono pływające w Warcie zwłoki młodej kobiety. Ubiór i przedmioty osobiste wskazują, że może to być zaginiona 23 listopada ubiegłego roku Ewa Tylman.
(jk/cat) PAP/Jakub Kaczmarczyk ***Zdjęcie do depeszy PAP pt. Poznań/Policja: we wtorek potwierdzenie, czy odnaleziono ciało Ewy Tylman*** PAP © 2018 / Jakub Kaczmarczyk
                                        

            Sytuacja, do której doszło w Pobiedziskach jest dla nas niezrozumiała, oburzająca i bulwersująca - powiedział PAP w sobotę rzecznik wielkopolskiej policji mł. insp. Andrzej Borowiak. W środę policjanci zamiast udzielić mężczyźnie pomocy - wywieźli go do lasu, gdzie zmarł.
      
            „Dla nas wszystkich celem jest, aby tych policjantów, którzy są wysyłani na ulice wyposażyć w odpowiednią wiedzę i kompetencje, oraz narzędzia, aby mogli chronić, bronić ludzi, pomagać im jak tylko trzeba. To odbywa się m.in. w taki sposób, że policjanci są instruowani przed każdym wyjściem na patrol, są regularnie szkoleni. Kiedy dochodzi do takiej sytuacji, jak w Pobiedziskach, dla nas jest to po prostu niezrozumiałe, oburzające i bulwersujące” – powiedział PAP w sobotę rzecznik wielkopolskiej policji mł. insp. Andrzej Borowiak.

„To jest zdanie nie tylko moje prywatne, ale przede wszystkim komendantów, Komendanta Miejskiego Policji w Poznaniu, ponieważ on tę sytuację teraz chyba najbardziej dotkliwe przeżywa" - dodał.

"Wszystkie sytuacje z przeszłości, które miały miejsce na terenie kraju, a które dotyczyły niedopełnienia obowiązków przez funkcjonariuszy - były bardzo mocno piętnowane nie tylko w społeczeństwie, ale przede wszystkim także w samym środowisku policjantów. Dlatego nikt z nas się nawet nie spodziewał, że mimo tylu dyskusji i omawiania tych kwestii – u nas w ogóle do takiej sytuacji mogło dojść” - zaznaczył Borowiak.

W sobotę Borowiak poinformował PAP, że w czwartek w podpoznańskich Pobiedziskach zgłoszono zaginięcie 36-latka. Mężczyzna miał wyjść w środę z domu, nie było z nim kontaktu. Sprawę zaginięcia zaczęła badać policja. W czwartek po południu, zwłoki mężczyzny znaleziono przy drodze w kompleksie leśnym przy jeziorze Dobre.

Okazało się, że w środę, w „dniu zaginięcia 36-latka, była zgłoszona interwencja policjantom, że ten mężczyzna leżał przy ulicy Poznańskiej. (…) Policjant z trzyletnim stażem służby i policjantka z rokiem służby w policji wzięli tego półprzytomnego mężczyznę, najprawdopodobniej mocno pijanego, i zamiast wezwać pogotowie, czy odwieźć go na izbę wytrzeźwień – zawieźli go do lasu i tam go zostawili; tam również ten mężczyzna zmarł” – tłumaczył PAP Borowiak.

Nieoficjalnie ustalono, że kiedy doszło do zdarzenia, policjantom kończyła się tego dnia służba. Najprawdopodobniej funkcjonariusze chcieli jak najszybciej zakończyć służbę i wrócić do domu.

Policjanci są już formalnie wyrzuceni z policji. Prokuratura zdecydowała o postawieniu im zarzutów niedopełnienia obowiązków i nieudzielenia pomocy, oraz narażenia tego mężczyzny na utratę życia i zdrowia.

Policjantka, która brała udział w tych zdarzeniach, przyznała się do zarzucanych jej czynów. Złożyła też wyjaśnienia, jednak prokuratura na tym etapie i z uwagi na dobro prowadzonego postępowania nie ujawnia ich treści. Wobec policjantki prokurator zastosował środki zapobiegawcze w postaci zawieszenia w czynnościach służbowych, oraz zakaz opuszania kraju połączonego z zatrzymaniem paszportu i 5 tys. zł poręczenia majątkowego.

„W odniesieniu do funkcjonariusza – mężczyzna nie przyznał się do winy i skorzystał z prawa do odmowy złożenia wyjaśnień. Prokurator doszedł do wniosku, że ze względu na istniejącą realną obawę matactwa konieczne jest wystąpienie do sądu w wnioskiem o zastosowanie tymczasowego aresztowania” – powiedziała PAP w sobotę rzeczniczka Prokuratury Okręgowej w Poznaniu prok. Magdalena Mazur-Prus.

Decyzja sądu w sprawie tymczasowego aresztu ma zapaść jeszcze w sobotę. Funkcjonariuszom za zarzucane im czyny grozi kara do 5 lat więzienia.