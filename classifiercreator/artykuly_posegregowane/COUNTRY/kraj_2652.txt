Warszawa, 27.06.2018. Premier Mateusz Morawiecki podczas konferencji prasowej w KPRM w Warszawie, 27 bm. Równolegle odbyła się konferencja premiera Izraela Benjamina Netanjahu w Tel-Awiwie. Premierzy Polski i Izraela przedstawili wspólne stanowisko ws. noweli ustawy o IPN. (ls/doro)  Archiwum PAP/Leszek Szymański 
                                        

            Chciałbym, byśmy rządzili kilka kadencji, bo wówczas będziemy w stanie trwale odmienić Polskę; jako kraj  mamy ogromną szansę przed sobą, ale nasze reformy mogą zostać odwrócone - podkreślił w wywiadzie dla tygodnika "Sieci" premier Mateusz Morawiecki.
      
            Premier zaznaczył, że jego pierwsze sześć miesięcy jako premiera "było trudne". "Po kilku dniach art 7., po pierwszym miesiącu ustawa o IPN, po pierwszych trzech miesiącach sprawa nagród, po czterech miesiącach - potężny protest niepełnosprawnych" - wymieniał szef rządu. Zaznaczył, że do tych spraw doszła jeszcze afera GetBack, w którą - jak ocenił - "próbują ubrać prawicę". Zapewnił, że afera ta zostanie "bardzo dokładnie i do spodu wyjaśniona".

Morawiecki podkreślił, że dotąd "brakowało czasu na myślenie strategiczne", ale - jak zaznaczył - obecnie może się już na tym skoncentrować. "Bardzo pomagają mi spotkania ze zwykłymi Polakami" - zaznaczył premier.

Pytany, ile jest prawdy w doniesieniach o konflikcie w rządzie, Morawiecki powiedział, że publikacje medialne na ten temat są "najczęściej wyssane z palca". Podkreślił, że np. ma i miał dobre relacje z b. ministrem rolnictwa Krzysztofem Jurgielem. "Sugerowanie mi zamiaru zdymisjonowania ministra (koordynatora służb specjalnych) Mariusza Kamińskiego czy ministra (energii, Krzysztofa) Tchórzewskiego jest również kosmicznym pomysłem" - podkreślił.

Na pytanie czy podtrzymuje swoją deklarację sprzed ponad roku, że PiS będzie rządziło do 2031 r. Mateusz Morawiecki odparł: "Bardzo chciałbym, byśmy rządzili kilka kadencji, bo wówczas będziemy w stanie trwale odmienić Polskę". "Jako kraj mamy ogromną szansę przed sobą. Te reformy mogą jednak zostać odwrócone. Mam nadzieję, że będziemy w stanie przekonać do siebie kolejne grupy obywateli. I naprawiając błędy bezwzględnej dla dużej części społeczeństwa transformacji III RP, budować sprawne państwo i nowoczesną gospodarkę opartą w coraz większym stopniu na polskim kapitale i podejściu solidarnościowym" - zaznaczył szef rządu.

Morawiecki był też pytany czy ustawa tzw. 2.0, która reformuje system szkolnictwa wyższego, ma jego pełne wsparcie. "Do tej ustawy zostało wprowadzone kilkadziesiąt istotnych poprawek i dziś mamy wokół niej szeroki konsens. Ma ona również moje poparcie" - zadeklarował premier. "Piąta i czwarta setka, jeśli chodzi o pozycję naszych uczelni w rankingu uniwersytetów, to nie jest szczyt moich marzeń, ani szczyt możliwości polskich uczelni" - podkreślił Mateusz Morawiecki.