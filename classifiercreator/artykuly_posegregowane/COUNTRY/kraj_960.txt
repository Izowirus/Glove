W niedzielę w 649 miejscach odbędzie się druga tura wyborów wójta, burmistrza lub prezydenta miasta. O fotel prezydenta walczyć będą kandydaci m.in. w 5 miastach wojewódzkich: Gdańsku, Krakowie, Olsztynie, Kielcach i Szczecinie.
      
            21 października wybrano wójtów, burmistrzów i prezydentów w 1826 gminach i miastach.

II tura wyborów odbędzie się 4 listopada w 649 gminach i miastach, tam gdzie w pierwszym głosowaniu żaden z kandydatów na wójta, burmistrza czy prezydenta miasta nie otrzymał więcej niż połowę ważnie oddanych głosów.

W niedzielę do urn pójdą mieszkańcy 5 miast wojewódzkich: Gdańska, Krakowa, Kielc, Olsztyna i Szczecina. W wyborach samorządowych w 2014 roku, drugą turę wyborów przeprowadzono w 11 miastach wojewódzkich.

W Gdańsku zmierzą się rządzący miastem od 1998 roku Paweł Adamowicz (w I turze wyborów uzyskał 36,97 proc. głosów) oraz kandydat Zjednoczonej Prawicy Kacper Płażyński (29,68 proc. głosów).



W Krakowie w II turze wyborów znaleźli się ubiegający się o reelekcję prezydent Jacek Majchrowski (43,7 proc. poparcia w I turze) oraz kandydatka Zjednoczonej Prawicy posłanka PiS Małgorzata Wassermann (zdobyła 33,6 proc. głosów).

W Olsztynie o fotel prezydenta miasta walczą dotychczasowy prezydent Piotr Grzymowicz (33,78 proc. głosów w I turze) i były włodarz miasta Czesław Małkowski (30,66 proc.).

W Szczecinie zmierzy się obecnie urzędujący prezydent Piotr Krzystek (w I turze 47,25 proc. głosów) oraz kandydat PiS Bartłomiej Sochański (21,99 proc.).

W Kielcach o urząd prezydenta powalczą urzędujący od 2002 r. prezydent Wojciech Lubawski (29,20 proc. głosów w I turze) oraz europoseł Bogdan Wenta (37,62 proc.).

W Warszawie, Wrocławiu, Poznaniu, Lublinie, Łodzi, Bydgoszczy, Toruń, Gorzowie Wielkopolskim, Zielonej Górze, Opolu, Rzeszowie, Białymstoku i Katowicach rozstrzygające było głosowanie 21 października.

Głosowanie odbędzie się w niedzielę, w godz. 7-21. W drugiej turze wyborów zwycięża ten kandydat, który otrzyma większą liczbę ważnie oddanych głosów.

Jeśli obaj kandydaci otrzymaliby tę samą liczbę głosów, wygrywa ten, który w większej liczbie obwodów do głosowania uzyskał więcej głosów niż drugi kandydat. W Kodeksie wyborczym przewidziano też rozwiązanie na okoliczność gdyby liczba obwodów okazała się równa - wtedy o tym, kto zostanie wójtem (burmistrzem, prezydentem miasta) decyduje losowanie przeprowadzane przez gminną komisję wyborczą.