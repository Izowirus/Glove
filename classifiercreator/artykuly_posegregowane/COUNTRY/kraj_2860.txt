Pochylimy się nad nowymi sposobami walki z handlem dopalaczami; będziemy z pełną determinacją walczyć z tą przestępczością - powiedział w czwartek minister spraw wewnętrznych i administracji Joachim Brudziński.
      
            W MSWiA odbył się briefing prasowy ministra Joachima Brudzińskiego i Komendanta Głównego Policji nadinsp. Jarosława Szymczyka, dotyczący rozbicia grupy handlującej dopalaczami.

"Ci przestępcy zatrzymani we Wrocławiu mieli pełną świadomość, że handlują wyjątkowym - przepraszam za określenie - świństwem, wyjątkową trucizną" - powiedział Brudziński. Dodał, że według wyliczeń policji grupa uzyskała z tego procederu ponad 14 mln zł.

"W tej sprawie jest absolutna determinacja i wola ze strony premiera Mateusza Morawieckiego, zostaliśmy wraz z ministrem (sprawiedliwości) Zbigniewem Ziobro zadaniowani do tego, aby wspólnie z przedstawicielami prokuratury i policji pochylić się, zastanowić nad zmianami obecnie obowiązującego prawa, które dałyby jeszcze lepsze instrumenty w ręce polskiej policji i prokuratury do walki z tym przestępstwem" - powiedział minister.

"Będziemy z tą przestępczością, wyjątkowo odrażającą, z pełną determinacją walczyć" - podkreślił szef MSWiA. Zaapelował do rodziców, by uczulali swoje dzieci, szczególnie w czasie okresu wakacyjnego, na tego typu niebezpieczeństwa.