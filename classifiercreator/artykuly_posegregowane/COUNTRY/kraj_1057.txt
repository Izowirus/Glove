Postanowienie sądu ws. pozwu prezydenta Krakowa Jacka Majchrowskiego przeciwko premierowi Mateuszowi Morawieckiemu jest bardzo sprawiedliwe społecznie, bo to rząd PiS zwrócił uwagę na problem czystego powietrza w skali kraju - mówiła kandydatka PiS na prezydenta Krakowa Małgorzata Wassermann.
      
            W piątek Sąd Okręgowy w Krakowie oddalił wniosek prezydenta miasta Jacka Majchrowskiego złożony w trybie wyborczym przeciwko premierowi Mateuszowi Morawieckiemu. Ubiegający się o reelekcję prezydent Krakowa domagał się szczegółowego sprostowania w mediach tradycyjnych i społecznościowych wypowiedzi premiera, który mówił podczas konwencji PiS, że władze miasta "nie zrobiły nic lub prawie nic", jeśli chodzi o politykę na rzecz czystego powietrza.

Wassermann powiedziała w piątek dziennikarzom, że postanowienie sądu "przyjmuje z dużą satysfakcją". W jej ocenie jest ono "bardzo sprawiedliwe społecznie". Zaznaczyła, że nie zna ani dokładnej treści wniosku, ani jego uzasadnienia.

"To dopiero rząd Mateusza Morawieckiego zwrócił uwagę na problem czystego powietrza w skali kraju. Dał ogromne pieniądze i napisał ogromny program, który ma pomóc w walce (ze smogiem) nie pojedynczym, lokalnym organizacjom (...), tylko to jest działanie na szczeblu państwowym, które - mam nadzieję - w ciągu dwóch, trzech lat doprowadzi do tego, że będziemy oddychać czystym powietrzem" - podkreśliła posłanka PiS.

"Dzisiaj chyba nie jest źle, bo mieliśmy bardzo silny wiatr. Zaczął się sezon grzewczy, normy powietrza przekroczone wielo-, wielokrotnie. Przed nami bardzo trudne pół roku, tych dni wietrznych pewnie nie będzie tak dużo i za chwilę wrócimy do przekroczenia 300, 400, 500 proc. To pokazuje, że bardzo dużo pracy przed nami" - zauważyła kandydatka na prezydenta Krakowa.

Wassermann pytana przez dziennikarzy przyznała, że zauważa działania Krakowa w walce ze smogiem, ale zaznaczyła, iż dla niej liczy się skuteczność. „Jeżeli ja mam 300 proc. przekroczenia normy to sobie zadaję pytanie, czy to co zostało do tej pory zrobione jest skuteczne. Jeżeli nie jest skuteczne, to znaczy, że jesteśmy na samym początku tej drogi” - podkreśliła.

Zadeklarowała również, że jest za utrzymaniem restrykcyjnej uchwały antysmogowej dla Krakowa, która zakazuje wykorzystywania wszelkich paliw stałych do ogrzewania domów i mieszkań. „Jestem za utrzymaniem tego, żeby ta walka była konsekwentna i bezwzględna” - mówiła kandydatka.

Jak zadeklarowała, jeśli zostanie prezydentem Krakowa wykorzysta wszystkie możliwe narzędzia prawne dotyczące poprawy jakości powietrza w mieście i wszystkie możliwości współpracy z premierem Morawieckim w tym zakresie, a także Piotrem Woźnym, pełnomocnikiem premiera ds. programu "Czyste Powietrze” oraz Pawłem Ciećko, Głównym Inspektorem Ochrony Środowiska.

„Wykorzystam wszystkie możliwości do porozumienia się z gminami ościennymi, natomiast jeżeli rzeczywiście nie będzie woli tego porozumienia, sięgniemy po te narzędzia, które daje ustawa” - zapowiedziała Wassermann i dodała: „Nie cofnę się ani o krok”.

Pytana o zdjęcie kamienicy w Barcelonie, które zostało wykorzystane jako tło do jej mema internetowego dotyczącego walki ze smogiem Wassermann wyjaśniła, że fotografia została pobrana z bezpłatnej bazy zdjęć, bo w kampanii wyborczej nie ma czasu na poszukiwanie właściciela krakowskiej kamienicy, który zechciałby zgodzić się na wykorzystanie jej wizerunku.

„Z wielką satysfakcją przyjmuję fakt, że moi konkurenci nie atakują mojego programu merytorycznie, bo zarzutów nie mają (…). To jest oczywiste, że jest to tylko tło – jeżeli ktoś mówi, że jest to wpadka czy gafa, to znaczy, że te zarzuty w stosunku do mnie są bardzo miałkie” - oceniła posłanka PiS.