Łowicz, 02.09.2018. Premier Mateusz Morawiecki (C) podczas spotkania z mieszkańcami Łowicza. Po zakończeniu konwencji wyborczej Prawa i Sprawiedliwości, jaka miała miejsce w Warszawie, 2 bm. szef polskiego rządu udał się specjalnym kampanijnym busem do Łowicza, rozpoczynając tym samym objazd po Polsce, w trakcie którego politycy partii będą promować program PiS na wybory samorządowe. (cat)
PAP/Bartłomiej Zborowski PAP © 2018 / Bartłomiej Zborowski
                                        

            Jesteśmy dla Polski, dla Polaków, by nasz kraj był bardziej solidarny, sprawiedliwy i szczęśliwy - mówił premier Mateusz Morawiecki w niedzielę podczas spotkania wyborczego w Łowiczu. Zaprezentował mieszkańcom propozycje przedstawione na niedzielnej konwencji PiS.
      
            W niedzielę w Warszawie odbyła się konwencja wyborcza Prawa i Sprawiedliwości. Podczas niej prezes PiS Jarosław Kaczyński podkreślał, że obóz Zjednoczonej Prawicy "idzie razem ku zwycięstwu, ku lepszej Polsce". Mówił również, że chce, aby "wspólnym wysiłkiem doprowadzić do tego, by za 15-20 lat w Polsce było tak, jak na zachód od naszych granic". Z kolei premier Mateusz Morawiecki wymienił pięć propozycji PiS na wybory samorządowe, czyli obniżkę rachunków za ciepło, energię i utylizację odpadów, odbudowę połączeń autobusowych i kolejowych, upowszechnienie dostępu do szybkiego internetu oraz 300 mln zł na wsparcie budżetów obywatelskich w gminach.

Premier po konwencji w Warszawie udał się specjalnym kampanijnym autobusem do Łowicza. Szef rządu od tej wizyty rozpoczął objazd po Polsce, w trakcie którego politycy partii będą promować program PiS na wybory samorządowe.

W trakcie spotkania z mieszkańcami Łowicza Morawiecki zadeklarował, że chce słuchać ludzi i rozmawiać z nimi o ich problemach.

Premier stwierdził, że mieszkańcy Łowicza potrafili stworzyć swoją "markę i historię". Nawiązując do położenia miasta nad Bzurą i obchodzonej w sobotę 79. rocznicy wybuchu II wojny światowej poprosił zgromadzonych o minutę ciszy dla podziękowania wszystkim, którzy walczyli wówczas w obronie Polski.

Szef rządu podkreślił, że po niedzielnej konwencji politycy Zjednoczonej Prawicy ruszają w Polskę, by rozmawiać o problemach małych miast, samorządów, wsi.

Przedstawił również kandydata Zjednoczonej Prawicy na burmistrza Łowicza - Jakuba Wolskiego. "Pan Jakub idzie do polityki lokalnej, samorządowej nie dla pieniędzy, bo nie o to mu chodzi, tylko żeby coś dobrego zrobić dla społeczności lokalnej" - powiedział Morawiecki.

Premier wymienił także propozycje, które zaprezentował podczas niedzielnej konwencji, wśród nich program "Ciepły dom".

"W całej Polsce chcemy rozpocząć wielki program termomodernizacji" - mówił Morawiecki. Dodał, że dzięki temu będziemy mieli czystsze powietrze i "mniejsze rachunki płacili za ciepło, prąd".

Morawiecki zapowiedział także niższe opłaty za utylizację odpadów, co określił jako program "Segregujesz - płacisz mniej". "Polska jest zawalona śmieciami, nie chcemy tego" - stwierdził.

Premier zapowiedział także zwiększenie nakładów na politykę senioralną, w tym budowę domów seniora. "Chcemy zaproponować seniorom jak najlepsze warunki, w tym pozwólcie, że tak nazwę, drugim domu - domu seniora" - mówił. "Rząd przeznaczy na to dwa, trzy razy więcej środków niż dzisiaj" - zadeklarował Morawiecki.

Szef rządu zapowiedział w Łowiczu także przeznaczenie 500 mln zł na place zabaw i ośrodki sportowe.

Jako trzeci punkt swoich zapowiedzi wymienił program "Nowoczesna gmina", który - jak mówił - obejmie m.in. współfinansowanie budowy i remontów chodników do szkół, a także remont dworców czy odtworzenie linii kolejowych.

"Takie miasta jak Łowicz były, jak to się mówiło, na marginesie transformacji ustrojowej, a więc my wdrożymy największy, kilkumiliardowy program renowacji dworców dla małych, mniejszych miejscowości" - powiedział Morawiecki.

Rząd we wrześniu utworzy fundusz drogowy, który będzie dysponował 5 mld zł

Podkreślił, że rząd we wrześniu utworzy fundusz drogowy, który będzie dysponował 5 mld zł. Premier tłumaczył, że dzięki funduszowi będzie można wiele dróg wyremontować i wybudować nowe. Jak mówił, będziemy mieli największy w historii ostatnich 30 lat program budowy dróg lokalnych.

Morawiecki podkreślał również rolę sejmików wojewódzkich. "Tam, gdzie się dobrze współpracuje, jak np. z Podkarpaciem, tam idą ogromne inwestycje" - stwierdził.

"Musimy mieć uczciwą władzę w sejmikach" - dodał premier.

Jako czwarty punkt zapowiedzi wyborczych wymienił zapewnienie dostępu do szybkiego internetu, w tym szkół. Poinformował, że program będzie kosztować 4 mld zł, a na jego realizację potrzebne będą dwa lata.

Premier zapowiedział też 300 mln zł na budżety obywatelskie, w których - jak mówił - to obywatele będą decydować, które inwestycje należy realizować. "Chcemy zejść z tym do wszystkich gmin i powiatów tak, żeby był obowiązek, pytać obywateli o pewne inwestycje" - mówił Morawiecki.

Szef rządu ocenił, że aby zmieniać kraj, PiS musi wygrać kolejne wybory. "Nasi przeciwnicy mają ogromną siłę mediów - 70, 80 procent, a może więcej, jest za nimi, więc najważniejsza dla nas jest wasza oddolna aktywność" - mówił Morawiecki.

Zaapelował o wsparcie partii na spotkaniach, a także w rozmowach. "Jesteśmy dla Polski, dla Polaków, po to, żeby Polska była bardziej solidarna, sprawiedliwa i bardziej szczęśliwa" - powiedział premier.

"To mnie jedynie interesuje, chcę, żeby nasza polityka i zmiany, które teraz w samorządzie będziemy wdrażali były tą cegiełką, krokiem w dobrym kierunku i z tego, żebyście nas ocenili" - dodał.

Premier złożył wieniec pod pomnikiem Solidarności w Łowiczu.