Wielu kandydatów Platformy Obywatelskiej będzie startować w wyborach samorządowych z list lokalnych komitetów, a nie z list Koalicji Obywatelskiej; nie narzucaliśmy obowiązku startu z list koalicji - powiedział PAP szef klubu PO Sławomir Neumann.
      
            Jak wynika z danych PKW, w jesiennych wyborach samorządowych komitet wyborczy PiS zarejestrował ponad 31 tys. kandydatów na radnych, komitet PSL – ponad 16 tys.; koalicyjny komitet PO i Nowoczesnej – ok. 10 tys., a komitet wyborców Kukiz'15 – blisko 5 tys.

Szef klubu PO powiedział PAP, że wielu kandydatów Platformy będzie startować w wyborach samorządowych z list lokalnych komitetów, a nie z list Koalicji Obywatelskiej. „Hanna Zdanowska, Jacek Majchrowski, Krzysztof Żuk – w dużych miastach. Żeby kandydat na wójta, burmistrza czy prezydenta miasta mógł startować, musi mieć swoją listę, więc jeżeli lista Hanny Zdanowskiej jest jej lokalnym komitetem, to nie jest to komitet Koalicji Obywatelskiej” – mówił Neumann.

„To są wybory samorządowe, to są wybory blisko ludzi. Oni decydują o tym, jak chcą kandydować. Myśmy nie narzucali obowiązku startu z list Koalicji Obywatelskiej. Do sejmików województw – gdzie są wybory polityczne – startuje Koalicja Obywatelska, a w innych miejscach jest bardzo różnie” – mówił polityk PO. „Naszych kandydatów jest kilkadziesiąt tysięcy, bo w wielu miastach są oni w lokalnych komitetach” – dodał.

Neumann – który jest szefem pomorskich struktur PO – powiedział, że w województwie pomorskim, kandydaci Platformy wystartują z lokalnych komitetów m.in. w Kwidzynie, Sztumie, Nowym Dworze Gdański, Pruszczu Gdańskim, Bytowie, Lęborku. „W połowie województwa to są lokalne komitety, w połowie jest to Koalicja Obywatelska” – dodał.

Termin zgłaszania list kandydatów na radnych minął w poniedziałek. Z kolei kandydatów na wójtów burmistrzów i prezydentów miast komitety mogą zgłaszać do środy 26 września. Swoich kandydatów mogą zgłaszać tylko te komitety, które zarejestrowały listy w wyborach do rad w co najmniej połowie okręgów wyborczych w danej gminie.