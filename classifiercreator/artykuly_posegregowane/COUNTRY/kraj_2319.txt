Warszawa, 03.07.2017. Marszałek Sejmu RP Marek Kuchciński (L), marsząłek Senatu RP Stanisław Karczewski (P) i przewodniczący izraelskiego Knesetu Yuli Yoel Edelstein (C) podczas wspólnej konferencji prasowej, po spotkaniu polityków w Sejmie. Szef izraelskiego parlamentu jest z oficjalną wizytą w Warszawie, na zaproszenie marszałka Sejmu. Polska i Izrael utrzymują regularne kontakty polityczne wysokiego szczebla. Działająca w tej kadencji w Sejmie i Senacie polsko-izraelska grupa parlamentarna liczy aktualnie 22 posłów i trzech senatorów.  Archiwum fot. PAP/Marcin Obara
                                        

            W wyniku sporu polsko-izraelskiego uzyskaliśmy coś bardzo poważnego za umiarkowaną cenę; oświadczenie polsko-izraelskie mówi prawdę o tym jak było i to ważny fakt - mówił w czwartek w programie "Gość wiadomości" w TVP prezes PiS Jarosław Kaczyński.
      
            Prezes PiS, pytany o polsko-izraelski spór dot. noweli ustawy o IPN ocenił, że spór ten "zakończył się bardzo poważnym polskim sukcesem".

"Proszę spojrzeć: już nie na ostatnie miesiące, lata, tylko na ostatnie dziesięciolecia - od dziesięcioleci już trwa proces przypisywania Polsce współodpowiedzialności za Holokaust. Co przez ten czas udało się zrobić polskiej stronie? Powiem uczciwie - nic. Dopiero teraz uzyskaliśmy oświadczenie polsko-izraelskie, które mówi po prostu prawdę o tym, jak było i to jest bardzo ważny fakt" - zauważył Kaczyński.

"Uzyskaliśmy oświadczenie niemieckie, wtedy wicekanclerza (Sigmara) Gabriela, a później kanclerz (Angeli) Merkel, uzyskaliśmy oświadczenie Departamentu Stanu (USA). A przypominam, że prezydent (Barack) Obama się mylił, co do tego, czyje to były obozu śmierci" - dodał lider PiS.

Według Kaczyńskiego dla Polski efektem sporu polsko-izraelskiego jest "punkt odbicia do tego, żeby odwrócić sytuację".

"To będzie proces trwający lata, ale ta dyfamacja Polski i obrażanie zbrodniami niepopełnionymi, popełnionymi przez innych, to był proces, który Polskę straszliwie degradował i nie tylko Polskę jako całość, ale każdego Polaka, każdego polskiego obywatela" - stwierdził prezes PiS. "Krótko mówiąc, uzyskano coś bardzo poważnego, powiedzmy sobie za cenę umiarkowaną" - dodał Kaczyński.

W marcu weszła w życie nowelizacja ustawy o IPN, która zakładała m.in., że każdy, kto publicznie i wbrew faktom przypisuje polskiemu narodowi lub państwu polskiemu odpowiedzialność lub współodpowiedzialność za zbrodnie popełnione przez III Rzeszę Niemiecką lub inne zbrodnie przeciwko ludzkości, pokojowi i zbrodnie wojenne, będzie podlegał karze grzywny lub pozbawienia wolności do lat trzech. Taka sama kara groziła za "rażące pomniejszanie odpowiedzialności rzeczywistych sprawców tych zbrodni".

Nowelizacja ta wywołała zaniepokojenie w Izraelu, USA, na Ukrainie i w Kanadzie. Prezydent Andrzej Duda podpisał ją, a następnie w trybie kontroli następczej skierował ją do Trybunału Konstytucyjnego.

W czerwcu Sejm uchwalił, Senat przyjął bez poprawek, a prezydent podpisał kolejną nowelizację ustawy o IPN, która uchyliła artykuły dot. kar za przypisywanie polskiemu narodowi i państwu odpowiedzialności m.in. za zbrodnie III Rzeszy, oraz głoszące, że przepisy karne mają się stosować do obywatela polskiego oraz cudzoziemca.

W uzasadnieniu tych zmian podkreślono, że "bardziej efektywnym sposobem ochrony dobrego imienia Rzeczypospolitej Polskiej i Narodu Polskiego, biorąc pod uwagę cel ustawy, będzie wykorzystanie narzędzi cywilnoprawnych".

Tego samego dnia premierzy Polski i Izraela: Mateusz Morawiecki i Benjamin Netanjahu, podpisali wspólną deklarację, w której podkreślono m.in. brak zgody na przypisywanie Polsce lub całemu narodowi polskiemu winy za okrucieństwa nazistów i ich kolaborantów, potępienie przez oba rządy wszelkich form antysemityzmu i odrzucenie antypolonizmu oraz innych negatywnych stereotypów narodowych.