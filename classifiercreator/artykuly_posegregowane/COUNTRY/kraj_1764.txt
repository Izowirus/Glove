Paweł Kukiz: interesuje mnie, żeby Kukiz’15 był języczkiem u wagi
                                        

            Jestem przede wszystkim nastawiony na wybory parlamentarne, na zmiany systemowe, na zmiany ustrojowe, to dla mnie priorytet; interesuje mnie, żeby Kukiz’15 był języczkiem u wagi po tych wyborach - mówi w wywiadzie dla PAP lider ruchu Paweł Kukiz. Zapowiada, że nie zamierza zakładać partii politycznej.
      
            PAP: Na jaki wynik liczy Kukiz’15 w pierwszych wyborach samorządowych, w których będziecie brać udział?

 

Paweł Kukiz: Jestem przede wszystkim nastawiony na wybory parlamentarne, ja tego nie ukrywam. Jestem nastawiony na zmiany systemowe, na zmiany ustrojowe – to jest dla mnie priorytet, a nie to, czy któryś z moich ludzi biorących udział w wyborach samorządowych będzie miał spółkę komunalną. Mnie interesuje sytuacja taka, gdy Kukiz’15 będzie języczkiem u wagi po wyborach parlamentarnych i wtedy w ramach warunków koalicyjnych dałoby się zrealizować nasze główne postulaty, m.in. wyższa kwota od podatku – 30 tys. zł, zmiana ordynacji wyborczej na większościową i obligatoryjne dla władz referenda.

 

Jeżeli chodzi o plan na samorządy, to wśród naszych postulatów jest jawność, jeżeli chodzi o konkursy na stanowiska w spółkach Skarbu Państwa, jawne rejestry umów, bo często te pieniądze nagle znikają, bo są albo zmarnotrawione, albo wręcz zawłaszczone. Drugi filar to są zrównoważone budżety i zakaz zadłużania obywateli. Trzeci istotny filar to władza dla obywateli, a miałoby się to ujawniać w bezprogowych referendach, w konsultacjach z mieszkańcami co roku przed uchwaleniem budżetu i możliwość zawetowania tego budżetu przez obywateli.

 

Jeżeli uda nam się dostać do powiatów, to chcielibyśmy przeprowadzić audyt tych wszystkich stanowisk urzędniczych ze szczególnym naciskiem na powiatowe urzędy pracy, bo bardzo się starałem i trudno mi znaleźć choć jeden argument za utrzymywaniem tego bytu, który liczy 23 tys. urzędników. Staramy się, żeby w kilku województwach zdarzyła się taka sytuacja, żeby nikt bez nas nie mógł sprawować władzy, a wówczas będzie można stawiać różne warunki potencjalnemu koalicjantowi m.in. dotyczące jawności czy konsultacji z obywatelami.

 

PAP: Śledzi Pan sondaże? Bo niektórzy kandydaci Kukiz’15 są w nich blisko drugiej tury w wyborach na prezydentów miast.

 

P.K.: Ja nie wierzę w sondaże. Jakaś moja analiza dotycząca ruchu Kukiz’15 na rynku politycznym w ciągu ostatniego roku wskazuje na jedno, że mniej więcej jest to stałe poparcie i zbliżone do wyniku w wyborach parlamentarnych w 2015 r. Przypomnę też swoją kampanię prezydencką, że nie dawano mi 3 proc., a wyszło 20 proc. Zobaczymy. Na pewno ten kolejny rok parlamentarny, sejmowy, będą musiał dużo poświęcić uwagi, siły, na bezpośredni kontakt z obywatelami, na podróże po Polsce, bo nie mamy takiego zasięgu medialnego, ani sprzyjania mediów jednych czy drugich.

 

PAP: Kukiz’15 planuje konwencję wyborczą na 22 września w Warszawie, a jak ocenia Pan konwencje Prawa i Sprawiedliwości i Koalicji Obywatelskiej?

 

P.K.: To wszystko to samo od 1989 r., wszystko idzie tym samym torem, tylko coraz bardziej w kierunku absurdów. Dochodzi do coraz większej ściemy, że prędzej czy później, to musi pęknąć, ta cała formuła. Jeżeli wychodzi lider PO Grzegorz Schetyna i jako jeden z pierwszych, czołowych postulatów, zapowiada, że będą dążyć do decentralizacji, do likwidacji urzędów wojewódzkich, to jakie on ma instrumenty, żeby zrealizować tego typu działania, skoro mają mniejszość w Sejmie. Nie są w stanie zdecentralizować, czy zlikwidować urzędów wojewódzkich, nie mają ku temu żadnych narzędzi, a kiedy miał przez osiem lat narzędzia, to tego nie zrobił, a był m.in. szefem MSWiA. Albo to jest szczyt głupot, albo bezczelności, że takie rzeczy wygaduje.

 

Z drugiej strony mamy premiera, któremu się miesza kampania samorządowa z kampanią parlamentarną. Hasła rzucane w przestrzeń i dotyczą całej Polski, a na tym samorządy polegają, że dbają o swoją specyfikę. W jednym samorządzie brakuje dróg, w drugim chodników, a w trzecim jest jedno i drugie, a brakuje czegoś innego. Symbolem tego wariactwa, tej schizofrenii politycznej, jest dla mnie walka, ta wielka wojna na billboardy, kto ukradł więcej milionów, czy Platforma, czy PiS, a billboardy są kupowane za kradzione podatnikowi pieniądze na subwencje partyjne.

 

PAP: Kampania Kukiz’15 nie będzie się opierała na billboardach?

 

P.K.: To wynika z ograniczeń finansowych.

 

PAP: Wy skupicie się na jednej konwencji?

 

P.K.: My nie pobieramy subwencji z kieszeni podatnika, więc musimy działać w sposób rozsądny. Nie stać nas na to, żeby zrobić dwie-trzy konwencje, a ja gwarantuję, że POPiS zrobi jeszcze ze dwie takie konwencje, więc my musimy to dobrze rozplanować w czasie. Konwencja pod koniec września jest najlepszym terminem.

 

PAP: Kukiz’15 ruszył z kampanią samorządową w terminie, czyli po ogłoszeniu wyborów przez premiera, nie ma Pan wrażenia, że to za późno?

 

P.K.: Nie. Będziemy mieli zarejestrowane listy na terenie całej Polski i postępujemy zgodnie z prawem. Co z tego, że późno? Na tej samej zasadzie można powiedzieć, że chcesz wprowadzić zmiany systemowe to zrób zamach na prezydenta, na Sejm, na Bóg wie kogo, bo ważniejsze są zmiany systemowe, niż jakieś tam prawo. Na tej zasadzie PO i PiS łamią prawo.

 

PAP: Czy będzie Pan wspierał w kampanii kandydatów Kukiz’15 jeżdżąc po Polsce?

 

P.K.: Tych, których znam i za których mogę poręczyć, to tak. Za większość posłów, którzy startują w wyborach samorządowych mogę poręczyć osobiście. Jeżeli posłowie zorganizują jakieś wydarzenia w logicznym ciągu, żeby odwiedzić kilkanaście tych miejscowości.

 

PAP: Nie zostaniecie partią polityczną, żeby otrzymywać subwencje?

 

P.K.: Żadnej partii nie zakładam, a beze mnie nikt nie założy partii Kukiz, bo Kukiz to jest moje nazwisko i moja własność. Nie muszę zakładać. Nawet jeżeli Prawo i Sprawiedliwość wpadło na pomysł taki, żeby zmienić ordynacją wyborczą np. tak, że tylko partie polityczne mogą startować w wyborach, to mamy u siebie prezesa Unii Polityki Realnej Bartosza Józwiaka i można w każdej chwili do UPR-u dopisać K’15 i jest partia.

 

Pewnie, że jest pokusa tych subwencji. Jest ogromna, bo to w ogromny sposób ułatwia. Ale ja jestem przekonany, że jak byśmy wzięli te subwencje, to mentalnie stajemy się partią polityczną i wtedy cała moja walka bierze w łeb, bo ja walczę o inny kształt państwa, o inny charakter partii politycznych m.in. poprzez wprowadzenie Jednomandatowych Okręgów Wyborczych.

 

Rozmawiał Grzegorz Bruszewski