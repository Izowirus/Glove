To niezwykle ważne przedsięwzięcie, inwestycja w zdrowie i życie, która poprawi sytuację pacjentów w regionie - powiedział w piątek szef MON Mariusz Błaszczak, podpisując umowę na budowę w Legionowie filii Wojskowego Instytutu Medycznego.
      
            "To ważna chwila, chwila na którą mieszkańcy Legionowa i powiatu legionowskiego czekali od wielu lat. Przez lata budowa placówki była obietnicą, (…) dziś rozpoczynamy budowę. To niezwykle ważne przedsięwzięcie, inwestycja w zdrowie i życie mieszkańców, więc to inwestycja bezcenna" – mówił minister obrony.

Poinformował, że rozpoczęcie inwestycji planowane jest na pierwsze półrocze 2019 roku, a zakończenie w 2022 roku. Podstawowym źródłem finansowania inwestycji będą środki resortu obrony narodowej.

Szef MON podał, że w skład szpitala mają wejść - na początek - cztery oddziały: kardiologiczny, chirurgiczny, intensywnej terapii i chorób wewnętrznych. "Zakładamy, że będzie się rozwijał" - zaznaczył. Wskazał, że placówka będzie miała 5 kondygnacji naziemnych i podziemny parking.

"Bardzo się cieszę, że to właśnie Wojskowy Instytut Medyczny będzie inwestorem; że szpital w Legionowie będzie częścią WIM. To daje gwarancję wysokiej jakości usług medycznych" – powiedział szef MON. Akcentował, że Instytut jest jednym z największych i najlepszych w Polsce.

Szef WIM gen. Grzegorz Gielerak podkreślał, że budowa placówki to inwestycja w rozwój usług medycznych w rejonie podwarszawskim. "Dziękuję za wsparcie, które WIM otrzymał z ministerstwa obrony narodowej, bo to inwestycja, która spowoduje istotne zwiększenie aktywów, jakimi instytut dysponuje" – wskazał prof. Gielerak.

Dyrektor instytutu podkreślił, że inwestycja jest realizowana na potrzeby sił zbrojnych, a także, że lokalizacja szpitala ma pełne uzasadnienie strategiczne.

Prof. Gielerak wyraził przekonanie, że "inwestycja stanowi dobry początek zmian organizacyjnych (służby zdrowia –PAP) w kraju". Wyjaśnił, że będzie to przykład modelu, w którym szpital o najwyższym stopniu referencyjności dysponuje placówką oferująca świadczenia, zabezpieczające potrzeby lokalnej społeczności.

Nowy szpital, z rozszerzoną ofertą opieki medycznej, będzie dostępny dla wszystkich mieszkańców Legionowa i regionu. Placówka ma też służyć nowo tworzonej dywizji wojsk operacyjnych, stacjonującym w Polsce wojskom sojuszniczym oraz dwóm mazowieckim brygadom obrony terytorialnej.