Nowe Miasto nad Pilicą, 09.06.2018. Minister obrony narodowej Mariusz Błaszczak (C) oraz marszałek Senatu Stanisław Karczewski (L), 9 bm. podczas wizyty w Nowym Mieście nad Pilicą, gdzie powstanie Ośrodek Szkolenia Wojsk Obrony Terytorialnej (WOT). Szef MON wziął udział w prezentacji praktycznego współdziałania WOT z wojskami operacyjnymi. (cat)
PAP/Grzegorz Michałowski PAP © 2018 / Grzegorz Michałowski
                                        

            W Nowym Mieście na Pilicą powstaną ośrodki Szkolenia WOT oraz szkolenia lotniczego podchorążych i studentów Wyższej Szkoły Oficerskiej Sił Powietrznych w Dęblinie, a także koszary 61 batalionu lekkiej piechoty w Grójcu (Mazowieckie) - poinformował w sobotę szef MON Mariusz Błaszczak.
      
            "Wojsko po 18 latach wróciło do Nowego Miasta nad Pilicą. To nie tylko ważne wydarzenie dla tego miasta, ale także dla wojska polskiego" - powiedział minister obrony narodowej. Mariusz Błaszczak wziął udział w prezentacji praktycznego współdziałania Wojsk Obrony Terytorialnej z wojskami operacyjnymi, która odbyła się na dawnym lotnisku wojskowym w Nowym Mieście nad Pilicą.

"To jest kwintesencja obrony naszego kraju, żeby wojska operacyjne, które są wyposażone w sprzęt do tego, żeby bronić Polski, żeby przeciwstawić się ewentualnemu agresorowi, były wspierane przez Wojska Obrony Terytorialnej, które doskonale znają dane miejsce, które są bardzo mocno związane z lokalną społecznością" - stwierdził szef MON.

Dodał, że potrzebne jest miejsce, by ćwiczyć takie współdziałanie. Dlatego - jak zapowiedział - na lotnisku w Nowym Mieście powstanie jeden z kilku ośrodków szkoleniowych WOT. Głównym zadaniem ośrodka będzie realizacja szkoleń i kursów, które umożliwią współdziałanie Wojsk Obrony Terytorialnej z Siłami Powietrznymi i Wojskami Specjalnymi. W szczególności kursy organizacji i zabezpieczenia: lądowisk dla desantów, a także organizacji przygodnych lądowisk dla statków powietrznych.

Ośrodek będzie również miejscem szkolenia dla operatorów dronów rozpoznawczych i uderzeniowych krótkiego zasięgu. Obiekt ma powstać do końca 2021 roku. Także marszałek Senatu Stanisław Karczewski przyznał, że obecność wojska w Nowym Mieście nad Pilicą jest ważna nie tylko dla regionu, ale dla bezpieczeństwa kraju. Podkreślił, że jako marszałek Senatu bardzo często rozmawia z Polakami mieszkającymi za granicą. „I bardzo często wielu z nich mówi, że wraca do Polski, a głównym powodem, jaki podają jest to, że Polska jest bezpieczna” - podkreślił marszałek.

Dodał, że istniejąca przed laty w Nowym Mieście nad Pilicą jednostka wojskowa była „sercem tego miasta", dzięki któremu się on rozwijało. 18 lat temu jednostka wojskowa została zlikwidowana. Marszałek przypomniał, że pojawiały się różne pomysły na zagospodarowaniu terenu. Miał tu powstać m.in. duży port lotniczy czy miasteczko filmowe; żaden z projektów nie doczekał się jednak realizacji. "Jestem przekonany, że teraz region Nowego Miasta będzie znów rozwijał się dzięki wojsku" - zaznaczył Karczewski.

Do 2000 roku tereny wraz z lotniskiem w Nowym Mieście nad Pilicą były wykorzystywane przez wojsko. Funkcjonował tu 47 Szkolny Pułk Śmigłowców. W wyniku restrukturyzacji armii jednostka została rozwiązana. Teraz, przy okazji budowy Wojsk Obrony Terytorialnej, resort obrony podejmuje działania, których celem jest powrót wojska do regionu.

Szef MON zapowiedział także, że w Nowym Mieście powstanie także Zamiejscowy Ośrodek Szkolenia Lotniczego podchorążych i studentów Wyższej Szkoły Oficerskiej Sił Powietrznych w Dęblinie. Będzie on realizował szkolenie kandydatów na żołnierzy zawodowych w specjalnościach: pilot samolotu odrzutowego, pilot samolotu transportowego i pilot śmigłowca. Już dziś część lotniskowa kompleksu jest wykorzystywana na potrzeby tego szkolenia.

Kolejnym elementem infrastruktury WOT planowanym do rozmieszczenia w Nowym Mieście nad Pilicą będą koszary 61 batalionu lekkiej piechoty, który obecnie jest formowany w Grójcu. Przeniesienie pododdziału nastąpi po zakończeniu inwestycji infrastrukturalnych.