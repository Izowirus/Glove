Wniosek PO o wyrażenie wotum nieufności wobec szefowej MRPiPS Elżbiety Rafalskiej nie zyskał w środę poparcia większości posłów. Dyskusja w tej sprawie była burzliwa. Sama minister mówiła, że to okazja do omówienia pracy resortu, a premier chwalił ją za działania.
      
            Za odwołaniem Rafalskiej zagłosowało 192 posłów, 234 było temu przeciwnych, a dwóch wstrzymało się od głosu. Za głosowało 124 posłów PO, 26 – Kukiz’15, 20 z Nowoczesnej, 16 z PSL-UED oraz sześciu niezrzeszonych. Przeciw było 225 posłów PiS, czterech niezrzeszonych i pięciu WiS. Wstrzymało się dwóch posłów niezrzeszonych Ryszard Galla i Adam Cyrański.

PO złożyła wnioski o wotum nieufności wobec wicepremier Beaty Szydło oraz minister Rafalskiej 30 kwietnia. Uzasadnieniem - jak podnosiła PO - ma być ich "polityczna odpowiedzialność" za protest osób z niepełnosprawnościami i ich opiekunów w Sejmie. Politycy Platformy oceniali, że protestujący w Sejmie rodzice osób niepełnosprawnych przedstawili słuszne postulaty i mieli prawo oczekiwać wsparcia, a dyskusja nad wnioskami o wotum nieufności wobec Szydło i Rafalskiej będzie "jedyną formą poważnej dyskusji w parlamencie" na temat problemów osób niepełnosprawnych.

Premier Mateusz Morawiecki mówił w Sejmie, że polityka społeczna rządu broni się sama. "Nie odwołacie szefowej MRPiPS Elżbiety Rafalskiej ani wicepremier Beaty Szydło, bo to one odpowiadają za sukcesy w polityce społecznej" – wskazywał. "Oczywiście nie odwołacie pani minister, nie odwołacie pani premier, ale możecie zrobić coś dobrego: odwołajcie swoją politykę antyspołeczną (...) i zapraszamy was do naszego obozu; Polska jest jedna, chcemy współpracować razem z wami, chcemy współpracować ze wszystkimi, właśnie dla poprawy losu wszystkich grup społecznych, które były zapomniane w tym waszym modelu, neoliberalnym modelu" - dodał. Morawiecki podkreślał, że jego rząd "znalazł pieniądze" na politykę społeczną, m.in. wygrywając walkę z mafiami VAT-owskimi.

Posłanka PO Marzena Okła-Drewnowicz, prezentując wniosek swego klubu o wotum nieufności dla szefowej MRPiPS, mówiła, że tak, jak przyjaciół poznaje się w biedzie, tak ministra poznaje się w kryzysie. Okła-Drewnowicz oceniła, że minister rodziny "wymierzyła protestującym policzek, proponując im 500 zł w pieluchach, żeby nie było nadużyć, żeby matki nie przehulały pieniędzy". "Jackowi Kurskiemu daliście w gotówce, ojcu Rydzykowi - w gotówce, nagrody sami sobie też daliście w gotówce. Dlaczego nie przyjęła pani swoich 70 tys. w mydle i papierze toaletowym, przecież w każdym domu się przyda?" – dopytywała posłanka PO.

Bożena Borys-Szopa (PiS) poinformowała, że komisja rodziny i polityki społecznej negatywnie zaopiniowała wniosek o wotum nieufności dla Rafalskiej. "Jako poseł sprawozdawca chciałam do obu pań przekazać słowa +przepraszam+, za wszystkie słowa, których panie musiały wysłuchać" - powiedziała, odnosząc się także do omawianego wcześniej wniosku PO o wotum nieufności wobec wicepremier Beaty Szydło.

Borys-Szopa, mówiąc w imieniu swego klubu, podkreślała, że opozycja "uderzyła" w "jedno z najsilniejszych ogniw rządu Zjednoczonej Prawicy". Dodała, że za minister rodziny, pracy i polityki społecznej "stoją polskie rodziny, którym minister przywróciła godność, pewność jutra i uśmiechnięte twarze dzieci - zwłaszcza w rodzinach wielodzietnych". Wskazywała, że sukcesami minister rodziny są m.in. program 500 plus, Maluch plus, czy program "Za życiem". "Wnioskodawcy, zaślepieni nienawiścią do rządu Prawa i Sprawiedliwości, nie chcą dostrzec tych wszystkich działań rządu, których celem było i nadal jest poprawianie sytuacji materialnej i bytowej wymagających wsparcia ze strony państwa" - powiedziała.

Posłanka PO Joanna Augustynowska, zabierając głos w imieniu klubu, oceniła, że Rafalska nie umiała doprowadzić do kompromisu z protestującymi w Sejmie i dlatego powinna odejść z rządu. Jej zdaniem czterdziestodniowy protest osób niepełnosprawnych i ich rodziców w Sejmie obnażył prawdę o tym, jak zarządzane jest Ministerstwo Rodziny, Pracy i Polityki Społecznej i jakimi kryteriami kieruje się przy podejmowaniu decyzji. "Dla Rafalskiej i jej drużyny to są wyłącznie zyski polityczne" - mówiła posłanka PO.

"Pomoc rodzinom z niepełnosprawnościami zaczyna się i kończy na jednorazowej łapówce za urodzenie dziecka z niepełnosprawnością. PiS płaci za to 4 tys. zł, ale - uwaga - na tym pomoc państwa i ministerstwa dla rodzin z niepełnosprawnościami się kończy. Potem kobieta, matka, rodzina zostaje sama, z nieudolnym systemem zdrowia" - oceniła.

Na te słowa zareagowała wicepremier, szefowa Komitetu Społecznego RM Beata Szydło, która zaapelowała z mównicy sejmowej do posłanki PO, by przeprosiła wszystkie mamy, które urodziły dzieci niepełnosprawne, ponieważ - jak oceniła Szydło - użyła wobec nich obraźliwego sformułowania, że otrzymują za to "łapówkę". "To jest po prostu niegodne" - oceniła wicepremier.

Posłanka Nowoczesnej Kornelia Wróblewska przekonywała, że szefowa MRPiPS zawiodła m.in. nieumiejętnym prowadzeniem rozmów z protestującymi w Sejmie, nie wywiązuje się też ze składanych obietnic. Wróblewska zarzuciła minister Rafalskiej, że pozwala, by rząd "posługiwał się" nią "w wypełnianiu interesów partyjnych".

Zdaniem Agnieszki Ścigaj (Kukiz’15) wniosek o odwołanie Rafalskiej jest polityczny i nic nie zmieni w sytuacji osób niepełnosprawnych. "Wojna między Platformą a PiS to jest wojna, w której pewnie ktoś wygra; dzisiaj pewnie wygra PiS, bo taką ma arytmetykę. Czy wygrają na tym osoby niepełnosprawne - moim zdaniem - nie" - mówiła Ścigaj.

Według Urszuli Pasławskiej (PSL-UED) Rafalska "odwraca się plecami" do Polaków, nie chce rozwiązywać problemów osób z niepełnosprawnościami.

Sama Rafalska wskazywała, że przedstawiający stanowiska klubowe mówili o szacunku, godności, właściwym traktowaniu osób niepełnosprawnych, używając słów pełnych agresji, niesprawiedliwych, krzywdzących, uderzających w drugą stronę. Szefowa MRPiPS stwierdziła, że traktuje środową dyskusję jako okazję do tego, by pokazać, jaką rząd PiS prowadzi politykę społeczną - "politykę społeczną, jakiej w Polsce do tej pory nie było".

Przywoływała m.in. wprowadzenie programu Rodzina 500 plus, zmniejszenie poziomu ubóstwa dzieci, wsparcie osób niepełnosprawnych, osiągnięcie rekordowo niskiego bezrobocia, wprowadzenie stawki godzinowej, wzrost minimalnego wynagrodzenia.

Odnosząc się do protestu osób niepełnosprawnych w Sejmie, Rafalska mówiła, że zarzut o niepodejmowanie rozmów czy unikanie spotkań jest absolutnie nieprawdziwy i niesprawiedliwy. Podnosiła, że rząd prowadzi politykę adresowaną do niepełnosprawnych od początku swojego działania. Zwróciła uwagę na zwiększenie nakładów, kompleksowy program wsparcia rodzin "Za życiem", tzw. opiekę wytchnieniową, mieszkania chronione, asystentów osób niepełnosprawnych, trenerów pracy, wspieranie zatrudnienia opiekunów osób niepełnosprawnych czy rozwój sieci środowiskowych domów samopomocy społecznej.

"Oprócz działań, które zrealizowaliśmy w ciągu 2,5 lat pracy, mamy też plany na przyszłość" – podkreśliła. Wymieniła w tym kontekście m.in. przygotowanie projektu o zatrudnieniu wspomaganym, wzrost dofinansowania Warsztatów Terapii Zajęciowej i Zakładów Aktywności Zawodowej, zwiększenie środków i godzin w ramach opieki wytchnieniowej, zwiększenie dostępności turnusów rehabilitacyjnych dla osób ze znacznym stopniem niepełnosprawności, reformę systemu orzekania o niepełnosprawności i wprowadzenie orzekania o niesamodzielności. "Nie jestem przywiązana do stanowiska ministra rodziny, pracy i polityki społecznej. Widzę to jako zobowiązanie wobec Polaków, jako odpowiedzialność" – powiedziała Rafalska.

Protest opiekunów osób niepełnosprawnych i ich podopiecznych trwał od 18 kwietnia do 27 maja. Protestujący uważają, że zrealizowano jeden ich postulat - zrównania renty socjalnej z minimalną rentą z tytułu niezdolności do pracy. Wprowadzenie szczególnych uprawnień w dostępie do świadczeń opieki zdrowotnej, usług farmaceutycznych i wyrobów medycznych dla osób ze znacznym stopniem niepełnosprawności (które ma przynieść gospodarstwom z osobą niepełnosprawną miesięcznie około 520 zł oszczędności) nie satysfakcjonuje protestujących, którzy chcą wsparcia w formie pieniężnej – 500 zł wprowadzanego etapami.