Odejścia posłów z klubu Nowoczesnej to forma ogłoszenia końca Koalicji Obywatelskiej - ocenił lider partii Teraz! Ryszard Petru. Jego zdaniem działania lidera PO Grzegorza Schetyny wskazują, że jedynym celem KO była "likwidacja Nowoczesnej".
      
            Klub PO zmienił w środę nazwę na Klub Parlamentarny Platforma Obywatelska - Koalicja Obywatelska. Do klubu dołączyło osiem osób: siedmioro dotychczasowych posłów Nowoczesnej, w tym szefowa klubu Kamila Gasiuk-Pihowicz, a także Piotr Misiło, który został w ostatni piątek wyrzucony z Nowoczesnej. Oznacza to, że klub Nowoczesnej w Sejmie przestał istnieć i stał się kołem.

Zdaniem Ryszarda Petru środowe odejścia posłów z klubu Nowoczesnej to "forma ogłoszenia końca Koalicji Obywatelskiej". W jego ocenie, działania lidera PO Grzegorza Schetyny wskazują, że jedynym celem KO była "likwidacja Nowoczesnej".

"Żadna partia polityczna o zdrowych zmysłach nie pójdzie na taką koalicję z Grzegorzem Schetyną, w wyniku której potem albo część tej partii zostanie pożarta, albo cała. To jest sygnał, że ta formuła się nie sprawdza, że ta formuła polega na tym, żeby mniejszego partnera pochłonąć" - mówił polityk.

W ocenie posła Teraz! środowe wydarzenia to "ważna nauczka dla wszystkich partii politycznych". Jak mówił, szanse na pokonanie PiS ma jedynie koalicja wszystkich ugrupowań opozycyjnych - z PSL, SLD, PO czy Teraz!. "Możliwa jest szeroka koalicja wszystkich albo żadna" - oświadczył.

"Wczorajszy dzień pokazał, czym się kończą takie koalicje, jak Koalicja Obywatelska. One się kończą tym, że wszyscy lądują w PO, tym samym zmniejszając szanse wygrania z PiS-em. Przecież dobrze wiemy, że PO sama nie wystarczy, żeby wygrać z PiS-em" - mówił.