Halinów, 02.05.2018. Prezydent Andrzej Duda (P) podczas uroczystości w Halinowie, z okazji Dnia Flagi, 2 bm.  PAP/Jakub Kamiński
                                        

            Prezydent Andrzej Duda skierował do Sejmu projekt ustawy o ustanowieniu Medalu Stulecia Odzyskanej Niepodległości - poinformowała w piątek Kancelaria Prezydenta.
      
            Celem projektu jest ustanowienie nowego odznaczenia – Medalu Stulecia Odzyskanej Niepodległości, którego nadanie stanowić będzie formę wyróżnienia osób związanych z odzyskaniem i umacnianiem niepodległości przez Rzeczpospolitą Polską - czytamy na stronie internetowej Kancelarii Prezydenta.

Jak napisano w projekcie, medal jest odznaczeniem o charakterze pamiątkowym, nadawanym obywatelom polskim w okresie trwania Narodowych Obchodów Setnej Rocznicy Odzyskania Niepodległości w latach 2018-2021.

Zgodnie z projektem wyróżnienie będzie nadawane przez prezydenta z własnej inicjatywy lub na wniosek premiera, ministrów, kierowników urzędów centralnych oraz wojewodów.

Odznaczenie będzie nadawane zarówno kombatantom i osobom działającym na rzecz przemian demokratycznych, jak i przedstawicielom młodego pokolenia, odnoszącym sukcesy na polu nauki i gospodarki. Medal będą mogli otrzymać też posłowie i senatorowie, urzędnicy państwowi i samorządowi, ale także przedstawiciele organizacji pożytku publicznego, stowarzyszeń, przedsiębiorcy i pracownicy różnych branż.

Jak poinformowano, medal nawiązuje do medalu Dziesięciolecia Odzyskanej Niepodległości, ustanowionego w 1928 r. na pamiątkę dziesięciolecia odrodzenia państwa polskiego.

"Symbolika medalu odnosi się do znaku identyfikującego wszystkich Polaków – Orła Białego, którym - zgodnie z wielowiekową tradycją sięgającą roku 1295, tj. roku odbudowy Polski po okresie rozbicia dzielnicowego - jest orzeł ukoronowany" - czytamy w komunikacie KPRP.

Jak poinformowano, zgdonie z projektem, "orzeł, umieszczony na zróżnicowanej powierzchni sugerującej falującą flagę, wznosi skrzydła, co jest znakiem powstawania". "Orzeł wsparty jest na sfalowanej wstędze z napisem "POLONIA REDIVIVA", co znaczy +Polska Odrodzona+" - podała prezydencka kancelaria.

"Na rewersie medalu umieszczone są inicjały Rzeczypospolitej Polskiej +RP+ nad datami 1918, 2018, ujęte stylizowanymi liśćmi wawrzynu i dębiny z owocami, przedstawiającymi zasługi dla państwa wszystkich współbudujących niepodległość, z przewiązką krzyżową u dołu, która łączy te wysiłki w działalność na rzecz wspólnego dobra, jakim jest Polska Odrodzona" - poinformowano.

Jak czytamy w komunikacie Kancelarii Prezydenta, zdaniem Andrzeja Dudy, medal ma walor szczególny a jego nadawanie stanowi wyraz wdzięczności obywatelom Rzeczypospolitej za wkład w umacnianie Państwa Polskiego.

"Medal podkreśla rolę społeczeństwa w tworzeniu dobrobytu Polski. Stąd szeroko określony krąg podmiotów mogących otrzymać to wyróżnienie oraz wszechstronny zakres przesłanek uzasadniających przyznanie medalu" - czytamy na stronie KPRP.

Projekt ustawy o ustanowieniu Medalu Stulecia Odzyskanej Niepodległości to kolejna, po ustawie z 7 kwietnia 2017 r. o Narodowych Obchodach Setnej Rocznicy Odzyskania Niepodległości Rzeczypospolitej Polskiej, inicjatywa ustawodawcza prezydenta, zmierzająca do uczczenia przypadającej w tym roku setnej rocznicy odzyskania przez Polskę niepodległości.