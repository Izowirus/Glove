Warszawa, 25.08.2018. Szef sztabu wyborczego PiS Tomasz Poręba podczas konferencji prasowej, 25 bm. w siedzibie PiS w Warszawie. (rg/dw) Archiwum fot. PAP/Rafał Guz
                                        

            Z pytaniem co z ich obietnicami złożonymi w latach 2007-2015 - zwrócił się w sobotę szef sztabu PiS Tomasz Poręba do polityków PO. Jak zapowiedział, w sobotę PiS we wszystkich województwach zorganizuje konferencje, na których mają padać pytania do PO m.in. o niezrealizowane inwestycje.
      
            W sobotę o godz. 10.30 w Warszawie rozpocznie się konwencja podczas której Koalicja Obywatelska PO i Nowoczesnej zainauguruje kampanię wyborczą przed wyborami samorządowymi.

Na wcześniejszej konferencji prasowej szef sztabu PiS powiedział: "My dzisiaj pytamy PO: co z waszymi obietnicami z lat 2007-2015, co z waszymi dziesiątkami obietnic, które złożyliście Polakom, co z waszymi setkami obietnic, które złożyliście Polakom również w regionach".

Poręba poinformował, że w sobotę we wszystkich regionach Polski PiS zorganizuje konferencje, na których padną pytania m.in. dlaczego PO nie zrealizowała "strategicznych i ważnych inwestycji w poszczególnych miastach". "Dzisiaj znowu próbujecie obiecywać Polakom kolejne rzeczy" - dodał Poręba pod adresem polityków Platformy.

Jego zdaniem przykładem niezrealizowanych obietnic wyborczych PO są m.in. sprawy: powstania trzeciej linii warszawskiego metra, budowy nowoczesnej hali sportowej, dwóch mostów i parku centralnego w stolicy. "Tych inwestycji zapowiadanych w Warszawie po prostu nie ma" - powiedział Poręba. Dodał ponadto, że na Mazowszu PO nie zrealizowała m.in. obietnic związanych z budową szybkiej trasy kolejowej Warszawa-Radom, budowa linii kolejowej Płock-Modlin i utworzeniem parku technologicznego w Radomiu.

Poręba poinformował, że w związku z sobotnią konwencją PO uruchomiona została strona internetowa ProgramPO.pl, gdzie - jak mówił szef sztabu PiS - "znajdują się obietnice, które zostały złożone w czasie rządów Platformy".

Pod hasłem: "#PusteObietnice" i "Oszukali kiedyś. Oszukają teraz" znajduje się tam lista obietnic, wśród których są m.in. skrócenie terminu oczekiwania na rozstrzygnięcie sprawy w sądzie o 1/3, zwiększenie emerytur i rent, jednolita stawka podatków CIT, PIT i VAT - 15 proc., zagwarantowanie dostępu do bezpłatnej opieki medycznej i likwidacja NFZ, tańsze leki, radykalne podniesienie płac dla budżetówki czy dostosowanie sieci kolejowej do prędkości 120 km/h i 160 km/h.

W kontekście treści zamieszczonych na stronie Poręba podczas konferencji pytał PO: "gdzie są wasze obietnice, gdzie jest wasze dotrzymane słowo, gdzie są wasze programy, które obiecywaliście Polakom, czy inwestycje, czy innego rodzaju przedsięwzięcia, których nie ma i długo pewnie nie będzie".

W ubiegły weekend poinformowano o uruchomieniu strony internetowej KonwojWstydu.pl, gdzie publikowane są informacje dotyczące samorządowców z PO i PSL, m.in. o wypłacanych przez nich nagrodach.