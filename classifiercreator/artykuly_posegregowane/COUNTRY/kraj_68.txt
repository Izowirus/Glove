Wszystkie drogi krajowe są przejezdne; pracują nad tym 424 pojazdy do zimowego utrzymania - podała w środę rano Generalna Dyrekcja Dróg Krajowych i Autostrad. Jazdę może utrudniać błoto pośniegowe oraz opady deszczu, śniegu i deszczu ze śniegiem.
      
            GDDKiA ostrzega przed śliską nawierzchnią spowodowaną błotem pośniegowym na terenach województw pomorskiego, mazowieckiego, świętokrzyskiego, dolnośląskiego, śląskiego, małopolskiego i podkarpackiego.

Utrudnienia w postaci opadów śniegu i śniegu z deszczem oraz mżawki występują w niemal całym kraju.

Według zapowiedzi GDDKiA, w środę możemy się spodziewać dużego zachmurzenia z większymi przejaśnieniami. Miejscami występują przelotne opady śniegu, a na wybrzeżu oraz gdzieniegdzie na Mazowszu i Lubelszczyźnie także deszczu ze śniegiem. W rejonach podgórskich Karpat i w Karpatach opady śniegu miejscami o umiarkowanym natężeniu; w Karpatach prognozowany jest przyrost pokrywy śnieżnej do 20 cm. Temperatura maksymalna od 0 st. na południowym wschodzie do 2 st. w centrum i na zachodzie oraz 3 st. na zachodnim wybrzeżu; w rejonach podgórskich od -3 st. do 0 st. Wiatr jest dość silny, w całym kraju porywisty, w porywach do 70 km/h, północno-zachodni i północny. Na wybrzeżu i na Mazurach wiatr okresami silny i bardzo silny (od 40 km/h do 55 km/h), w porywach do 80 km/h, a na wybrzeżu wschodnim lokalnie do 95 km/h. Wysoko w górach porywy wiatru do 120 km/h. Miejscami występują zawieje i zamiecie śnieżne.