Las Głuchowski, 20.08.2017. Obóz harcerski w Lesie Głuchowskim. Przedstawiciele policji, państwowej straży pożarnej, lasów państwowych, kuratorium oświaty oraz zarządzania kryzysowego województwa wizytowali 20 bm. obóz szkoleniowy „Adalbertus", zorganizowany w Lesie Głuchowskim, przez wrocławskie Stowarzyszenie Harcerstwa Katolickiego ZAWISZA. (gm/mr) PAP/Grzegorz Michałowski Archiwum PAP © 2018 / Grzegorz Michałowski
                                        

            Służby i organizacje harcerskie realizują wprowadzone od początku lata nowe zasady i procedury zwiększające bezpieczeństwo na obozach. Te przepisy są pokłosiem ubiegłorocznej tragedii w Suszku (woj. pomorskie).
      
            W nocy z 11 na 12 sierpnia 2017 r. gwałtowne burze i wichury, które przeszły nad Pomorzem, zniszczyły i odcięły od świata obóz harcerski w Suszku. W wyniku nawałnicy zginęły dwie harcerki w wieku 13 i 14 lat. 38 innych uczestników obozu trafiło do szpitali z różnymi obrażeniami. W obozie znajdowało się 130 harcerzy z łódzkiego okręgu ZHR.

W połowie czerwca 2018 roku, przed rozpoczęciem sezonu wakacyjnego, został podpisany "Protokół uzgodnień w zakresie wzmocnienia bezpieczeństwa na obozach harcerskich pod namiotami". Jego celem jest zapewnienie bezpieczeństwa uczestnikom obozów i obejmuje działania podejmowane przed rozpoczęciem obozów, w ich trakcie, a także procedury postępowania w razie zagrożenia życia i zdrowia uczestników. Dokument zawiera również zasady i procedury postępowania służb w związku z organizowaniem obozów harcerskich.

Sygnatariuszami protokołu są m.in. komendanci główni policji i Państwowej Straży Pożarnej oraz organizacje harcerskie.

Jak powiedział PAP rzecznik Państwowej Straży Pożarnej Paweł Frątczak, jeśli chodzi o przepisy dotyczące odpowiedzialności za przygotowanie i zapewnienie bezpieczeństwa tego typu form zorganizowanego wypoczynku dzieci i młodzieży, nic się nie zmieniło - organizatorzy wciąż są zobowiązani do zgłoszenia obozów i kolonii do kuratoriów oświaty. "Natomiast tu chodziło o zwiększenie poziomu przekazywania informacji, łączności, która byłaby wykorzystywana w sytuacjach kryzysowych, ale również tych, które związane są z systemem ostrzegania przed sytuacjami, które generują prawa natury" - powiedział Frątczak.

Podkom. Dawid Marciniak z Komendy Głównej Policji powiedział PAP, że chodziło również o usystematyzowanie zasad dotyczących zapewnienia bezpieczeństwa obozów harcerskich przez organizatorów, które wcześniej nie zawsze były respektowane. "Chodziło o to, byśmy uzgodnili między sobą procedury informowania o tym, jak zapewnić bezpieczeństwo tym, którzy przebywają na wakacyjnym wypoczynku" - wyjaśnił.

Komenda obozu zobowiązana do łączenia się z jednostką PSP dwa razy na dobę

Zgodnie z zapisami protokołu, komenda obozu harcerskiego jest zobowiązana do przekazania odpowiedniej komendzie powiatowej PSP danych o: organizatorze obozu (wraz z danymi personalnymi komendanta), okresie trwania wypoczynku, osobach wyznaczonych do realizacji łączności ze służbami, liczbie uczestników i kadry, szkiców lub map obozowiska i okolic (z wyszczególnieniem m.in. miejsca zbiórki do ewakuacji i dróg dojazdowych dla służb ratowniczych), o przewidzianych kanałach łączności (np. telefony komórkowe, radiotelefony) oraz dostępnych na terenie obozów środkach umożliwiających pozyskiwanie informacji o zagrożeniach (np. aplikacji RSO).

Podczas obozu jego komenda powinna przynajmniej dwa razy na dobę łączyć się z jednostką PSP (godziny testów ustala się podczas wizyty funkcjonariusza PSP), a także zapoznać się z prognozami pogody na następny dzień i z ostrzeżeniami meteorologicznymi i hydrologicznymi dla miejsca obozu. Komenda powinna także zapoznać uczestników z zasadami alarmowania i ewakuacji, a także przeprowadzić ćwiczenia praktyczne.

W razie zagrożenia dla zdrowia i życia uczestników komenda powinna niezwłocznie poinformować o tym jednostki policji i straży pożarnej, a następnie wdrożyć jedną z dwóch procedur bezpieczeństwa określone w dokumencie.

Do obowiązków komendy powiatowej PSP należy m.in. nawiązanie kontaktu z komendantem obozu, zweryfikowanie kanałów łączności, zapewnienie możliwości łączności radiowej między obozem harcerskim a ośrodkiem PSP. W trakcie obozu jednostka straży pożarnej jest zobowiązana do rozpoznania terenu, sprawdzenia, jak zostały wdrożone zasady bezpieczeństwa obowiązujące na obozie, i zweryfikowania warunków i organizacji ewakuacji.

W razie zagrożenia komenda powiatowa PSP powinna poinformować o tym komendanta obozu lub - gdy brak kontaktu - inne osoby wyznaczone z komendy obozu i jednostkę policji.

Do zadań policji należy m.in. wyznaczenie funkcjonariusza (np. dzielnicowego) do kontaktu z komendantem obozu i przeprowadzanie profilaktycznych wizyt w obozie oraz kontrola autokarów.