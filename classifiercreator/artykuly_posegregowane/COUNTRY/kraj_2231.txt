Warszawa, 19.06.2018. Siedziba Krajowej Rady Sądownictwa 19 bm. w Warszawie. (ls/doro) PAP/Leszek Szymański PAP © 2018 / Leszek Szymański
                                        

            Krajowa Rada Sądownictwa opublikowała w czwartek na swojej stronie internetowej listę kandydatów na sędziów Sądu Najwyższego. Do Izby Cywilnej zgłosiło się 30 kandydatów, Izby Dyscyplinarnej - 92,  Izby Karnej - 7, a Izby Kontroli Nadzwyczajnej i Spraw Publicznych - 65.
      
            Jeden z sędziów nie wskazał w zgłoszeniu do której Izby kandyduje.

Wśród kandydatów do Izby Dyscyplinarnej znaleźli się m.in.: sędzia TK Mariusz Muszyński, dyrektor Krajowej Szkoły Sądownictwa i Prokuratury Małgorzata Manowska (do Izby Cywilnej), dyrektor Departamentu Prawa Administracyjnego Ministerstwa Sprawiedliwości Kamil Zaradkiewicz (Izba Cywilna), wiceprezes warszawskiego oddziału Stowarzyszenia Sędziów Polskich "Iustitia" Piotr Gąciarek (do Izby Karnej) i komisarz warszawskiego oddziału "Iustitii" Arkadiusz Tomczak (do Izby Dyscyplinarnej).

Na opublikowanej liście, KRS wyszczególniła też kandydatów "którzy złożyli oświadczenia o wycofaniu karty zgłoszenia". Oświadczenie takie złożył jeden kandydat na sędziego w Izbie Cywilnej oraz trzech w Izbie Kontroli Nadzwyczajnej i Spraw Publicznych.

Jak mówił wcześniej PAP rzecznik KRS sędzia Maciej Mitera, "poszczególnymi wnioskami zajmą się zespoły KRS i przedstawią rekomendacje całej Radzie, a cała KRS będzie podejmowała decyzje na posiedzeniu plenarnym". Dodał, że najbliższe, kolejne posiedzenie KRS jest zaplanowane od 18 września.



W końcu czerwca w Monitorze Polskim opublikowane zostało obwieszczenie prezydenta Andrzeja Dudy o wolnych stanowiskach sędziego w SN. Zgodnie z obwieszczeniem, do objęcia są łącznie 44 wakaty sędziowskie. Zgodnie z ustawą o SN, każda osoba, która spełnia warunki do objęcia stanowiska sędziego SN, może zgłosić swoją kandydaturę KRS w terminie miesiąca od dnia obwieszczenia.

Jak wskazano w obwieszczeniu, do objęcia przewidzianych jest siedem wolnych stanowisk w Izbie Cywilnej SN. W Izbie Karnej SN wolne jest jedno stanowisko. W Izbie Kontroli Nadzwyczajnej i Spraw Publicznych przewidziano 20 stanowisk do obsadzenia, a w Izbie Dyscyplinarnej - 16 stanowisk.

Jak informowała w czerwcu KRS, kandydaturę zgłasza się przez złożenie karty zgłoszenia kandydata na wolne stanowisko sędziego SN we wskazanej w obwieszczeniu izbie oraz dołącza się do niej – z wyjątkiem gdy kandydatem jest sędzia albo prokurator – informację z Krajowego Rejestru Karnego, dotyczącą kandydata oraz zaświadczenie stwierdzające, że jest zdolny, ze względu na stan zdrowia, do pełnienia obowiązków sędziego.