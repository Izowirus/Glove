Ofiarami pożaru w Koszalinie są piętnastoletnie dziewczynki, które uczestniczyły w urodzinach jednej z nich; ich rodzinom została już zapewniona pomoc psychologiczna - powiedział w piątek szef MSWiA Joachim Brudziński. W pożarze zginęło pięć osób, jedna jest ciężko ranna.
      
            Pożar wybuchł w piątek po godzinie 17.00 w budynku mieszkalnym w Koszalinie, w tzw. escape roomie. Na miejscu jest straż pożarna i policja.

"Ofiarami tej tragedii są dzieci, piętnastoletnie dziewczynki, które uczestniczyły w imprezie urodzinowej jednej z nich. Dowiedziałem się o tym od wojewody zachodniopomorskiego, który jest już na miejscu, którego tam natychmiast wysłałem" - powiedział Brudziński w rozmowie z TVN24. Zapewnił, że w drodze na miejsce zdarzenia jest też komendant główny Państwowej Straży Pożarnej gen. Leszek Suski, a na miejscu jest także zachodniopomorski wicekurator oświaty. "W poniedziałek pani kurator odbędzie spotkania w szkołach, do których uczęszczały te dziewczęta" - dodał Brudziński.

Brudziński przekazał ponadto, że rodzinom ofiar zapewniono już pomoc psychologiczną. "Są na miejscu psychologowie policyjni, PSP, zaangażowane jest też miasto. Prezydent (Piotr) Jedliński również zaoferował rodzinom pomoc psychologiczną" - mówił.

Szef MSWiA podkreślił, że dla takich miejsc jak escape roomy z chwilą rozpoczęcia prowadzenia działalności gospodarczej nie jest konieczna zgoda Państwowej Straży Pożarnej. "W tej chwili strażacy powiatowi, strażacy w komendach wojewódzkich lokalizują tego typu pomieszczenia przez internet. I właściciele tego typu miejsc muszą liczyć się z kontrolą PSP" - powiedział Brudziński.

"Olbrzymia tragedia, źle, że do niej doszło, należy podjąć wszelkie działania w tym kierunku, aby kolejne tego typu wydarzenia nie miały miejsca" - podkreślił szef MSWiA.

O tym, że szef MSWiA polecił komendantowi głównemu PSP wszczęcie kontroli przeciwpożarowych we wszystkich escape roomach w kraju, poinformowano na Twitterze ministra. Brudziński przekazał także wyrazy współczucia rodzinom ofiar pożaru w koszalińskim escape roomie.

O ofiarach śmiertelnych poinformował PAP rzecznik zachodniopomorskiej straży pożarnej Tomasz Kubiak. Jak powiedział, nie żyje pięć kobiet, a jeden mężczyzna jest ciężko poparzony. Liczbę ofiar potwierdziła także policja.

Jak poinformowała rzecznik policji, trwają czynności pod nadzorem prokuratora. Przesłuchiwani są świadkowie. W tym charakterze przesłuchana zostanie też właścicielka escape roomu. 