PAP/Artur Reszko
                                        

            Chcemy stworzyć jak najlepsze warunki dla lekarzy i całej kadry medycznej, żeby zostawali w kraju – powiedział w środę premier Mateusz Morawiecki w Samodzielnym Publicznym Zakładzie Opieki Zdrowotnej w Sokółce. Wskazał, że na inwestycjach w sprzęt dla szpitali zyskają także pacjenci.
      
            "W zeszłym roku przeznaczyliśmy kilkaset milionów złotych, a licząc z innymi wydatkami, to było ponad miliard dodatkowych środków na inwestycje sprzętowe w szpitalach" – podkreślił premier. Dodał, że w tym roku na system ochrony zdrowia przeznaczane są również dodatkowe środki, podobnie ma być też w przyszłym.

Wskazał, że około półtora miliona złotych przeznaczono dla szpitala w Sokółce, w którym leczy się kilkuset pacjentów. Powiedział, że uzgadniane są kolejne inwestycje w sprzęt medyczny. Aby – jak mówił – leczyć pacjentów na jak najlepszym sprzęcie.

Premier podkreślił rolę pracowników medycznych w systemie ochrony zdrowia. "Chciałem bardzo serdecznie podziękować wszystkim lekarzom, pielęgniarkom, kadrze medycznej (...) za ich wielki trud, za ich wielkie starania w całym procesie związanym z leczeniem pacjentów" – powiedział Morawiecki.

Poinformował, że obecnie na studiach medycznych kształci się około 23 tys. osób. "Z Polski wyjechało dwadzieścia kilka tysięcy lekarzy w ciągu ostatnich dwudziestu, dwudziestu paru lat. To jest ogromna strata, dlatego chcemy stworzyć jak najlepsze warunki dla lekarzy i dla całej kadry medycznej po to, żeby zostawali tutaj w kraju i stąd nasze inwestycje również w sprzęt, bo każdy chce pracować na jak najlepszym sprzęcie, a chorzy chcą być w jak najlepszych warunkach leczeni" – powiedział premier.

Morawiecki zapowiedział też, że w ciągu kilku najbliższych miesięcy program e-recept, który obecnie jest testowany w kilku miejscach w Polsce, będzie wdrażany w całym kraju. Dodał, że podobnie będzie z e-skierowaniami i elektronicznymi zwolnieniami. W jego ocenie dzięki temu służba zdrowia będzie lepsza i bardziej nowoczesna.

Premier mówił też, że kolejnym zobowiązaniem jest skrócenie kolejek, wkrótce – jak zapowiedział – mają być przedstawione pierwsze rezultaty w skracaniu kolejek, m.in. w leczeniu zaćmy czy wszczepiania endoprotez. "To jest oczywiście wielkie wyzwanie, ale tego trudnego byka do okiełzania chcemy wziąć za rogi i będziemy działać tak, żeby w tym obszarze sytuacja się poprawiała" – dodał.

Samodzielny Publiczny Zakład Opieki Zdrowotnej w Sokółce przyjmuje i leczy rocznie 7-8 tys. osób – poinformował PAP dyrektor szpitala Jerzy Kułakowski. Placówka dysponuje 200 łóżkami.

Kułakowski poinformował też, że rządowe pieniądze trafią na zakup sprzętu medycznego na doposażenie oddziału intensywnej terapii. Dodał, że będą to m.in. nowe respiratory, na które szpital czekał od dawna. W sumie sprzęt będzie kosztował 1,8 mln zł – 1,5 mln zł pochodzi z budżetu państwa, reszta to m.in. fundusze własne szpitala.