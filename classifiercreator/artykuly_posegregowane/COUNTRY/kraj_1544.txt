PAP/Darek Delmanowicz
                                        

            IMGW wydał w środę ostrzeżenia pierwszego stopnia przed silnym wiatrem dla 12 województw. W pasie wybrzeża utrzymują się ostrzeżenia drugiego stopnia. Najmniej zagrożona jest wschodnia część Polski.
      
            IMGW utrzymuje ostrzeżenia drugiego stopnia przed silnym wiatrem w powiatach nadmorskich województw pomorskiego i zachodniopomorskiego.

Ponadto IMGW wydał w środę ostrzeżenia pierwszego stopnia przed silnym wiatrem dla 12 województw: lubuskiego, wielkopolskiego, dolnośląskiego, kujawsko-pomorskiego, opolskiego, północnej części woj. śląskiego, północnych powiatów woj. małopolskiego, świętokrzyskiego, łódzkiego, mazowieckiego (oprócz powiatów wschodnich), warmińsko-mazurskiego (oprócz powiatów wschodnich) oraz pozostałej części woj. pomorskiego.

Ostrzeżenia drugiego stopnia oznaczają, że przewidywane są niebezpieczne zjawiska meteorologiczne, powodujące duże straty materialne oraz zagrożenia zdrowia i życia. Zalecana jest duża ostrożność. Należy śledzić komunikaty i pogodę oraz przestrzegać wszystkich zaleceń wydanych przez służby ratownicze.

Jak zabezpieczyć się przed wichurami informuje na Twitterze Rządowe Centrum Bezpieczeństwa. Nie można zatrzymywać się pod drzewami. Należy usunąć z parapetów i balkonów wszystkie przedmioty, które mogą zostać porwane przez wiatr i stanowić zagrożenie. Należy zamknąć okna i drzwi, nie wychodzić na zewnątrz, jeśli nie jest to niezbędne i naładować telefon komórkowy. Trzeba też wyłączyć gaz i elektryczność, aby ograniczyć niebezpieczeństwa powstania pożaru oraz zrobić zdjęcia zniszczeń w swoim domu, gdyż mogą stanowić dowód w procedurze odszkodowawczej.

W razie zagrożenia należy szukać pomocy, dzwoniąc na numery alarmowe 112 lub 999.