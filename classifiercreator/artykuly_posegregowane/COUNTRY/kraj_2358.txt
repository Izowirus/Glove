Warszawa, 13.12.2017. Zastępca szefa Kancelarii Prezydenta RP Paweł Mucha podczas drugiego dnia 52. posiedzenia Senatu, 13 bm. (awa) PAP/Tomasz Gzell PAP © 2018 / Tomasz Gzell
                                        

            Nadszedł czas, aby  oddać obywatelom głos w kwestii najważniejszej, jaką jest potrzeba i kierunki zmiany ustroju naszego państwa - powiedział we wtorek w Senacie zastępca szefa Kancelarii Prezydenta Paweł Mucha.
      
            Przedstawiając projekt postanowienia prezydenta ws. zarządzenia referendum ws. zmian w konstytucji w dniach 10-11 listopada na posiedzeniu senackiej komisji ustawodawczej, prezydencki minister zaznaczył, że propozycja Andrzeja Dudy "ma charakter bezprecedensowy". "Nikt dotychczas nie pytał Polaków o to, jakiej chcą konstytucji przed podjęciem prac nad projektem" - wskazał.

"Po blisko 30 latach od odzyskania przez Polskę pełnej suwerenności i po ponad 20 latach obowiązywania ustawy zasadniczej nadszedł czas, aby oddać obywatelom głos w kwestii najważniejszej, w kwestii fundamentalnej, jaką jest potrzeba i kierunki zmiany ustroju naszego państwa oraz obowiązków Rzeczypospolitej wobec swoich obywateli" - podkreślił Mucha.

Jego zdaniem po 20 latach obowiązywania obecnej konstytucji "widać wiele dysfunkcji związanych z praktycznymi problemami jej stosowania". "A na gruncie naszych doświadczeń, czy to politycznych, czy prawnych - sporów kompetencyjnych, czy także tej znanej nam z praktyki kwestii określonych luk, które konstytucja zawiera, albo też niedookreślenia jej na poziomie przepisów" - zaznaczył minister. Dotyczy to - jak mówił - "nie tylko kwestii funkcjonowania organów władzy publicznej, ale także problemu zagwarantowania przez państwo praw i wolności obywatelskich".

"Mając te okoliczności na uwadze w ub. roku, w czasie wystąpienia z okazji 226. rocznicy uchwalenia konstytucji 3 maja prezydent zainicjował ogólnonarodową dyskusję nad nową konstytucją" - wskazał wiceszef Kancelarii Prezydenta. Jak dodał, ich przebieg "utwierdził prezydenta w przekonaniu, że odpowiedź na pytanie, jakiej chcemy konstytucji, czy w ogóle dokonywać jej zmiany, czy dokonywać tej zmiany przez przyjęcie nowej ustawy zasadniczej, czy też poprzez jej nowelizację, wymaga bezpośredniej decyzji obywateli".