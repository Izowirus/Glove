Warszawa, 27.05.2018. Rzecznik rządu Joanna Kopcińska podczas konferencji prasowej, 27 bm. przed siedzibą KPRM w Warszawie. (nlat) PAP/Jakub Kamiński Archiwum PAP © 2018 / Jakub Kamiński
                                        

            Porządek wtorkowego posiedzenia rządu, na polecenie premiera Mateusza Morawieckiego, został uzupełniony o informację ministra środowiska Henryka Kowalczyka ws. niewyjaśnionych pożarów wysypisk śmieci - poinformowała PAP w poniedziałek rzeczniczka rządu Joanna Kopcińska.
      
            "Na polecenie premiera, porządek obrad wtorkowej Rady Ministrów został uzupełniony o punkt dotyczący informacji ministra środowiska o niewyjaśnionych pożarach wysypisk śmieci" - powiedziała PAP Kopcińska.

Od piątku w Zgierzu trwa gaszenie pożaru składowiska odpadów. Oficer prasowy Komendanta Wojewódzkiego Państwowej Straży Pożarnej w Łodzi st. kpt. Jędrzej Pawlak przekazał PAP w sobotę, że najprawdopodobniej zapaliły się składowane w tym miejscu tworzywa sztuczne.

W poniedziałek w akcję gaśniczą zostali włączeni żołnierze z Centralnego Ośrodka Analizy Skażeń w Warszawie. Sprawdzają m.in. czy pozostałości na wysypisku nie zagrażają zdrowiu ludzi.

Według wstępnych ustaleń strażaków, prawdopodobną przyczyną pożaru mogło być podpalenie, ale dokładne okoliczności jego wybuchu będą ustalane po zakończeniu akcji. Śledztwo w sprawie okoliczności pożaru prowadzi Prokuratura Okręgowa w Łodzi.

Z kolei w niedzielę przez kilkanaście godzin strażacy walczyli z pożarem składowiska opon w Trzebini. Z ogniem, który wybuchł ok. 1.30 w nocy, walczyło w sumie 66 zastępów, czyli 239 strażaków.

By zapobiec rozprzestrzenieniu się pożaru, do zrzutów wody na pobliski las wykorzystano dwa samoloty. Akcja była trudna ze względu na bardzo duże zadymienie. Strażacy wciąż dogaszają pogorzelisko.

Śledztwo w sprawie spowodowania pożaru w Trzebini prowadzi Prokuratura Rejonowa w Chrzanowie.

Według doniesień mediów, do pożarów wysypisk śmieci dochodziło w ostatnich dniach również w innych częściach kraju.