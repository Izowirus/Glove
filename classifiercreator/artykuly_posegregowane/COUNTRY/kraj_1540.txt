Krakowska policja wszczęła dochodzenie ws. mobbingu w stowarzyszeniu Wiosna, organizującym Szlachetną Paczkę. Przesłuchany został pierwszy świadek.
      
            Jak poinformował w środę PAP rzecznik prasowy Prokuratury Okręgowej w Krakowie prok. Janusz Hnatko, Prokuratura Rejonowa Kraków - Śródmieście Zachód przekazała materiały w sprawie stowarzyszenia Komendzie Miejskiej Policji (KMP) w Krakowie. Komenda wszczęła dochodzenie ws. uporczywego naruszenia praw pracowniczych (przestępstwo z art. 218 , paragraf 1, kodeksu karnego).

W sprawie tej policja przesłuchała już jednego świadka – kolejni, są to przede wszystkim pokrzywdzeni, są i będą przesłuchiwani.

Stowarzyszenie Wiosna powstało w 2001 r. Jego współzałożycielem jest ks. Jacek Stryczek, który pełnił także funkcję prezesa zarządu stowarzyszenia.

We wrześniu ks. Stryczek zrezygnował z funkcji prezesa. W środę wieczorem walne zgromadzenie stowarzyszenia przyjmie jego rezygnację i ogłosi nazwisko nowego prezesa.

Decyzję o rezygnacji ks. Stryczek podjął pod wpływem reportażu Onetu, w którym wypowiadają się dawni i obecni współpracownicy duchownego. Publikacja opisuje obraźliwe względem pracowników zachowania duchownego. W opublikowanym w tym samym dniu (20 września) drugim tekście – wywiadzie ks. Stryczek odpiera zarzuty o mobbing.