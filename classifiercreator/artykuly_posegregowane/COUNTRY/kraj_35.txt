13 proc. respondentów CBOS tytuł polityka roku przyznało premierowi Mateuszowi Morawieckiemu; politykiem roku na świecie według 14 proc. badanych jest prezydent USA Donald Trump. W obu rankingach w czołówce pojawia się szef Rady Europejskiej, b. premier Donald Tusk.
      
            CBOS zadał respondentom pytanie, któremu z polskich polityków należy się miano polityka roku 2018. "Chodzi o człowieka, który najlepiej działał, zrobił najwięcej w interesie kraju, społeczeństwa, ludzi takich jak Pan(i)" - wyjaśniono.

53 proc. ankietowanych nie potrafiło wskazać osoby, która w ich opinii zasługiwałaby na takie wyróżnienie, a 22 proc. uznało, że żaden ze znanych im przedstawicieli polskiej sceny politycznej nie zasługuje na ten tytuł.

Pozostali respondenci wymienili w sumie ponad pięćdziesiąt nazwisk polityków, z których - jak podaje CBOS - tylko czterech uzyskało więcej niż 2 proc. głosów.

13 proc. respondentów tytuł polityka roku 2018 przyznało premierowi Mateuszowi Morawieckiemu. Drugie miejsce w rankingu zajął prezydent Andrzej Duda (10 proc.). Na trzeciej pozycji - 6 proc. wskazań - ulokował się prezes PiS Jarosław Kaczyński. Czwarte miejsce przypadło byłemu premierowi i szefowi Rady Europejskiej Donaldowi Tuskowi (4 proc.).



Po 1 proc. głosów uzyskali: była premier, a obecnie wicepremier ds. społecznych Beata Szydło, minister sprawiedliwości i prokurator generalny Zbigniew Ziobro, Paweł Kukiz, były prezydent Słupska Robert Biedroń, liderzy PO i PSL – Grzegorz Schetyna oraz Władysław Kosiniak-Kamysz, a także przewodniczący pozaparlamentarnej partii "Wolność" Janusz Korwin-Mikke.

Na pytanie o polityka roku na świecie 49 proc. ankietowanych nie umiało wskazać nazwiska żadnego polityka, a 18 proc. ankietowanych uznało, że żaden ze znanych im polityków zagranicznych nie odegrał w ciągu minionych dwunastu miesięcy na tyle znaczącej roli w polityce międzynarodowej, by zasłużyć na ten tytuł.

Pozostali badani wskazali 28 nazwisk, z których dziewięć pojawiało się w wypowiedziach co najmniej 1 proc. ankietowanych.

Na arenie międzynarodowej tytuł polityka roku 2018 Polacy przyznali prezydentowi Stanów Zjednoczonych Donaldowi Trumpowi. Do tego miana wytypowało go 14 proc. ankietowanych. Drugie miejsce w rankingu zajęła kanclerz Niemiec Angela Merkel, którą wskazało 5 proc. respondentów.

Na trzecim miejscu znaleźli się ex aequo szef Rady Europejskiej Donald Tusk oraz prezydent Rosji Władimir Putin - po 3 proc. głosów.

Kolejne miejsca zajęli: premier Węgier Victor Orbán (2 proc.) i w dalszej kolejności – prezydent Francji Emmanuel Macron, premier Wielkiej Brytanii Theresa May, były prezydent Stanów Zjednoczonych Barack Obama oraz papież Franciszek (po 1 proc. wskazań).

CBOS przeprowadził sondaż w dniach 29 listopada – 9 grudnia 2018 r. na liczącej 942 osoby reprezentatywnej próbie losowej dorosłych mieszkańców Polski.