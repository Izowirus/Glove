Gdynia, 01.09.2018. Minister obrony narodowej Mariusz Błaszczak (C) podczas promocji podchorążych najstarszego rocznika Akademii Marynarki Wojennej, 1 bm. Ceremonia mianowania na pierwszy stopień oficerski tradycyjnie odbyła się na pokładzie niszczyciela, okrętu-muzeum ORP Błyskawica przy Nabrzeżu Pomorskim w Gdyni. Aktu mianowania dokonał szef Sztabu Generalnego WP gen. broni Rajmund Andrzejczak. (cat)
PAP/Roman Jocher PAP © 2018 / Roman Jocher
                                        

            Pamiętajcie o postawie, którą nasi przodkowie okazali 79. lat temu na Westerplatte; pamiętajcie o poczuciu honoru i dumy z tego, że jesteście oficerami Wojska Polskiego, z tego, że jesteście Polakami - powiedział w sobotę minister obrony narodowej Mariusz Błaszczak na promocji oficerskiej marynarzy.
      
            Szef MON wziął udział w sobotę w promocji podchorążych najstarszego rocznika Akademii Marynarki Wojennej im. Bohaterów Westerplatte w Gdyni. Ceremonia mianowania na pierwszy stopień oficerski podporucznika marynarki, zgodnie z tradycją, odbyła się na pokładzie niszczyciela, okrętu-muzeum ORP Błyskawica przy Nabrzeżu Pomorskim w Gdyni.

„To miejsce szczególne, to dzień szczególny, to szczególny rok. Z całą pewnością zapamiętacie dzisiejsze wydarzenie przez całe swoje życie” – mówił Błaszczak do marynarzy. Szef MON podkreślił, że bycie oficerem Wojska Polskiego, czy oficerem Marynarki Wojennej to wielkie wyróżnienie, ale też wielkie zobowiązanie.

„Kiedy usłyszałem, z jaką siłą śpiewacie hymn Polski, przekonałem się, że sprostacie tej odpowiedzialności. Jest moc. To bardzo ważne, żeby mieć poczucie służby, żeby wiedzieć i pamiętać słowa przysięgi, którą przed chwilą składaliście” – oświadczył minister. „Stanowicie elitę Wojska Polskiego, jesteście oficerami, a więc bierzecie odpowiedzialność również za swoich podwładnych, będziecie kształtować ich umiejętności, ale będziecie także wychowywać, świadczy o tym rota przysięgi, którą złożyliście” – dodał.

„Pamiętajcie, co jest w waszej służbie najważniejsze. Pamiętajcie o tej postawie, którą nasi przodkowie okazali 79. lat temu, tu niedaleko, na Westerplatte. Pamiętajcie o poczuciu honoru i dumy z tego, że jesteście oficerami Wojska Polskiego, z tego, że jesteście Polakami” – mówił Błaszczak.



Minister obrony narodowej gratulował wszystkim promowanym oficerom; dziękował także ich rodzicom. „Dziękuję za państwa wkład w to, żeby wychować, żeby ukształtować młodych ludzi, którzy są patriotami, którzy kochają Polskę” - dodał.

W uroczystości, oprócz szefa MON, wzięli także udział m.in. wiceminister obrony narodowej Tomasz Zdzikot, wiceminister nauki Piotr Mueller, a także metropolita Gdański abp. Sławoj Leszek Głódź, który udzielił marynarzom błogosławieństwa.

Na pierwszy stopień oficerski podporucznika marynarki promowanych zostało 40 absolwentów Akademii Marynarki Wojennej. Podczas uroczystości aktu mianowania dokonał szef Sztabu Generalnego WP gen. broni Rajmund Andrzejczak.

Jako pierwszy szlify oficerskie otrzymał tegoroczny prymus bosman podchorąży Błażej Koreike. „Dziś spełniają się nasze marzenia. Nie sposób podziękować wszystkim z osobna, więc dziękujemy całej społeczności akademickiej za minione lata. Za wszystkie chwile dobre i te trudne, gdyż te drugie najlepiej kształtują charakter i osobowość” - mówił w imieniu promowanych Koreike.



Ocenił również, że wielka radość miesza się dziś z obawą w związku z wyzwaniami przed objęciem pierwszych stanowisk służbowych. „Koleżanki i koledzy, jestem pewien, że podołamy nowym obowiązkom. Żal się żegnać, gratuluję wam i życzę powodzenia. Niech wasza służba będzie waszą pasją” – dodał Koreike.

Rektor-Komendant Akademii Marynarki Wojennej komandor Tomasz Szubrycht, zwracając się do promowanych oficerów polecił im szczególną pamięć o ostatnich słowach ślubowania oficerskiego: „nigdy cię nie zawiodę ojczyzno”. „Jestem pewien, a znam was od wielu lat, że nigdy jej nie zawiedziecie, a Marynarka Wojenna będzie z was dumna, a również my, ci którzy was kształtowali” – podkreślił. „Na nowej drodze wojskowego życia, życzę wam marynarskiego szczęścia i przysłowiowej stopy wody pod kilem” – dodał Szubrycht.

Mianowanie na stopień podporucznika marynarki jest elementem ceremoniału wojskowego nawiązującym do średniowiecznej tradycji pasowania na rycerza. Odbywa się przez dotknięcie szablą lewego ramienia podchorążego, przyklękającego przed generałem (admirałem) na jednym kolanie. Tradycyjnie promocja oficerska absolwentów Akademii Marynarki Wojennej odbywa się na pokładzie okrętu muzeum ORP Błyskawica.