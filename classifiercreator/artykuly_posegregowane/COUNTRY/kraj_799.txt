Prezydent Andrzej Duda mianował w sobotę dziewięciu oficerów Wojska Polskiego na pierwszy i kolejne stopnie generalskie. Podkreślił, że dzieje się to w stulecie odzyskania przez Polskę niepodległości. "Takie awanse zapisują się w historii państwa" - oświadczył prezydent.
      
            Na stopień generała dywizji zostali mianowani: dowódca formowanej obecnie 18. Dywizji Zmechanizowanej gen. bryg. Jarosław Gromadziński i dowódca Centrum Operacji Powietrznych - dowódca Komponentu Powietrznego gen. bryg. Dariusz Malinowski. Do stopnia wiceadmirała (odpowiednik generała dywizji) został awansowany inspektor Marynarki Wojennej kontradm. Jarosław Ziemiański.

Na stopień gen. brygady zostali mianowani pułkownicy: Artur Dębczak, Sławomir Drumowicz, Robert Kosowski, Jacek Ostrowski, Ireneusz Starzyński i Radosław Jeżewski.

"To wielkie wydarzenie otrzymać nominację generalską w przeddzień dnia 100-lecia odzyskania niepodległości, otrzymać ją w roku 100-lecia odzyskania niepodległości. Jakże wielki to symbol" - powiedział w wystąpieniu Andrzej Duda.

"Z całego serca gratuluję, bo takie wydarzenia i takie awanse zapisują się w historii państwa, w historii armii, zapisują się w historiach rodzin złotymi zgłoskami" - podkreślił prezydent. Zaznaczył, że to nie jest tylko wydarzenie państwowe, ale także osobiste.

Andrzej Duda podziękował oficerom Wojska Polskiego za ich dotychczasową służbę, którą - jak wskazał - wysłużyli sobie dzisiejsze nominacje. "To nie jest prezent, to wynik, rezultat wielu lat służby. Wszyscy panowie jesteście niezwykle i wszechstronnie doświadczonymi oficerami (...). Jesteście sprawdzonymi żołnierzami Rzeczpospolitej" - powiedział prezydent.

Prezydent: w dziele obrony RP żołnierz i jego życie jest niezwykle cenne

Zwrócił też uwagę na rolę armii w "dziele obrony Rzeczpospolitej". "W cały tym wielkim dziele obrony Rzeczpospolitej żołnierz i jego życie są niezwykle cenne. Żołnierza nie zastąpi żadna maszyna; człowiek, jego serce, jego patriotyzm, jego oddanie dla ojczyzny, dla rodaków, dla bliźnich jest czymś najcenniejszym" - podkreślił Duda.

Prezydent dodał, że niezwykle ważna jest modernizacja polskich Sił Zbrojnych; podkreślił, że sprzęt wojskowy ma służyć obronie Rzeczpospolitej. "Ma służyć jej wzmocnieniu, ale ma służyć także i ochronie obrońców Rzeczpospolitej - temu, żeby mogli tę obronę realizować lepiej, sprawniej, ale również i bezpieczniej" - powiedział prezydent.

Jak mówił, mimo rozwoju technologicznego armii, żołnierz będzie potrzebny zawsze, "bo maszyna nigdy nie będzie miała serca".

47-letniemu gen. Gromadzińskiemu we wrześniu br. szef MON powierzył dowodzenie nowo formowaną czwartą dywizją wojsk operacyjnych - 18. Dywizją Zmechanizowaną. Wcześniej Gromadziński był zastępcą dowódcy 12. Dywizji Zmechanizowanej; dowodził 15 Brygadą Zmechanizowaną, w której skład weszła wielonarodowa batalionowa grupa bojowa NATO, służył także w Sztabie Generalnym oraz w polskich kontyngentach w Iraku i Syrii. Jest absolwentem Wyższej szkoły Oficerskiej Wojsk Zmechanizowanych, AON, studiów podyplomowych w Akademii Marynarki Wojennej i Akademii Obrony NATO w Rzymie. Pierwszy generalski awans otrzymał w 2016 r.

Gen. Malinowski, urodzony w 1966 r., od dwóch lat dowodzi Centrum Operacji Powietrznych. W latach 2014-16 był dowódcą 2. Skrzydła Lotnictwa Taktycznego, a wcześniej 32. Bazą Lotnictwa Taktycznego w Łasku; służył na stanowisku zastępcy szefa wojsk lotniczych w Dowództwie Sił Powietrznych. Jako dowódca eskadry uczestniczył w przygotowaniu pilotów F-16 do szkoleń w USA, sam przeszedł szkolenie w 162. Skrzydle Lotniczym w San Antonio w Teksasie. Ukończył Wyższą Oficerską Szkołę Lotniczą, AON i studia podyplomowe w akademii lotniczej w Maxwell w USA. Generałem brygady został w 2014 r.

Urodzony w 1963 r. adm. Ziemiański w czerwcu br. został inspektorem Marynarki Wojennej w Dowództwie Generalnym Rodzajów Sił Zbrojnych. Poprzednio był zastępcą inspektora MW. Był dowódcą 32. Dywizjonu Okrętów rakietowych, a w latach 2009-12 dowodził 3. Flotyllą Okrętów. Był zastępcą dowódcy Centrum Operacji Morskich, asystentem szefa Sztabu Generalnego i szefem zarządu operacji morskich w Dowództwie Marynarki Wojennej. Jest absolwentem Wyższej Szkoły Marynarki Wojennej, studiów podyplomowych w Akademii Marynarki Wojennej w Gdyni, Akademii Sztabowej Połączonych Sił w Bracknell i Akademii Dowódczej Marynarki Wojennej w Newport. Ukończył też studia podyplomowe obronne w USA.

Na stopień gen. brygady zostało mianowanych sześciu pułkowników: zastępca dowódcy WOT Artur Dębczak, dowódca Komponentu Wojsk Specjalnych Sławomir Drumowicz, dowódca 17. Brygady Zmechanizowanej Robert Kosowski, dowódca 20. Brygady Zmechanizowanej Jacek Ostrowski, dowódca 1. Skrzydła Lotnictwa Taktycznego, instruktor pilot Ireneusz Starzyński i Radosław Jeżewski ze Służby Wywiadu Wojskowego.

Zastępca dowódcy WOT płk Artur Dębczak, urodzony w 1968 r., służył wcześniej m.in. w Dowództwie Wojsk Lądowych jako szef Oddziału Planowania technicznego oraz w Centrum Doktryn i Szkolenia Sił Zbrojnych. Jest absolwentem WAT, ukończył też m.in. studia podyplomowe w zakresie transportu i logistyki oraz informatyki.

Dowódca Komponentu Wojsk Specjalnych, 50-letni płk Sławomir Drumowicz poprzednio dowodził jednostką specjalną Agat, był zastępcą dowódcy 1. Pułku Specjalnego Komandosów, służył w Dowództwie Wojsk Specjalnych m.in. jako szef Oddziału Rozpoznania. Dowodził także zgrupowaniem sił specjalnych PKW w Iraku. Po ukończeniu szkoły oficerskiej służył w 62. Kompanii Specjalnej, a w latach 1993-94 dowodził plutonem polskiego kontyngentu sił UNPROFOR w byłej Jugosławii.

Dowódca 17. Brygady Zmechanizowanej płk Robert Kosowski (ur. 1970) służył poprzednio w Dowództwie Generalnym Rodzajów Sił Zbrojnych, Dowództwie Wojsk Lądowych, służył także w 10. Brygadzie Zmechanizowanej i 10. Batalionie Dowodzenia i Zabezpieczenia. Należał do Grupy Organizacyjnej Dowództwa Generalnego Rodzajów Sił Zbrojnych. Jest absolwentem Wyższej Szkoły Oficerskiej Wojsk Obrony Przeciwlotniczej, Uniwersytetu Opolskiego i AON.

Kolejny nominowany, dowódca 20. Brygady Zmechanizowanej płk Jacek Ostrowski, ma 54 lata. Jest absolwentem m.in. Wyższej Oficerskiej Szkoły Wojsk Zmechanizowanych i AON, wielokrotnie służył w polskich kontyngentach wojskowych w Afganistanie, Iraku i byłej Jugosławii. Był szefem Oddziału Szkolenia w dowództwie Wojsk Lądowych, a potem w Dowództwie Generalnym RSZ. Był zastępcą dowódcy 21. Brygady Strzelców Podhalańskich; dowodził 9. Brygadą Kawalerii Pancernej.

Dowódca 1. Skrzydła Lotnictwa Taktycznego płk pil. Ireneusz Starzyński urodził się w 1970 r. Ukończył Wyższą Oficerską Szkołę Lotniczą i AON, a także studia podyplomowe na uczelni sił powietrznych w Maxwell w USA. Służbę rozpoczął w 40. Pułku Lotnictwa Myśliwsko-Bombowego w Świdwinie, służył w 8. Eskadrze Lotnictwa Taktycznego i w 39 ELT. Dowodził 21. Bazą Lotnictwa Taktycznego.