Premier złożył wieniec przed pomnikiem Polaków, którzy zginęli w atakach z 11 września
                                        

            Premier Mateusz Morawiecki w związku z 17. rocznicą ataków terrorystycznych z 11 września 2001 r. w Stanach Zjednoczonych, złożył we wtorek wieniec przed warszawskim pomnikiem Polaków, którzy zginęli w zamachu.
      
            Morawieckiemu towarzyszyli w czasie uroczystości: szef jego gabinetu politycznego Marek Suski oraz rzeczniczka rządu Joanna Kopcińska.
 
11 września 2001 r. terroryści Al–Kaidy porwali w USA cztery samoloty, z których dwa uderzyły w budynki WTC w Nowym Jorku, a trzeci w gmach Pentagonu w Waszyngtonie; czwarty (który miał uderzyć w waszyngtoński Kapitol) rozbił się w Pensylwanii po akcji pasażerów, którzy podjęli walkę z porywaczami. W wyniku zamachu zginęło blisko trzy tysiące osób - większość wskutek pożaru i zawalenia się WTC. Było wśród nich sześcioro Polaków.
 
Warszawski pomnik polskich ofiar ataków z 11 września odsłonięto w pierwszą rocznicę ataku w Parku Skaryszewskim.  