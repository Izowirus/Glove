Ostrzeżenia IMGW pierwszego stopnia dla 13 województw obowiązują od soboty od godz. 15. Należy spodziewać się śniegu, mgły i marznących opadów powodujących gołoledź. O uwagę apeluje też Rządowe Centrum Bezpieczeństwa.
      
            IMGW wydał w sobotę ok. godz. 15 ostrzeżenia pierwszego stopnia dla 13 województw. Najmniej zagrożona jest Polska zachodnia.

Na Pomorzu i w woj. kujawsko-pomorskim instytut ostrzega przed opadami marznącymi i mgłą intensywnie osadzającą szadź. Wystąpią tam miejscami słabe opady marznącego deszczu oraz mżawki powodujące gołoledź. Marznące mgły, miejscami intensywnie osadzające szadź, ograniczą widzialność od 50 m do 200 m.

Na Podlasiu oraz Warmii i Mazurach spodziewane są miejscami słabe opady początkowo śniegu, później deszczu ze śniegiem, przechodzące w marznący deszcz lub mżawkę, powodujące gołoledź. Strefa opadów przemieszczać się będzie z zachodu na wschód. W woj. warmińsko-mazurskim w ciągu dnia niebezpieczeństwo wystąpi głównie na wschodzie województwa.

Ponadto ostrzeżenia pierwszego stopnia przed opadami marznącymi obowiązują w dziewięciu województwach: wielkopolskim (powiaty wschodnie), mazowieckim, lubelskim (powiaty zachodnie), świętokrzyskim, małopolskim, łódzkim, śląskim, opolskim i dolnośląskim (powiaty ząbkowicki i kłodzki). Prognozowane są słabe opady marznącego deszczu lub mżawki powodujące gołoledź.

O uwagę apeluje też Rządowe Centrum Bezpieczeństwa. "Dziś wieczorem i w nocy marznące opady prawie w całej Polsce. Uważajcie, na drogach i chodnikach może być ślisko‼" - napisano na Twitterze.️

Ostrzeżenia pierwszego stopnia oznaczają, że przewiduje się warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia.