II tura wyborów samorządowych odbędzie się w 649 gminach i miastach; wyborcy otrzymają jedną kartę do głosowania – poinformowała w piątek PKW. II tura powinna być prostszą „procedurą” - podkreślono na konferencji prasowej. PKW chciałaby podać wyniki głosowania następnego dnia po wyborach.
      
            Przewodniczący PKW Wojciech Hermeliński powiedział, że w II turze wyborów samorządowych głosowanie będzie prostsze. "Wybór będzie tylko między dwoma kandydatami, chyba że zdarzy się sytuacja, że jest tylko jeden kandydat w związku z tym, że z jakiś przyczyn, z okoliczności różnych, drugi kandydat się wycofa, czy z innych przyczyn został skreślony” – zaznaczył Hermeliński.

Przypomniał, że cisza wyborcza rozpocznie się w nocy z piątku na sobotę i potrwa do godz. 21 w niedzielę. W niedzielę lokale wyborcze będą otwarte od godz. 7 do 21.

„II tura wyborów będzie na pewno procedurą, którą szybciej uda się zakończyć, taką miejmy nadzieję” – dodał szef PKW. Jak mówił, przygotowanie kart do głosowania, liczenie głosów oraz przygotowanie wyników wyborów w II turze jest dużo łatwiejsze. Zaznaczył, że komisje wyborcze nabrały też doświadczenia w czasie I tury wyborów.

Według Hermelińskiego PKW chciałaby, aby ogłoszenie wyników nastąpiło niezwłocznie. "I tak powinno nastąpić, ale to słowo +niezwłocznie+ ma różne podteksty, różne znaczenia. Może to być i pierwszego dnia (po wyborach), przed południem, może być i po południu, może być też wtorek (...). Nie mogę podać konkretnego terminu" - powiedział przewodniczący PKW.

"Chcielibyśmy podać (wyniki) już następnego dnia po wyborach, ale to zastrzegam się, też nie możemy tego gwarantować w 100 procentach, zależy to od tego, kiedy dostaniemy obwieszczenia od komisarzy” – zaznaczył Hermeliński.

Członek PKW sędzia Wiesław Błuś powiedział, że II tura wyborów odbędzie się w 649 miastach i gminach; wybierani będą wójtowie, burmistrzowie i prezydenci. Poinformował, że wyborca otrzyma jedną kartę do głosowania. Na karcie będą nazwiska dwóch kandydatów i powinno się postawić znak X w obrębie kratki przy nazwisku wybranego kandydata - dodał.

Jak zaznaczył, na karcie do głosowania może być też jedno nazwisko, tzn. tam, gdzie będzie tylko jeden kandydat. W takim przypadku wyborca będzie głosował za danym kandydatem lub przeciw jego wyborowi stawiając znak X w kratce oznaczonej słowem „tak” lub „nie”.

W zaprezentowanym na konferencji spocie wyjaśniono, że jeżeli jedyny kandydat nie uzyska więcej niż połowy ważnych głosów na "tak", wójta, burmistrza lub prezydenta wybierze rada gminy.

Druga tura wyborów zostanie przeprowadzona w 5 miastach wojewódzkich: Gdańsku, Krakowie, Kielcach, Olsztynie i Szczecinie (w wyborach samorządowych w 2014 roku, drugą turę wyborów przeprowadzono w 11 miastach wojewódzkich).

Po zakończeniu ciszy wyborczej stacje TVP, TVN i Polsat podadzą szacunkowe wyniki wyborów oparte na badaniu exit poll, czyli na odpowiedziach udzielanych przez wyborców po wyjściu z lokalu wyborczego. Badanie będzie dotyczyło wyboru prezydentów miast w Krakowie, Gdańsku i Kielcach.

Po policzeniu głosów oddanych w niedzielnej drugiej turze protokoły z wynikami wyborów w swoich siedzibach będą wywieszały komisje obwodowe i terytorialne: gminne lub miejskie.

Państwowa Komisja Wyborcza zaplanowała na niedzielę dwie konferencje prasowe - o godz. 13 i 18 - podczas których zostaną przekazane informacje o przebiegu głosowania, ewentualnych incydentach wyborczych oraz frekwencji wyborczej. Na konferencji o godz. 13 PKW poda stan frekwencji na godz. 12; na konferencji o godz. 18 - stan na godz. 17.

O wynikach głosowania w drugiej turze PKW poinformuje na konferencji prasowej z chwilą ustalenia wyników wyborów na obszarze wszystkich województw.