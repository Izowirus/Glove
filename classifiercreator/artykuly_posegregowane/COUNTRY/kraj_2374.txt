Warszawa, 14.07.2017. Sekretarz stanu w Kancelarii Prezydenta RP Krzysztof Łapiński, podczas konferencji prasowej. (nlat)  Archiwum PAP/Marcin Obara
                                        

            Zaproponowane przez prezydenta Andrzeja  Dudę pytania do referendum w sprawie konstytucji to wynik dyskusji i sugestii wyborców; od Senatu zależy, czy Polacy będą się mogli wypowiedzieć w ważnych kwestiach – powiedział w poniedziałek rzecznik prezydenta Krzysztof Łapiński.
      
            We wtorek o godz. 16 Senat zajmie się projektem prezydenta o zarządzeniu referendum ogólnokrajowego w dniach 10-11 listopada 2018 roku dotyczącego zmian w konstytucji. Przed posiedzeniem Senatu dojdzie do spotkania senatorów PiS ze ścisłym kierownictwem partii. Wniosek prezydenta wpłynął do Senatu w piątek.

"Prezydent wywiązał się ze swojej obietnicy, złożył wniosek z datą (referendum), o której mówił. Teraz jest pytanie do senatorów, czy dadzą szansę Polakom wypowiedzieć się w referendum konsultacyjnym w ważnej sprawie, jaka jest konstytucja" – powiedział Łapiński w radiu Tok FM.

Na uwagę, że pomysł referendum budzi zastrzeżenia nie tylko PiS, ale i doradczyni prezydenta Zofii Romaszewskiej, która negatywnie odniosła się do pomysłu zapisania w ustawie zasadniczej programu 500+, Łapiński odparł, że „każdy ma prawo do swoich opinii". Podkreślił, że pytania dotyczą różnych kwestii, nie tylko socjalnej, ale także spraw ustrojowych i ordynacji wyborczej.

"Wszystkie pytania (do referendum) powstały w toku ponad rocznej dyskusji, wielu spotkań, głosów, które nadsyłali wyborcy" – zaznaczył minister.

Odnosząc się do zastrzeżeń PiS do daty przeprowadzenia referendum i ewentualnej dyscypliny partyjnej, Łapiński powiedział, że "być może będzie stanowisko odpowiednich ciał statutowych partii i senatorowie w pewien sposób będą tym stanowiskiem związani".

W prezydenckim projekcie postanowienia w sprawie referendum znalazło się 10 pytań dotyczących m. in. uchwalenia nowej konstytucji; wprowadzenia systemu prezydenckiego lub gabinetowym czy też pozostawienia obecnego modelu; nienaruszalności praw rodziny do świadczeń z programu 500 plus, wieku emerytalnego.