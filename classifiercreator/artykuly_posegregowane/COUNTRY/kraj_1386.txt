Można tylko wyrazić zdumienie zachowaniem polityków PSL, jeśli chodzi o komentarze ws. PKP Energetyki - uważa poseł PiS Łukasz Schreiber. Rząd PO-PSL sprzedał tak dużo, że już tego nie pamięta; od początku drugiej kadencji PO-PSL trwała usilna próba sprzedaży spółki - mówił.
      
            W ten sposób Schreiber odniósł się do słów z czwartkowej konferencji prasowej, na której politycy PSL sprzeciwiali się podwyżkom cen w PKP Energetyce.

Jak podkreślił rzecznik PSL i kandydat tej formacji na prezydenta Warszawy Jakub Stefaniak, jest to spółka, która dostarcza energię elektryczną spółkom kolejowym podlegającym samorządom. Zdaniem Stefaniaka spółka ta planuje podwyżkę cen energii. "Te podwyżki sięgają 70 proc. Z 254 zł (za megawatogodzinę - PAP) stawka za dostarczenie energii wzrośnie do 450 zł, a co za tym idzie wzrosną ceny biletów (kolejowych - PAP)" - mówił Stefaniak.

"To dowód na to, ze (premier) Morawiecki kłamie. Morawiecki mówi, że będzie dawał pieniądze samorządom na inwestycje. (...) A samorządy będą traciły, bo będą musiały dokładać do energii, której ceny reguluje spółka skarbu państwa. Jesteśmy więc wszyscy przez PiS oszukiwani" - podkreślił Stefaniak.

"Ta historia - tak naprawdę wywołana przez rzecznika PSL - cóż pokazuje? Że sprzedali tak dużo, że już nawet nie pamiętają, co sprzedali, a co jest ciągle w rękach Skarbu Państwa" - mówił na wspólnej konferencji z rzeczniczką PiS Beatą Mazurek Łukasz Schreiber.

Przyznał, że "faktycznie sprzedaż PKP Energetyka musi budzić zdumienie". "Skoro sami wywołali temat, to rozumiem, że chcą usłyszeć kilka faktów" - ocenił.

"Od początku drugiej kadencji PO-PSL trwała usilna próba sprzedaży PKP Energetyka, w roku 2011 podjęto już strategię sprzedaży" - mówił Schreiber. Przypomniał, że do sprzedaży doszło we wrześniu 2015 r., "a więc na końcówce rządów PO-PSL". Jak podkreślił to, co w tej sprawie musi budzić "zdumienie, wątpliwości i pytania", to fakt, że spółka była rentowna.

"Można tylko wyrazić zdumienie i takie oburzenie (...) tym zachowaniem polityków PSL" - podkreślił poseł.

Do sprawy odniosła się też Beata Mazurek rzeczniczka PiS. "Przypomnę państwu również to, co nie tak dawno powiedział minister Tchórzewski w związku z tymi informacjami dotyczącymi podwyżek cen energii: że pracują nad programem, który przyniósłby ulgi, jeśliby te podwyżki nastąpiły; nie tylko dla odbiorców indywidualnych, ale też dla przemysłowych, jak również nad pewnego rodzaju rekompensatą w związku ze wzrostem cen spowodowanych emisją CO2" – powiedziała z kolei rzeczniczka PiS.

"To są te działania, które my podejmujemy - a więc chronimy Polaków przed (...) skutkami takiej decyzji, ale skutkami, które tak naprawdę obciążają polityków poprzedniej koalicji" - podkreśliła Mazurek.