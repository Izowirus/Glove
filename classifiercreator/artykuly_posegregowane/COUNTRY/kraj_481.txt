Dla siedmiu województw Instytut Meteorologii i Gospodarki Wodnej wydał w piątek po południu ostrzeżenia pierwszego stopnia w związku z prognozowanymi marznącymi opadami i silnym mrozem. "Uważajcie na siebie!" - apeluje na Twitterze Rządowe Centrum Bezpieczeństwa.
      
            Przed opadami, które mogą spowodować gołoledź, Instytut ostrzega mieszkańców województw: pomorskiego, zachodniopomorskiego, lubuskiego, wielkopolskiego i dolnośląskiego.

Ze względu na silny mróz IMGW wydał alerty dla Małopolski, gdzie w powiatach tatrzańskim i nowotarskim temperatura może spaść do -19 st., oraz dla Podkarpacia - w powiatach sanockim, leskim i bieszczadzkim termometry mogą wskazać nawet -22 st.

Jak wynika z informacji podanych przez RCB, od 1 listopada dziesięć osób zmarło w wyniku hipotermii. Służby apelują o wzmożoną czujność i zwracanie uwagi na wszystkie osoby, których życie może być zagrożone, m.in. osoby bezdomne i starsze. Przez całą dobę czynne są numery alarmowe: 112 i 997. Informacja szybko przekazana służbom może komuś uratować życie.

Ostrzeżenia pierwszego stopnia oznaczają, że przewiduje się warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia.