37-letni Krzysztof S., ojciec 12-letniego Daniela z Izdebek k. Brzozowa (woj. podkarpackie), którego w czwartek odnaleziono dwa dni po zaginięciu, został tymczasowo aresztowany na trzy miesiące. Natomiast Daniel i jego rodzeństwo przebywają w placówce opiekuńczej.
      
            Rzecznik Prokuratury Okręgowej w Krośnie Beata Piotrowicz powiedziała, że wobec Krzysztofa S. wszczęte zostało śledztwo o popełnienie przestępstw z dwóch artykułów Kodeksu Karnego.

Pierwszy zarzut dotyczy doprowadzenie osoby małoletniej poniżej 15 roku życia do innej czynności seksualnej. Krzysztof S. ma także zarzut narażenie 12-letniego Daniela na niebezpieczeństwo utraty życia lub ciężkiego uszczerbku na zdrowiu.

W pierwszym przypadku Krzysztofowi S. grozi od dwóch do 12 lata pozbawienia wolności, a w drugim do trzech lat.

"Z uwagi na dobro rodziny i dobro śledztwa w chwili obecnej nie udzielamy żadnych szczegółowych informacji" - mówiła Piotrowicz.

Rzecznik podkreśliła, że "trwają czynności śledcze". "Śledztwo trwa raptem kilka dni. Na to żeby zbadać całą sytuacje potrzeba czasu" - dodała.

Zarzuty wobec Krzysztofa S. pojawiły się przy okazji poszukiwań Daniela. "Często się zdarza, że czynności związane z jednym zdarzeniem ujawniają okoliczności, które dotyczą innych. Tak było w tym przypadku" - wyjaśniła prokurator Piotrowicz.

Nie chciała wypowiadać się czy zarzucane Krzysztofowi S. doprowadzenie osoby małoletniej do innej czynności seksualnej dotyczy Daniela, czy też innych członków rodziny.

Małżeństwo S. ma dziesięcioro dzieci. Po wydarzeniach ostatniego tygodnia wszystkie trafiły do placówki opiekuńczej.

12-letni Daniel zaginął we wtorek. Odnaleziono go w czwartek po południu. Chłopiec był wyziębiony, ale w stanie stabilnym. Chłopiec zaginął we wtorek około godziny 14.30, kiedy wyszedł z domu, by odwiedzić babcię. Bawił się w pobliżu jej domu. Około godziny 16 kobieta zauważyła zniknięcie dziecka.

Jego poszukiwania trwały przez dwa dni. Zaangażowano w nie rodzinę, mieszkańców wsi, strażaków PSP w Brzozowie i okolicznych OSP, ratowników GOPR, członków Stowarzyszenia Cywilnych Zespołów Ratowniczych STORAT, funkcjonariuszy Bieszczadzkiego Oddziału Straży Granicznej w Przemyślu, funkcjonariuszy Centrum Poszukiwań Osób Zaginionych KGP, Wydział Kryminalny KWP w Rzeszowie oraz członków Stowarzyszenia Quad Team Pogórze z Izdebek.