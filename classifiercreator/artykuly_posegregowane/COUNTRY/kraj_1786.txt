Adamowicz do J.Wałęsy: zostań po wyborach moim zastępcą prezydenta Gdańska 
                                        

            Prezydent Gdańska Paweł Adamowicz zaoferował w poniedziałek kandydatowi Koalicji Obywatelskiej na prezydenta miasta, Jarosławowi Wałęsie, aby po najbliższych wyborach został pierwszym zastępcą prezydenta. "Jesteś mechanizmem niszczącym" - odparł europoseł PO.
      
            "Bądź pierwszym zastępca prezydenta Gdańska, a za pięć lat będziesz świetnym kandydatem na głównego prezydenta. Okres asymilacyjny jest potrzebny" - powiedział do Jarosława Wałęsy obecny prezydenta Gdańska Paweł Adamowicz, który ubiega się o reelekcję.
 
Propozycja ta została złożona po zakończeniu "Gdańskiej Debaty Gospodarczej - Wybory 2018", zorganizowanej przez Pracodawców Pomorza wspólnie z Pomorską Izbę Rzemieślniczą Małych i Średnich Przedsiębiorstw oraz Regionalną Izbę Gospodarczą Pomorza. Uczestniczyło w niej oprócz Adamowicza i Wałęsy, także czworo pozostałych kandydatów na prezydenta miasta.
 
"Paweł: przeczysz samemu sobie. Mówiłeś, że żądasz od Platformy Obywatelskiej, aby porozumiała się z Nowoczesną. Mamy to porozumienie i poszerzamy się na inne środowiska, a teraz ty stoisz z boku. Paweł, to jest błąd, ty też się tego uczyłeś" - odpowiedział Wałęsa na ofertę Adamowicza.
 
"Ale uczyłem się co najmniej od ośmiu lat jako radny. Zapraszam do współpracy" - podkreślił prezydent Gdańska.
 
Wałęsa odparł: "Zrozum, że teraz jesteś mechanizmem niszczącym. Koalicja Obywatelska to jest przyszłość".
 
W swoim końcowym wystąpieniu podczas debaty europoseł PO mówił m.in., że „na samorządności budowała się nowoczesna Polska". "To co, osiągnęliśmy przez ostatnie trzy dekady w Polsce to właśnie zasługa samorządu. Niech nikt nie próbuje teraz tego zniszczyć, są zakusy, żeby centralizować władzę w Polsce i ograniczać władzę samorządów" - dodał.
 
Podkreślił, że w tej sytuacji trzeba się jednoczyć. „Jestem przedstawicielem Koalicji Obywatelskiej, która reprezentuje Platformę Obywatelską, Nowoczesną, ale też ruchy miejskie, społeczników, radnych dzielnic. Nie zamykamy się jeszcze w tej formule. Zapraszamy wszystkich ludzi dobrej woli do tego, żeby do nas dołączali, bo wspólnie razem możemy uczynić z Gdańska jeszcze piękniejsze miejsce na świecie" - zaznaczył Jarosław Wałęsa.
 
"I tu chcę się zwrócić do mojego przyjaciela, do Pawła: Pawle: nie czas na egoizm. Teraz jest czas, żebyś wrócił do nas. Jest dla ciebie miejsce w Koalicji Obywatelskiej, przyjmiemy cię z otwartymi rękami: wróć. Bo wspólnie razem osiągniemy więcej. Obronimy Gdańsk przed PiS-em i osiągniemy to, czego jeszcze się nie udało zrobić przez ostatnie dekady. Proszę cię, deklaruję to po raz kolejny i zawsze będę to mówił: jestem twoim przyjacielem i razem zrobimy więcej. Zapraszam cię do Koalicji Obywatelskiej" - powiedział Wałęsa.
 
Paweł Adamowicz, prezydent Gdańska od 20 lat, do niedawna był jednym z liderów PO; zamiar ubiegania się o reelekcję ogłosił w połowie lutego. Kandydatura Jarosława Wałęsy została ogłoszona pod koniec czerwca podczas Regionalnej Konwencji Samorządowej Koalicji Obywatelskiej, którą współtworzą PO i Nowoczesna.
 
W jesiennych wyborach samorządowych o najwyższy urząd w Gdańsku, oprócz Pawła Adamowicza jako kandydata bezpartyjnego oraz syna b. prezydenta RP, europosła PO Jarosława Wałęsy, ubiega się także: Kacper Płażyński (Zjednoczona Prawica), Elżbieta Jachlewska (Lepszy Gdańsk), Andrzej Ceynowa (Sojusz Lewicy Demokratycznej) oraz Jacek Hołubowski (komitet Gdańsk Tworzą Mieszkańcy, współorganizowany przez wyrzuconego z PiS radnego Gdańska Łukasza Hamadyka).