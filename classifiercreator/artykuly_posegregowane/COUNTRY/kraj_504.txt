W roku szkolnym 2018/2019 o ponad 10 tys. wzrosła liczba etatów nauczycieli w publicznych i niepublicznych przedszkolach, szkołach i placówkach oświatowych. Wzrosła też o ponad 7 tys. liczba nauczycieli - podała w czwartek minister edukacji narodowej Anna Zalewska.
      
            "Dziś dobre wiadomości dla nauczycieli, uczniów i rodziców. (…). Chcę z najwyższą przyjemnością poinformować, że mamy wszędzie wzrosty: mamy wzrost liczby nauczycieli, liczby etatów, liczby pełnozatrudnionych nauczycieli i wzrost liczby godzin ponadwymiarowych" - powiedziała minister edukacji narodowej Anna Zalewska, przedstawiając w czwartek na konferencji prasowej w Warszawie dane z Systemu Informacji Oświatowej.

Podała, że w roku szkolnym 2018/2019 o 10207, w porównaniu do ubiegłego roku szkolnego, wzrosła liczba etatów nauczycieli w publicznych i niepublicznych w przedszkolach, szkołach i w placówkach oświatowych. W roku szkolnym 2017/2018 było 691,366 tys. etatów, a w bieżącym jest ich 701,573 tys. Wzrosła również liczba nauczycieli, która obecnie wynosi 702,293 tys., czyli jest ich o 7,326 tys. więcej niż rok wcześniej.

85 proc. nauczycieli to osoby pełnozatrudnione.

W przedszkolach, szkołach i placówkach samorządowych liczba etatów nauczycieli wzrosła o 9,154 tys. i wynosi 587,936 tys.

Z danych SIO wynika również, że o 9,615 tys. wzrosła liczba etatów nauczycieli zatrudnionych na podstawie ustawy Karta Nauczyciela. Ogółem jest ich prawie 605,172, co oznacza wzrost o 1,6 proc. w porównaniu z rokiem szkolnym 2017/2018.

Największy wzrost etatów o 2,6 proc. zanotowano w woj. mazowieckim (o 2770). Na Mazowszu mamy ogółem 110, 047 tys. etatów nauczycieli. W woj. podkarpackim nastąpił wzrost o 2,4 proc. (prawie 699), wielkopolskim - o 2,1 proc. (863), małopolskim - o 2,0 proc. (1210).

Z uprawnień emerytalnych skorzystało 1,54 proc. nauczycieli (9114) zatrudnionych na podstawie ustawy - Karta Nauczyciela. W porównaniu z ubiegłym rokiem szkolnym różnica ta wynosi 0,44 p. proc. W roku szkolnym 2017/2018 na emeryturę odeszło 1,10 proc. nauczycieli (6566).

Z tytułu uprawnień do świadczeń kompensacyjnych skorzystało 0,54 proc. (3194) nauczycieli. W ubiegłym roku było to 0,44 proc. (2632).

Nauczyciele, z którymi rozwiązano stosunek pracy z innych przyczyn, np. organizacyjnych, w roku szkolnym 2017/2018 stanowili 0,96 proc. (5714), a w roku szkolnym 2018/2019 - 1,19 proc. (7077).