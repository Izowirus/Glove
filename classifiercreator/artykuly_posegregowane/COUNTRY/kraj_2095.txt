W niedzielę spotkanie z premierem Mateuszem Morawieckim w Sandomierzu, a na początku września lider ugrupowania Jarosław Kaczyński zainauguruje kampanię wyborczą PiS - poinformował w mediach społecznościowych szef sztabu wyborczego PiS Tomasz Poręba.
      
            We wtorek w Dzienniku Ustaw opublikowano rozporządzenie premiera Morawieckiego, z którego wynika, że pierwsza tura wyborów samorządowych odbędzie się 21 października. Z kolei druga tura wyborów odbędzie się 4 listopada.

"Nawet w wakacje nie zwalniamy tempa. W niedzielę spotkanie z @MorawieckiM w Sandomierzu a (z) początkiem września inauguracja kampanii @pisorgpl przez Jarosława Kaczyńskiego" - poinformował na Twitterze europoseł PiS Tomasz Poręba.

Na początku lipca Komitet Polityczny Prawa i Sprawiedliwości podjął decyzję, że Poręba będzie szefem sztabu wyborczego w wyborach samorządowych.

Szef świętokrzyskich struktur PiS, poseł Krzysztof Lipiec poinformował w poniedziałek, że w najbliższą niedzielę w Sandomierzu odbędzie się ogólnopolska konwencja Prawa i Sprawiedliwości, której głównym tematem będzie sytuacja w rolnictwie.

Lipiec dodał, że w niedzielnej konwencji udział wezmą m.in. premier Morawiecki oraz minister rolnictwa Jan Krzysztof Ardanowski, którzy przedstawią szczegóły Planu dla Wsi.