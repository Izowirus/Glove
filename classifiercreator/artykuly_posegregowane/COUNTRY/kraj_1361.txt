Tak samo jak wy mam nadzieję na dalszą zmianę naszego kraju, naszej kochanej ojczyzny we właściwym kierunku - powiedział w sobotę premier Mateusz Morawiecki podczas spotkania z mieszkańcami Opatowa (woj. świętokrzyskie). Liczymy na wasz głos, ale też liczymy się z waszym głosem - zapewnił.
      
            Morawiecki podczas wystąpienia na opatowskim Rynku oświadczył, że mottem polityki rządu PiS jest to, aby "po prostu pomagać zwykłemu człowiekowi". "Temu, który nie może znaleźć pracy, który ma kłopoty ze związaniem końca z końcem" - mówił. Jak dodał, właśnie po to funkcjonują programy rządowe, w tym 500 plus, darmowe leki dla seniorów czy program "Dobry start". "Wszystkie programy, które obiecaliśmy, to dotrzymaliśmy słowa" - podkreślił szef rządu.

Premier ocenił, że Opatów to miasto, które wymaga zmiany. "To widać, to słychać, to mówią wszyscy ludzie z świętokrzyskiego: Opatów się wyludnia, coraz więcej ludzi stąd wyjeżdża" - mówił szef rządu.

"Chcę powiedzieć wam, że jestem dzisiaj tutaj, bo tak samo jak wy mam nadzieję na dalszą zmianę naszego kraju, naszej kochanej ojczyzny we właściwym kierunku" - podkreślił premier. Jak zaznaczył, w Opatowie i okolicach zostało zlikwidowanych wiele zakładów pracy. "W naszym programie jest to, żeby nowe miejsca pracy tworzyć właśnie w takich miastach jak Opatów. Do tego potrzebna jest obwodnica Opatowa" - mówił Morawiecki.

"Przy obwodnicy, przy zjazdach z obwodnicy robi się zwykle tereny inwestycyjne. Tak zrobiliśmy w bardzo wielu miastach, w bardzo wielu miejscach w Polsce. Zobaczcie co się dzieje w całej Polsce z bezrobociem. Tu u was ciągle są problemy z dobrą praca, ale są już miejsca gdzie nie ma takich problemów, albo są dużo, dużo mniejsze" - dodał premier. Zwrócił uwagę na spadające bezrobocie w całej Polsce. "I chcemy, tak jak jest w innych miejscach, które się rozwijają bardzo ładnie, żeby tak samo było w waszym pięknym Opatowie" - oświadczył Morawiecki, który nawiązał też rolniczego handlu detalicznego, potocznie nazywanym handlem koszykowym.

"Nasi poprzednicy - PSL - w 2011 roku nałożyli kary na rolników za sprzedaż produktów detalicznych w miejscu wytwarzania. Tak nie wolno, my znieśliśmy te kary, znieśliśmy nawet obowiązek uzyskania pozwolenia od gminy. Dzisiaj można sprzedawać, każdy rolnik może sprzedawać do 40 tys. zł swoje wyroby, swoje produkty rolne w miejscu wytworzenia. Chcemy by rolnicy sprzedawali swoją żywność tu w Opatowie i w całej Polsce" - zapewnił Morawiecki. Wspomniał też o realizowanym przez rząd programie rozwoju dróg lokalnych. Zaznaczył, że "są one kilkakrotnie większe od naszych poprzedników".

Premier: żeby dalej zmieniać Polskę, musimy wygrać najbliższe wybory

Morawiecki mówił do mieszkańców Opatowa, że "potrzebna jest mobilizacja". "Bo żeby dalej zmieniać Polskę z odwagą i z determinacją, musimy wygrać te wybory, najbliższe wybory. One są bardzo ważne" - oświadczył.

"Potrzebujemy waszego głosu i liczymy na wasz głos, ale też liczymy się z waszym głosem, bo wiemy, jak bardzo potrzebne jest to, żeby słuchać, czego ludzie potrzebują" - podkreślił Morawiecki. Jak dodał, w takich miastach, "nie za dużych, ale pięknych", jak Opatów, kwestie, na których najbardziej zależy ludziom to m.in. praca, infrastruktura, rolnictwo, nowe miejsca pracy, drogi lokalne i poprawa sytuacji w służbie zdrowia.

Premier przypomniał słowa papieża Jana Pawła II - "w samorządzie toczy się gra o to, czy władza jest dla człowieka". "Zastanówmy się sami, kto rzeczywiście działa na dobra szerokich rzesz ludzi?. Czy my, którzy wprowadziliśmy wielkie programy społeczne zgodnie z naszymi obietnicami: obniżka wieku emerytalnego, 500 +, 75+, wyprawka dla dzieci. Powiedzieliśmy w kwietniu i wdrożyliśmy. Obniżka ZUS-u, mały ZUS dla przedsiębiorców, którzy zarabiają mało. Ten kto zarabia 2 czy 3 tys. zł - przecież nie stać go na ZUS 1200 zł. Dlatego wprowadziliśmy nowe zasady podatkowe - żeby mały polski przedsiębiorca płacił małe podatki, a ten, który uciekał z podatkami, (...) duży międzynarodowy przedsiębiorca dzisiaj już płaci większe podatki" - zapewnił premier.

Morawiecki: proszę o głos na naszych radnych i naszych kandydatów na burmistrzów

Morawiecki podkreślił, że jego ekipa odniosła już sukces, który "nie bierze się z niczego, tylko z ciężkiej pracy wielu ludzi". "Dlatego chcę państwa poprosić 21 października o głos na naszych radnych do sejmiku województwa świętokrzyskiego, na naszych kandydatów na burmistrza - jak tutaj pan Artur Lis, na skutecznych, sprawnych, rzetelnych, solidnych, uczciwych gospodarzy naszych małych ojczyzn, z nimi zmienimy Opatów na lepsze" - powiedział premier.

Szef rządu zapewnił, że PiS "wie, ile jest rzeczy do naprawienia". Jak dodał, jedną z nich jest to, że przez wiele lat małe miasta rozwijały się dużo słabiej, wolniej i wyludniały się.

"Nasze zobowiązanie to rozwój zrównoważony, właśnie taki, by miasta takie jak Opatów nie musiały się wyludniać, żeby one również rozkwitły - wspaniałą historią, turystyką, ale też produktami rolnymi, przemysłowymi, nowymi inwestycjami, bo one też będą" - mówił premier. Zapowiedział też ułatwienia dla rolników, m.in. dopłaty do paliwa rolniczego i pomoc w czasie suszy. "Pomóżcie nam zmieniać Polskę, bo siła naszej konkurencji wynika z ogromnej siły mediów, często propagandy" - apelował Morawiecki. Przekonywał, że "główne media starały się nie pokazywać sukcesów" jego rządu.

Zapowiedział też ułatwienia dla rolników, m.in. dopłaty do paliwa rolniczego i pomoc w czasie suszy. "Te kompensacje są większe trzy i pół raz niż za naszych poprzedników" - ocenił Morawiecki.

"Naszą siłą, może być wasz głos - wasz głos u przyjaciół, u rodziny, wśród znajomych. Tylko w ten sposób wygramy. Jeśli nie chcecie, żeby wróciły te czasy, kiedy się mówiło +nie ma pieniędzy i nie będzie+, nie było 500 plus, i rok temu, dwa lata temu, mówili, że zbankrutujemy. Dzisiaj mamy najniższy deficyt. Mówili, że obniżka wieku emerytalnego jest niemożliwa - dzisiaj mamy najniższy dług publiczny. Obiecaliśmy i zrobimy. I stan finansów państwa jest najlepszy od wielu, wielu lat" - argumentował premier.

"Bo PiS jest dobrym gospodarzem, dobrym gospodarzem tej ziemi, polskiej ziemi. I chcemy być też gospodarzem świętokrzyskiej ziemi. Pomóżcie nam w tej zmianie. Wtedy, jestem przekonany, że we współpracy z rządem centralnym, te zmiany, dobre zmiany, inwestycje, infrastruktura przyjdą tutaj, na ziemię świętokrzyską" - podkreślił Morawiecki.

"Wierzę w to, że nam się uda. Wierzę w to, że dzięki naszym działaniom Polska może być lepsza, szczęśliwsza, wspanialsza, dumna i zwycięska. Zwyciężymy!" - mówił szef rządu.

Morawiecki poparł też kandydata PiS Artura Lisa na burmistrza Opatowa.