W osiągnięciu porozumienia na szczycie klimatycznym COP24 w Katowicach rolę odegrała dyskretna dyplomacja prezydenta Andrzeja Dudy; satysfakcja z bycia skutecznym na arenie międzynarodowej - napisał szef gabinetu prezydenta Krzysztof Szczerski na Twitterze.
      
            W trakcie sobotniej sesji plenarnej COP24 strony przyjęły dokument końcowy konferencji, tzw. Pakiet Katowicki, czyli "mapę drogową" realizacji Porozumienia paryskiego z 2015 r., mającego na celu ograniczenie globalnego wzrostu temperatury. W niedzielę, 16 grudnia, krótko po północy, prezydent COP24 Michał Kurtyka zamknął szczyt klimatyczny ONZ w Katowicach.

"Sukces wszystkich zaangażowanych w COP24 w Katowicach; porozumienie ważyło się do ostatnich godzin, udział w nim odegrała dyskretna dyplomacja prezydenta Rzeczpospolitej Andrzeja Dudy - satysfakcja z bycia skutecznym na arenie międzynarodowej" - napisał Szczerski.

Gratulacje na Twitterze złożył również w sobotę wieczorem prezydent. "Konferencja Klimatyczna ONZ COP24 w Katowicach kończy się SUKCESEM! Osiągnięto porozumienie i +pakiet katowicki+ - +Katowice rule book+ jest PRZYJĘTY. Gratulacje dla pana ministra Michała Kurtyki - Prezydenta COP24 i pana ministra Rafała Bochenka odpowiedzialnego za organizację. Brawo!" - podkreślił Andrzej Duda.

Szczyt klimatyczny w Katowicach rozpoczął się w niedzielę, 2 grudnia. Wzięło w nim udział blisko 200 przedstawicieli państw świata. Według władz Katowic, w sumie, wraz z obserwatorami i dziennikarzami, w trwającym blisko dwa tygodnie szczycie uczestniczyło ponad 21,5 tys. osób.