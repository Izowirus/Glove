Przeniesienie publikacji ogłoszeń sądowych w sprawach cywilnych i karnych z prasy tradycyjnej do internetu - przewiduje projekt autorstwa MS. Proponowana regulacja zmienia też zasady postępowania z informacjami niejawnymi w postępowaniu sądowym.
      
            Zamieszczony w poniedziałek na stronach Rządowego Centrum Legislacji projekt nowelizacji Kodeksu postępowania cywilnego i niektórych innych ustaw trafił do konsultacji i uzgodnień międzyresortowych.

W propozycjach przygotowanych przez Ministerstwo Sprawiedliwości przewidziano odejście od ogłoszeń sądowych w prasie i zastąpienie ich ogłoszeniami w internecie.

Resort w uzasadnieniu podkreślił, że ogłoszenia sądowe zamieszczone w internecie mają szansę dotrzeć do znacznie szerszego kręgu odbiorców niż w przypadku prasy papierowej. "Najwyższe nakłady dzienników oscylują w granicach 200 tys. egzemplarzy. Pojawienie się ogłoszenia w formie elektronicznej w otwartym serwisie czyni je dostępnym dla nieograniczonej liczby osób i to w dowolnym czasie" - zaznaczono w uzasadnieniu.

Ministerstwo zaproponowało, aby do publikacji ogłoszeń sądowych w sieci wykorzystać - funkcjonujący już - Monitor Sądowy i Gospodarczy (MSG). Resort zapewnił, że rozwiązanie to pozwoli zredukować koszty publikacji ogłoszeń. W uzasadnieniu wskazano, że opłaty za publikację ogłoszenia w ogólnopolskim dzienniku wynoszą od 600 zł do 1 tys. zł, natomiast opłata za ogłoszenie w MSG wynosi od 100 do 500 zł.

Resort zaproponował również ustalenie ceny jednego ogłoszenia w Monitorze w wysokości 50 zł. "Po wprowadzeniu obowiązkowych ogłoszeń sądowych w Monitorze, zniknie konieczność powiązania tych cen z cenami ogłoszeń na rynku prasowym. Kwota ta z jednej strony (...) nie powinna stanowić bariery dla podmiotów ogłaszających i nie generować dodatkowych wysokich kosztów dla stron, z drugiej zaś zapewnić pokrycie kosztów utrzymania nowego systemu" - czytamy w uzasadnieniu.

W projekcie zaznaczono jednak, że Monitor jest mało rozpoznawalny w społeczeństwie, w związku z czym trzeba będzie podjąć działania zmierzające do jego spopularyzowania. Projektodawca przewidział też, że każde ogłoszenie zamieszczone w MSG zostanie również wywieszone na tablicy ogłoszeń sądowych. Tablica ta powinna znaleźć się obligatoryjnie przed wejściem do sądu.

Przepisy projektu ograniczają krąg pełnomocników, którzy mogą reprezentować strony w postępowaniach, w których występują informacje niejawne
 
Projekt nowelizacji zakłada też skrócenie do dwóch miesięcy od publikacji ogłoszenia sądowego terminu do wznowienia postępowania w sprawach o zasiedzenie oraz o nabycie spadku. Według obowiązujących przepisów termin ten wynosi trzy miesiące.

W projekcie resort zwrócił też uwagę, że przepisy Kpc nie określają trybu postępowania przed sądami z aktami zawierającymi informacje niejawne; nie określają też zasad zwalniania od obowiązku zachowania tajemnicy informacji niejawnych. Według ministerstwa obowiązujące regulacje okazały się niewystarczające, co - zdaniem projektodawcy - powoduje problemy praktyczne w przypadku konieczności postępowania z informacjami niejawnymi.

"Zachodzi zatem konieczność uregulowania tych kwestii w sposób niepozbawiający strony lub uczestników postępowania prawa do obrony i prawa do sądu z jednoczesnym zapobieżeniem niebezpieczeństwa nieuprawnionego ujawnienia tych informacji" - podkreślono w uzasadnieniu.

Przepisy projektu ograniczają krąg pełnomocników, którzy mogą reprezentować strony w postępowaniach, w których występują informacje niejawne. Proponowana regulacja zakłada, że będą to wyłącznie adwokaci, radcowie prawni i osoby posiadające uprawnienia do dostępu do informacji niejawnych.

Resort zaproponował również wprowadzenie ograniczeń w dostępie do akt oraz udziału w posiedzeniach sądowych. Według proponowanych przepisów w sprawach, w których zachodzić będzie niebezpieczeństwo ujawnienia informacji niejawnych, sąd będzie orzekał o dopuszczeniu do sprawy interwenienta ubocznego, jeśli ten udowodni swój interes prawny w danej sprawie.

Projektowana ustawa ma wejść w życie po sześciu miesiącach od ogłoszenia 
 
Projekt przewiduje również, że prawo dostępu do dokumentów zawierających informacje niejawne przysługiwać będzie tylko stronom i uczestnikom postępowań oraz ich pełnomocnikom.

Proponowane przepisy zakładają też, że w sytuacji, gdy zachodzić będzie ryzyko ujawnienia informacji niejawnych przeglądanie akt, odpisów i kopii odbywać się będzie z zachowaniem rygorów określonych przez sąd.

Ponadto, w przypadku niebezpieczeństwa ujawnienia informacji niejawnych, sąd nie będzie wydawał uwierzytelnionych odpisów i kopii dokumentów zawierających takie informacje. Nie będą również wydawane zapisy obrazu i dźwięku z posiedzenia, podczas którego zostały ujawnione informacje niejawne.

Projekt zakłada również, że sposób sporządzania, przechowywania i udostępniania materiałów zawierających informacje niejawne zostanie określony szczegółowo przez ministra w stosownym rozporządzeniu.

Projektowana ustawa ma wejść w życie po sześciu miesiącach od ogłoszenia, z wyjątkiem przepisów dot. zmian w ustawie o wydawaniu MSG, które powinny zacząć obowiązywać od początku 2019 r.