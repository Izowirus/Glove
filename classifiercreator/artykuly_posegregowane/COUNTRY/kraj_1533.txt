Dokładnie przestrzegam konstytucji i oczekuję tego, że inni też będą jej przestrzegali, a niestety sądy dzisiaj jej nie przestrzegają; Trybunał Stanu nie śni mi się po nocach - oświadczył w środę prezydent Andrzej Duda w wywiadzie dla Polsat News.
      
            Duda został zapytany "jak się czuje, kiedy od czasu do czasu w różnych miejsca słyszy w tle okrzyki: "konstytucja, konstytucja" i okrzyk: będziesz siedział".

"Mam ochotę wyjść i krzyczeć: konstytucja, konstytucja. Dlatego, że dokładnie przestrzegam konstytucji i oczekuję tego, że inni też będą jej przestrzegali, a niestety sądy dzisiaj jej nie przestrzegają i to jest tragedia Polski" - odparł prezydent.

Dopytywany, czy nie śni mu się po nocy Trybunał Stanu, przed który chce go postawić opozycja, prezydent zaprzeczył.

"Absolutnie mi się nie śni, bo ja realizuję prawdziwe polskie interesy. Śpię spokojnie, absolutnie spokojnie, jak dziecko" - dodał Duda.