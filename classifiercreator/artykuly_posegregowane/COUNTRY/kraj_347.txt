Poseł PO Zbigniew Konwiński poinformował, że złoży w poniedziałek zawiadomienie do prokuratury w związku ze złożeniem fałszywych zeznań przed komisją śledczą przez byłą wiceminister finansów Elżbietę Chojnę-Duch.
      
            Konwiński poinformował na konferencji prasowej w Sejmie, że złoży w poniedziałek zawiadomienie do prokuratury "w związku ze złożeniem fałszywych zeznań przed komisją śledczą przez byłą wiceminister finansów Elżbietę Chojnę-Duch". Jego zdaniem miała ona składać fałszywe zeznania "przynajmniej kilkunastokrotnie".

"Mówiąc o sankcji 30 proc. i swojej roli w zniesieniu sankcji 30 proc. skłamała. Jej kłamstwo ma potwierdzenie w konkretnych dokumentach, które są w posiadaniu komisji. Skłamała także mówiąc o tym, że nie spotykała się w ministerstwie z profesorem (Witold-PAP) Modzelewskim. Jest notatka w aktach komisji mówiąca o takim spotkaniu i mówiąca o zmianach legislacyjnych, które z rekomendacji prof. Modzelewskiego rekomenduje też pani Chojna-Duch wprowadzić" - podkreślił.

"Pani Chojna-Duch zajmowała się z ramienia MF i nadzorowała prace nad zniesieniem sankcji 30 proc., wielokrotnie akceptowała na dokumentach zniesienie sankcji 30 proc. Firmowała również dokumenty na zewnątrz, gdzie były projekty znoszące sankcje 30 proc. Uważam, że wprowadziła komisję w błąd, składała fałszywe zeznania" - mówił polityk.

Zeznająca w listopadzie Chojna-Duch mówiła przed komisją śledczą ds. VAT  m.in., że proces legislacyjny przejmowali od urzędników resortu finansów zewnętrzni doradcy; według niej finansów Jacek Rostowski dopuszczając do tego akceptował konflikt interesów. Według Chojny-Duch był moment, o którym można powiedzieć, że funkcje ministra finansów przejął Sławomir Nowak, minister w Kancelarii Prezesa Rady Ministrów, szef gabinetu politycznego premiera Donalda Tuska. Z zeznań Chojny-Duch wynika, że Nowak miał nieformalną polityczną władzę nad formułowaniem prawa podatkowego na etapie prac rządowych.