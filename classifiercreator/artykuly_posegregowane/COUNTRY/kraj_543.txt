PiS przechodzi do opozycji w szczecińskiej radzie miejskiej i zachodniopomorskim sejmiku – poinformował w poniedziałek w Szczecinie wiceprezes PiS, szef MSWiA Joachim Brudziński. Zapewnił, że partia będzie opozycją merytoryczną.
      
            "Podjęliśmy decyzje, jako prezydium zarządu okręgowego, prezydium zarządu powiatowego poszerzonego o nowo wybranych szefów klubów radnych zarówno w sejmiku województwa zachodniopomorskiego, jak również w radzie miasta Szczecina (…), że będziemy rekomendować władzom partii przejście do opozycji" – powiedział dziennikarzom Brudziński.

Brudziński powiedział także, że została odrzucona oferta złożona przez radnych miejskich PiS prezydentowi Szczecina Piotrowi Krzystkowi (Bezpartyjni) przed inauguracyjną sesją szczecińskiej rady miejskiej.

"To propozycja kontynuacji porozumienia programowego dla Szczecina, porozumienia, które uważamy było bardzo dobre dla naszego miasta, porozumienia, które przynosiło dobre owoce przez ostatnie osiem lat wspólnej współpracy z panem prezydentem Piotrem Krzystkiem i jego klubem. (…) Oczywiście szanujemy tę decyzję. W żaden sposób jako racjonalni, mocno stojący na ziemi politycy na to się nie obrażamy, przyjmujemy do wiadomości" – dodał.

Jego zdaniem, "Krzystek musi mieć świadomość, że popierając tak jednoznacznie marszałka Olgierda Geblewicza (PO) i PO w sejmiku zachodniopomorskim bierze odpowiedzialność za to wszystko, co działo się w naszym województwie w latach poprzednich. (…) Pan Piotr Krzystek decydując się na koalicję i współpracę z PO nie może liczyć no to, że tam będzie popierał PO, a my będziemy popierać jego we współpracy z jego nowym koalicjantem w radzie miasta" – podkreślał Brudziński.

Zastrzegł jednak, że PiS będzie opozycją merytoryczną.

Oficjalną koalicję w sejmiku zachodniopomorskim stworzyli w ubiegły piątek Koalicja Obywatelska, PSL i SLD. Zapowiedziano wtedy także współpracę z Bezpartyjnymi Samorządowcami. W wybranym w ubiegły piątek zarządzie województwa zasiedli działacze PO, PSL i SLD.

Koalicja Obywatelska wprowadziła do sejmiku 13 radnych, 11 wprowadziło PiS, 3 Bezpartyjni, 2 PSL, a 1 SLD.

Z kolei w radzie miasta komitet Bezpartyjnych Piotr Krzystka wprowadził 8 mandatów, 13 uzyskała Koalicja Obywatelska, 10 PiS. Przewodniczącym rady miasta został w ubiegły czwartek radny Bezpartyjnych, a jego zastępcami radni Koalicji Obywatelskiej.

Kiedy odbyła się pierwsza sesja rady miasta Krzystek zapowiedział, że nie ma i nie będzie w niej koalicji Bezpartyjnych z partiami politycznymi.