Warszawa, 14.04.2018. Prezes Prawa i Sprawiedliwości Jarosław Kaczyński podczas Konwencji Prawa i Sprawiedliwości, 14 bm. w Warszawie. (awa) PAP/Radek Pietruszka Archiwum PAP © 2018 / Radek Pietruszka
                                        

            Kandydatem PiS w wyborach prezydenckich w 2020 roku będzie Andrzej Duda - mówi w wywiadzie dla "Sieci" prezes tej partii Jarosław Kaczyński. Zastrzega jednak, że decyzja w tej sprawie będzie oficjalnie podjęta przez radę polityczną lub kongres partii.
      
            "Gdyby mnie panowie zapytali, kto będzie naszym kandydatem na prezydenta w roku 2020, tobym powiedział, że obecny prezydent. Ale ta decyzja będzie oczywiście oficjalnie podjęta przez radę polityczną lub kongres partii" - powiedział Kaczyński w wywiadzie dla najnowszego wydania tygodnika "Sieci".

Dopytywany, czy jego zdaniem Andrzej Duda w 2020 roku zmierzy się z obecnym szefem Rady Europejskiej Donaldem Tuskiem, prezes PiS stwierdził, że "Donald Tusk lubi działać w sytuacji, gdy ma wysoki poziom pewności wygranej". "W tej chwili nie ma tej pewności. Sądzę więc, że jeśli sytuacja się nie zmieni, to nie będzie kandydował" - ocenił J. Kaczyński.

Pytany, co sądzi o proponowanym przez prezydenta referendum konstytucyjnym i czy PiS je poprze, odparł, że "decyzja w tej sprawie jeszcze nie zapadła".

Kaczyński: "Premier, który od razu wszedł, potocznie mówiąc, w ogień, bardzo dobrze się sprawdził"

„Premier Mateusz Morawiecki bardzo dobrze się sprawdził” - ocenił w rozmowie z tygodnikiem "Sieci" prezes PiS Jarosław Kaczyński. Jak dodał, Morawiecki -  "jeśli nie zdarzy się jakiś czynnik zmieniający zasadniczo sytuację" - poprowadzi rząd do wyborów parlamentarnych.

Kaczyński podkreślił w wywiadzie, że jest "bardzo rad" z pracy premiera i współpracy z nim, która się "doskonale układa". "Premier, który od razu wszedł, potocznie mówiąc, w ogień, bardzo dobrze się sprawdził" - powiedział. "Jest oczywiście, jak każdy z nas, człowiekiem i zawsze są sprawy, które trzeba rozwiązywać, ale to jak szukanie pyłku na pięknym dywanie" - dodał.

Zaznaczył przy tym, że taka ocena Morawieckiego "w żaden sposób nic nie ujmuje premier Beacie Szydło", której zasługi - jak podkreślił Kaczyński - "ogromnie docenia". "Nadszedł po prostu nowy etap" - stwierdził.

Na pytanie, czy Morawiecki poprowadzi rząd do wyborów parlamentarnych, Kaczyński odparł: "jeśli piorun jakiś nagle z nieba nie strzeli, jeśli nie zdarzy się jakiś czynnik zmieniający zasadniczo sytuację, to tak".

Kaczyński pytany o cel w wyborach samorządowych, zaznaczył, że PiS na pewno chce powiększyć "swój stan posiadania". "Ale nie chcę w tej chwili mówić o liczbach" - zastrzegł. "Proszę pamiętać, że w wyborach do sejmików wyniki dużych partii są zawsze znacznie niższe niż wyborach do Sejmu i Senatu. Wszyscy dostają mniej" - dodał.

Zapewnił, że jego ugrupowanie ma "bardzo ofensywny plan". "Chcielibyśmy uzyskać większy wpływ na to, jak rządzone są województwa, miasta, miasteczka i wsie, bo uważamy, że w wielu miejscach dzieje się źle, fatalnie" - powiedział.

Kaczyński podkreślił, że PiS w jesiennych wyborach do władz lokalnych chce walczyć, bo ma "pomysł na to, by lepiej rządzić w samorządach".

Jego zdaniem, kandydatka na prezydenta Krakowa Małgorzata Wassermann, gdy ruszy z kampanią, będzie "dynamiczna" podobnie jak Patryk Jaki w Warszawie. "Wierzę, że da z siebie wszystko pani Mirosława Stachowiak-Różecka we Wrocławiu, świetnie się prezentuje w Gdańsku bardzo młody Kacper Płażyński. To są nasze największe nadzieje" - zaznaczył. "Liczymy też oczywiście na pana Tadeusza Zyska w Poznaniu, gdzie sondaże już są lepsze, niż były" - dodał prezes PiS.

Pytany, czy zostanie zmieniona ordynacja wyborcza do Parlamentu Europejskiego, Kaczyński potwierdził i ocenił, że "to, co jest w tej chwili, jest absurdalne". "To chyba (Roman) Giertych wymyślił: lista krajowa, ale z podziałem na okręgi. Trzeba się zdecydować: albo jedno, albo drugie" - powiedział.

Dopytywany o ewentualne zmiany w ordynacji do Sejmu, prezes PiS odparł, że "nie przewiduje w tej chwili żadnej korekty". "Ona by się oczywiście przydała, ale padłyby takie zarzuty, że nie warto" - dodał. Jak podkreślił, PiS nastawia się na "wygranie wyborów wedle istniejących zasad wyborczych".

Kaczyński: obraz Polski w II wojnie światowej "odziedziczony po poprzednich dekadach jest fatalny"

„Uzyskaliśmy archimedesowy punkt oparcia do tego, żeby rozpocząć poważną walkę o zmianę obrazu najnowszej historii Polski; każdy, kto nie ma złej woli musi uznać, że to duży sukces” - mówi prezes PiS Jarosław Kaczyński w tygodniku "Sieci" o wspólnej deklaracji premierów Polski i Izraela.

Jarosław Kaczyński pytany w wywiadzie dla tygodnika "Sieci", czy "wspólna deklaracja premierów państwa Izrael i Rzeczpospolitej Polskiej", zamykająca spór wokół nowelizacji ustawy o IPN, ma rzeczywiście dużą wartość, jak twierdzi premier Mateusz Morawiecki odparł: "To ma dużą wartość i każdy kto nie jest ignorantem, kto ma elementarne rozeznanie w sferze światowej, kto nie ma złej woli, musi uznać, że to jest duży sukces. Uzyskaliśmy archimedesowy punkt oparcia do tego, żeby rozpocząć poważną walkę o zmianę obrazu najnowszej historii Polski".

"Przypomnę, że były też dwa ważne niemieckie oświadczenia, szefa niemieckiego MSZ Sigmara Gabriela i pani kanclerz Merkel, mówiące jednoznacznie o niemieckiej winie. Było też oświadczenie Departamentu Stanu USA stwierdzające, że określenie +polskie obozy śmierci+ jest całkowicie nieprawdziwe i krzywdzące. To wszystko wynik tego, że w pewnym momencie uchwalając ustawę, powiedzieliśmy, że poważnie traktujemy walkę z antypolskimi kłamstwami" - dodał Kaczyński.

Jak podkreślił, obraz Polski w II wojnie światowej "odziedziczony po poprzednich dekadach jest fatalny".

"Wiem, że wielu Polaków może nie zdawać sobie z tego sprawy, ale każdy, kto ma jakąś wiedzę, musi mieć świadomość, jak ogromne jest rozpięcie pomiędzy rzeczywistym przebiegiem zdarzeń w czasie II wojny światowej a tym, jak to jest przedstawiane. W tych warunkach uzyskanie ze strony Państwa Izrael takiego oświadczenia, w którym mamy bardzo skrótowy, prawdziwy opis historii tych lat, gdzie pojawia się słowo +antypolonizm+ ma wielką wartość. Podkreślam: to jest punkt oparcia, z którego można przejść do rzeczywistej ofensywy. Mamy świadomość, że efekty nie będą widoczne natychmiast. Ale jeśli będziemy pracowali konsekwentnie, kiedyś je zobaczymy. Najlepszym dowodem, jak dużo udało się osiągnąć, jest to, że premier Beniamin Netanjahu jest dzisiaj atakowany z tego powodu" - zaznacza prezes PiS.

27 czerwca premierzy: Morawiecki w Warszawie oraz Netanjahu w Tel Awiwie podpisali wspólną polsko-izraelską deklarację. Podkreślono w niej, że relacje między Polską i Izraelem oraz między ich społeczeństwami "opierają się na głębokim zaufaniu i zrozumieniu" oraz współpracy "na arenie międzynarodowej, jak również w kwestiach związanych z zachowaniem pamięci i nauczaniem o Holokauście".

W oświadczeniu przywódcy zadeklarowali m.in. brak zgody na przypisywanie Polsce lub całemu narodowi polskiemu winy za okrucieństwa nazistów i ich kolaborantów, podkreślili swobodę badań naukowych oraz potępili wszelkie formy antysemityzmu oraz "antypolonizm oraz inne negatywne stereotypy narodowe". Morawiecki i Netanjahu zaapelowali również o powrót do "spokojnego dialogu opartego na wzajemnym szacunku w dyskursie publicznym".

Wcześniej tego dnia Sejm uchwalił, Senat przyjął bez poprawek a prezydent podpisał nowelizację ustawy o IPN. Uchyla ona artykuły: 55a, który grozi karami grzywny i więzienia za przypisywanie polskiemu narodowi i państwu odpowiedzialności m.in. za zbrodnie III Rzeszy i art. 55b, który głosi, że przepisy karne mają się stosować do obywatela polskiego oraz cudzoziemca - "niezależnie od przepisów obowiązujących w miejscu popełnienia czynu".

Kaczyński: "Powiedziałbym, że (KE) zachowała się w sposób niewłaściwy"

„Komisja Europejska nie złamie polskiej woli dokończenia reformy sądownictwa” - mówi tygodnikowi "Sieci" prezes PiS Jarosław Kaczyński. Podkreśla, że jeśli nie zreformuje się sądownictwa, inne reformy mają mały sens, bo prędzej czy później zostaną przez takie sądy, jakie mamy, cofnięte.

Kaczyński w wywiadzie dla najnowszego tygodnika "Sieci" był pytany m.in. o spór, jaki wciąż toczy się wokół zmian w sądownictwie. Na pytanie, czy Komisja Europejska nie złamie polskiej woli dokończenia tej reformy, Kaczyński zapewnił, że "nie złamie, bo to jest albo-albo". "Jeśli nie zreformuje się sądownictwa, inne reformy mają mały sens, bo prędzej czy później zostaną przez takie sądy, jakie mamy, zanegowane, cofnięte. Dopytywany, czy "to jest ostatnia barykada postkomunizmu", odparł: "może nie ostatnia, ale kluczowa, ważna".

Lider PiS był też pytany, czy Komisja Europejska oszukała polski rząd, ponieważ "uzgodnione zmiany zostały wprowadzone, ale procedur sprawdzających nie tylko nie cofnięto, zostały wszczęte nowe". "Powiedziałbym, że (KE) zachowała się w sposób niewłaściwy. O oszustwie można mówić, gdybyśmy zakładali, że można tu na pewno liczyć na odpowiednią, uzgodnioną reakcję. My takich złudzeń nie mieliśmy. Wiemy, jakie czynniki tam są czynne. Uznaliśmy, że warto spróbować, pokazać dobrą wolę" - zaznaczył.

Na uwagę, że teraz celem jest zablokowanie ustawy o Sądzie Najwyższym w Europejskim Trybunale Sprawiedliwości odparł, że "w Polsce o zgodności stanowionego prawa z konstytucją rozstrzyga Trybunał Konstytucyjny, a ta ustawa będzie przez ten sąd oceniana".

Pytany, czy da się na dłuższą metę żyć z art. 7, sprawdzaniem praworządności, ciągłą presję" Kaczyński powiedział, że "da się, chociaż oczywiście to jest dolegliwość". "Lepiej, by tego nie było. To jest kontynuowane z przedziwną upartością, bez merytorycznych podstaw, bez chęci jednoznacznego przecięcia. Prawdopodobnie autorzy tego planu już wiedzą, że w głosowaniu w Radzie Europejskiej, by to nie przeszło, być może nawet w pierwszym kroku. Pamiętajmy, że w tle jest dyskusja o pieniądzach, o budżecie" - zauważył prezes PiS.

Pytany, czy Polska będzie wetować rozporządzenie dające Komisji Europejskiej prawo blokowania funduszy wedle uznania, pod zarzutem naruszania praworządności, Kaczyński zapowiedział: "oczywiście, że zawetuje". "To jest przykład nieustannego, pozatraktatowego rozszerzania kompetencji Komisji Europejskiej. Także w sprawie reformy sądownictwa Komisja wkracza w obszar będący jednoznacznie w wyłącznej kompetencji państw narodowych" - ocenił Kaczyński. Na uwagę, że według opozycji PiS łamie konstytucję w sprawie zmian w sądownictwie i że "za to odpowie", Kaczyński odparł: "Nie łamiemy konstytucji, to jest bezczelne kłamstwo".

"I pierwsza reforma, ta zawetowana (przez prezydenta w lipcu 2017 r. - PAP), którą uważałem za lepszą, miała bezpośrednie oparcie w przepisie konstytucyjnym, jaki mówi, że jeśli przeprowadzi się reformę sądownictwa o charakterze ustrojowym, można uchylić zasadę, iż sędziowie są nieusuwalni. Reguluje nawet, jak im wtedy trzeba płacić! Także bezpośrednio konstytucja stwierdza, że wiek emerytalny sędziów określa ustawa. Gdzie tu złamanie konstytucji?" - powiedział Kaczyński.

Na uwagę, że wedle opozycji łamanie konstytucji polega na przerwaniu kadencji niektórych sędziów, np. w Sądzie Najwyższym, Kaczyński ocenił, że "to jest najwyżej czysty spór prawniczy, co jest lex specialis, a co jest lex generalis".

"Tu mamy sytuację następującą. Konstytucja nie reguluje tego, w jakich okolicznościach kadencja I prezesa SN może być przerwana. Gdyby przyjąć tylko jej regulacje, to nawet śmierć nie przerywałaby kadencji. To jest oczywisty absurd i rozwiązanie znalazło się w ustawie. Jest oczywiste, że sędzia nie będący w stanie czynnym nie może pełnić funkcji związanych z kierowaniem sądem. Krótko mówiąc, przejście na emeryturę - w stan spoczynku - oznacza zakończenie misji. Nie ma w konstytucji zakazu wybierania na funkcję I prezesa SN osoby, która w chwili wyboru ma więcej niż 59 1at, a więc to, że kadencja musi być przerwana, jest tym bardziej oczywiste" - powiedział prezes PiS.

Dodał, że "kiedy wiek emerytalny sędziów SN wynosił 70 lat także nie było zakazu wyboru osób, które mają powyżej 64 lat i też było oczywiste, że nie mogą pełnić funkcji w stanie spoczynku". "Krótko mówiąc, rzecz jest oczywista. Przepisy konstytucji o ustaleniu przez parlament wieku emerytalnego i przepisy ustawy o SN można tu traktować jako lex specialis wobec artykułu konstytucji wyznaczającego 6-letnią kadencję" - podkreślił Kaczyński.

Według niego "konstytucję łamie opozycja, wychodząc poza normalne, przyjęte w świecie demokratycznym sposoby wyrażania krytyki". "Rozumiem demonstracje, ostrą krytykę, ale niszczenia własnego państwa, bo nie oni już rządzą, nie rozumiem i nie mogę zaakceptować. Nie może być tak, że sędziowie nie podlegają ustawom, że sami sobie rozstrzygają, czy ustawa jest konstytucyjna. Od tego jest Trybunał Konstytucyjny" - mówił lider PiS.

Pytany, czy "polityczne konsekwencje wet prezydenckich do ustawa sądowych zostały usunięte i czy podjął potem rozmowy z prezydentem Andrzejem Dudą powiedział: "Merytorycznie tamte rozwiązania uważałem i uważam za korzystniejsze, były jeszcze bardziej jednoznaczną ustrojową zmianą sądów, co konstytucja przewiduje. Także politycznie dawały większe pole manewru. Natomiast co do napięcia, jakie się wtedy między nami a prezydentem pojawiło, to już przeszłość".