W sobotę rozpoczął się finał Szlachetnej Paczki – samochody z prezentami wyjechały do tysięcy potrzebujących rodzin. Prezenty po całej Polsce rozwożone będą do późnych godzin niedzielnych. Trafią do prawie 17 tys. rodzin.
      
            Mimo ponurej, deszczowej pogody, w magazynach Szlachetnej Paczki w Krakowie i w Warszawie panuje radosna, świąteczna atmosfera. Gra muzyka świąteczna. Wolontariusze z zapałem pakują do samochodów paczki dla kolejnych rodzin.

"Rozpoczął się weekend cudów – ta nazwa nie jest na wyrost" – powiedziała PAP prezes Szlachetnej Paczki Joanna Sadzik. Do magazynów z prezentami przyjeżdżają darczyńcy i mogą porozmawiać z wolontariuszami odpowiedzialnymi za rodziny, które darczyńca wsparł. Bywa, że pomoc darczyńców nie ma charakteru jednorazowego, lecz długofalowy, bo ofiarodawca na przykład pomaga danej osobie lub rodzinie w znalezieniu pracy czy w przygotowaniu biznesplanu.

"Ten weekend cudów to połącznie serca z rozumem. Darczyńcy i wolontariusze są wzruszeni, że mogą pomóc, rodziny są wzruszone, że ktoś o nich pomyślał. Rodziny otrzymują to, czego potrzebują, o co prosiły – jednym z wielu przykładów jest wózek inwalidzki dla pana Władysława. Dzięki temu pan Władysław pierwszy raz od kilku miesięcy będzie mógł wyjść na zewnątrz" – opisywała prezes.

W tegoroczną 18. edycję projektu zaangażowało się 12 tys. wolontariuszy. Ponad 16,7 tys. zostało wyselekcjonowanych z blisko 30 tys. odwiedzonych domów. Historie potrzebujących rodzin znalazły się na stronie internetowej Paczki – tu darczyńca mógł wybrać rodzinę, której chce pomóc.

Wśród osób, które otrzymały paczkę, są m.in. pani Maria i jej 25-letnia córka, mieszkanki krakowskiego Podgórza.

"Jestem w tak ogromnym szoku, że dech mi zapiera. Gdy zobaczyłam, że idą wolontariusze i dobroczyńca – pani Ola, to wraz z córką przez łzy patrzyłyśmy na to wszystko. Nie jestem przyzwyczajona do prezentów" – powiedziała PAP pani Maria. W jej paczce znalazły się m.in. żywność, obuwie, czapka, ale też kuchenka gazowa, która umożliwi przygotowywanie ciepłych dań i napojów. W paczce znalazła się również choinka świąteczna.

Pani Maria na co dzień sama stara się pomagać w PCK. Niskie dochody pozwalają jej na pokrycie kosztów wynajmu mieszkania i opłaty. "Staram się czynić dobro i wierzę, że ono powraca" – powiedziała.

18. Szlachetną Paczkę wspierają m.in. gwiazdy, znani sportowcy, ale też para prezydencka – Andrzej Duda i Agata Kornhauser-Duda.

Dla znanych tenisistek Agnieszki i Urszuli Radwańskich przygotowywanie Szlachetnej Paczki stało się już świąteczną tradycją. "Na przełomie listopada i grudnia zawsze rezerwujemy czas dla Paczki. Nie ma nawet takiej możliwości, żebyśmy nie wybrały rodziny. Ustawiamy pod to nasze kalendarze" – mówią zgodnie.

Akcja Szlachetna Paczka jest organizowana od 2001 r. Podczas poprzedniej edycji pomoc dotarła do około 20 tys. potrzebujących rodzin.