Warszawa 2009-06-24. Siedziba Centralnego Biura Antykorupcyjnego (CBA) w Warszawie.
tg/bpt
PAP/Tomasz Gzell Archiwum PAP © 2018 / Tomasz Gzell
                                        

            Centralne Biuro Antykorupcyjne skontroluje przetargi Narodowego Centrum Badań i Rozwoju (NCBR) - dowiedziała się w środę PAP. Podjęta w połowie lipca kontrola potrwa do połowy października i dotyczy lat 2012-18.

      
            Zgodnie z ustawą o CBA, kontrole Biura powinny trwać do trzech miesięcy. W szczególnie uzasadnionych przypadkach szef CBA może wydłużyć czynności kontrolne najdalej o sześć miesięcy - przewiduje ustawa.

Piotr Kaczorek z wydziału komunikacji społecznej Biura potwierdził PAP, że Departament Postępowań Kontrolnych CBA wszczął kontrolę dotyczącą wartej 110 mln zł umowy z partnerami prywatnymi i dysponowania w związku z tym majątkiem NCBR.

Kaczorek powiedział, że funkcjonariusze departamentu sprawdzą wybrane procedury rozporządzania mieniem Centrum. "Szczególnie przyjrzymy się umowom o wsparcie publiczno-prywatne dla komercjalizacji wyników prac badawczych i rozwojowych z udziałem funduszy inwestycyjnych kapitału wysokiego ryzyka" - podał.

"Chcemy przede wszystkim wiedzieć, jak wyłoniono partnerów do wartego 110 mln zł projektu i jak zabezpieczono interesy NCBR w tej umowie" - dodał.

Rzecznik prasowy NCBR Kamil Melcer pytany przez PAP potwierdził, że toczy się taka kontrola CBA. "16 lipca 2018 r. NCBR otrzymało informację o wszczęciu kontroli w zakresie wybranych procedur i realizacji decyzji w przedmiocie rozporządzania mieniem NCBR w latach 2012-18" - podał. CBA wskazało, że podczas działań zajmie się projektem pilotażowym "BRIdge VC".

"Zgodnie z obowiązującymi procedurami NCBR w ramach bieżącego nadzoru prowadzi własne kontrole planowe i doraźne, mające na celu weryfikację prawidłowości realizacji projektów w ramach programu BRIdge" - podkreślił Melcer. Zaznaczył, że nie może podać więcej informacji, ale Narodowe Centrum Badań i Rozwoju współpracuje z kontrolującymi i udostępnia im dokumenty potrzebne do kontroli.

"Być może więcej będę mógł powiedzieć w październiku, jeśli wtedy kontrola się zakończy" - dodał.

Narodowe Centrum Badań i Rozwoju jest państwową instytucją, której misją jest wsparcie polskich jednostek naukowych oraz przedsiębiorstw w rozwijaniu ich zdolności do tworzenia i wykorzystywania rozwiązań opartych na wynikach badań naukowych. Te działania mają być impulsem rozwojowym dla gospodarki i korzyścią dla społeczeństwa - deklaruje NCBR.

Centrum jest agencją wykonawczą, powołaną do realizacji zadań z zakresu polityki naukowej, naukowo-technicznej i innowacyjnej państwa. Nadzoruje ją minister nauki i szkolnictwa wyższego. Szefem NCBR jest prof. Maciej Chorowski; działa też 28-osobowa Rada Centrum i siedmioosobowy komitet sterujący ds. badań naukowych i prac rozwojowych w obszarze bezpieczeństwa i obronności państwa.