Warszawa, 14.08.2018. Minister obrony narodowej Mariusz Błaszczak (C), sekretarze stanu w MON Sebastian Chwałek (3L), Marek Łapiński (2L) i Wojciech Skurkiewicz (L), Dowódca Generalny Rodzajów Sił Zbrojnych gen. broni Jarosław Mika (3P) i Szef Sztabu Generalnego Wojska Polskiego, generał broni Rajmund Andrzejczak (4P) podczas uroczystości wręczenia odznaczeń resortowych i wyróżnień z okazji Święta Wojska Polskiego, 14 bm. w warszawskiej siedzibie MON. (nlat)  PAP/Jakub Kamiński
                                        

            Wojsko się rozwija, jest modernizowane; zacieśnia też relacje w ramach Sojuszu Północnoatlantyckiego - powiedział szef MON Mariusz Błaszczak podczas uroczystości wręczenia odznaczeń żołnierzom i pracownikom wojska w przeddzień Święta Wojska Polskiego.
      
            Jak poinformowało MON, minister odznaczył podczas wtorkowych uroczystości kilkudziesięciu żołnierzy i pracowników wojska.

W swoim wystąpieniu podczas uroczystości wręczenia odznaczeń Błaszczak podkreślił, że obchodzone w środę Święto Wojska Polskiego nawiązuje do Bitwy Warszawskiej i "wielkiej historii wojska w 1920 roku".

"To była bitwa, która przesądziła o tym, że Polska odrodzona na nowo w 1918 roku, utrzymała swoją niepodległość, która spowodowała, że nawała bolszewicka nie przeszła przez Polskę; uchroniliśmy wówczas naszą niepodległość, ale i wolność Europy" - mówił polityk.

"Dziś nawiązujemy do tej postawy, nawiązujemy do służby żołnierzy WP, do ich ofiarności, zaangażowania, do tego wszystkiego co spowodowało, że Polska odzyskała swoją niepodległość" - dodał, kierując podziękowania do żołnierzy, którzy służą Polsce. Ich postawa służby - zaznaczył szef MON - godna jest "najwyższego uznania i szacunku".

Błaszczak podkreślił również, że Wojsko Polskie rozwija się i jest modernizowane, a także zacieśnia relacje w ramach Sojuszu Północnoatlantyckiego. "Celem, który osiągniemy, jest bezpieczeństwo Polski i Polaków" - dodał.