Instytut Meteorologii i Gospodarki Wodnej wydał w poniedziałek ostrzeżenia meteorologiczne pierwszego stopnia dla ośmiu województw w związku z prognozowanymi burzami, podczas których mogą wystąpić opady gradu.
      
            Alerty ostrzegawcze pierwszego stopnia dotyczą województw: wielkopolskiego, łódzkiego, świętokrzyskiego, śląskiego, podkarpackiego, małopolskiego, opolskiego i dolnośląskiego. IMGW prognozuje wystąpienie tam burz z opadami deszczu od 15 do 25 mm oraz porywami wiatru do 75 km/h. Lokalnie może padać grad.

Pierwszy stopień zagrożenia przewiduje wystąpienie niebezpiecznych zjawisk meteorologicznych, które mogą powodować szkody materialne i zagrożenie życia.

Z ostatnich komunikatów IMGW wynika, że burze występują już w województwach: wielkopolskim (na północy i południu), dolnośląskim (w pasie od Oleśnicy przez rejon Wrocławia, Bielawy po Wałbrzych) i opolskim (na północy i południu). Według prognoz w województwie opolskim burze w ciągu kilku godzin będą się przemieszczały z zachodu na wschód.

Burze występują również w województwie zachodniopomorskim, gdzie według komunikatu utrzymają się do godz. 19.

Instytut zaleca ostrożność i śledzenie komunikatów dotyczących sytuacji pogodowej.