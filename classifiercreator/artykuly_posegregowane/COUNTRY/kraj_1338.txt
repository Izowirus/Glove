Wniosek Koalicji Obywatelskiej o odwołanie premiera Mateusza Morawieckiego nie ma żadnych podstaw merytorycznych, ani szans, aby został pozytywnie potraktowany przez Sejm - powiedział w poniedziałek szef KPRM Michał Dworczyk.
      
            Podczas sobotniej konwencji regionalnej Koalicji Obywatelskiej w Poznaniu lider PO Grzegorz Schetyna zapowiedział, że KO złoży po weekendzie wniosek o odwołanie premiera Morawieckiego z funkcji Prezesa Rady Ministrów. "Złożymy ten wniosek, bo nie może być premierem Polski ktoś, komu udowodniono kłamstwo" - mówił lider PO.

"Nie może rządzić ktoś, kto mówi +ludzie są tacy głupi, że to działa+ - to było o was, o mnie, o każdym z nas - o pielęgniarce, o kierowcy ciężarówki, nauczycielce, sprzedawcy, u którego robimy zakupy. Wszyscy są dla niego głupi, każdego można oszukać, wykorzystać i wykiwać. Jak trzeba gardzić Polakami, żeby tak o nich mówić?" - dodał Schetyna.

Dworczyk komentując zapowiedź wniosku w "Sygnałach dnia", powiedział, że "nie ma zaskoczenia, jest co najwyżej uśmiech politowania". Oczywiście ten wniosek nie ma ani żadnych podstaw merytorycznych, ani nie ma szans na to, aby pozytywnie został przez Sejm potraktowany" - podkreślił.

"Premier Morawiecki rzeczywiście jest osobą chyba najbardziej brutalnie atakowaną w czasie tej kampanii" - ocenił minister. W jego ocenie, dzieje się tak, ponieważ premier jest twarzą kampanii i wykonuje "tytaniczną pracę". "To są dziesiątki spotkań, dziesiątki rozmów przy jednoczesnej koordynacji prac Rady Ministrów" - mówił.

"W moim przekonaniu te ataki są powodowane tym, co się stało z uszczelnieniem systemu podatkowego" - powiedział Dworczyk. Jak dodał, jest wiele grup interesów zainteresowanych tym, aby uderzyć w rząd PiS. "Żeby uderzyć w premiera Morawieckiego, który jest główną osobą, dzięki której ten system podatków został uszczelniony" - mówił szef KPRM.

Dworczyk odniósł się ponadto do zainaugurowanej w niedzielę przez Platformę kolejnej akcji "Konwój Wstydu", tym razem poświęconej premierowi Morawieckiemu. W całym kraju pojawić się mają mobilne billboardy z wizerunkiem szefa rządu. Posłowie PO mówili, że celem akcji jest to, aby pokazać, "jaki naprawdę jest Mateusz Morawiecki".

Odnosząc się to tej akcji Dworczyk powiedział, że to kolejna odsłona "brutalnej, brudnej kampanii, którą prowadzi PO, nie mając de facto nic merytorycznego do zaproponowania Polakom". "My odpowiemy pozytywnie dzisiaj o godz. 13 na konferencji prasowej. Parlamentarzyści Prawa i Sprawiedliwości zainicjują akcję +oni gardzą, my pomagamy+" - poinformował Dworczyk.

"My chcemy pozytywnie rozmawiać z Polakami na temat realnych potrzeb samorządów i Polaków, niezależnie czy mieszkają w zachodniej czy wschodniej Polsce" - podkreślił szef KPRM.