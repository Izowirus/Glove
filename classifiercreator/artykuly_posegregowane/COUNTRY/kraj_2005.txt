Szczecin, 14.06.2017.  Zastępca dow. korpusu gen. bryg. Krzysztof Król podczas konferencji przed rozpoczęciem ćwiczenia Saber Strike 2017, 14 bm. na terenie 12. Brygady Zmechanizowanej w Szczecinie. Podczas ćwiczenia Wielonarodowy Korpus Północno-Wschodni zostanie certyfikowany jako Dowództwo Sił Wysokiej Gotowości, dzięki czemu Korpus przejmie pełną odpowiedzialność za prowadzenie operacji lądowych na wschodniej flance NATO i stanie się gwarantem pokoju w tym regionie. Saber Strike 2017 pod kierownictwem U.S. Army w Europie to ćwiczenie, którego celem jest usprawnienie współpracy między państwami członkowskimi NATO. (jm/mgut) PAP/Jerzy Muszyński PAP © 2018 / Jerzy Muszyński
                                        

            Generał dywizji Krzysztof Król, ostatnio zastępca dowódcy Korpusu Północ-Wschód w Szczecinie, został zastępcą szefa Sztabu Generalnego Wojska Polskiego – poinformowało w środę MON.
      
            Jak podał resort, minister obrony Mariusz Błaszczak wyznaczył Króla z dniem 22 sierpnia na stanowisko zastępcy szefa Sztabu Generalnego.

Król, który służył m.in. w Iraku i Libanie, do ubiegłego tygodnia był zastępca dowódcy Wielonarodowego Korpusu Północ-Wschód, którego kwatera główna mieści się w Szczecinie. Objął to stanowisko w 2016 r. w stopniu pułkownika. Awans na pierwszy stopień generalski otrzymał w marcu 2016 r., a ostatnia nominację, na stopień dwugwiazdkowego generała odebrał 1 marca br.

50-letni Król jest absolwentem Wyższej Szkoły Oficerskiej Inżynierii Wojskowej, którą ukończył w 1991 r. oraz studiów polityki obronnej w Akademii Sił Zbrojnych Kanady w Toronto.

Zawodową służbę wojskową rozpoczął jako dowódca plutonu maszyn inżynieryjnych w batalionie zabezpieczenia w Czerwonym Borze, następnie był dowódcą plutonu i dowódcą kompanii technicznej w 1. Batalionie Saperów 1 Warszawskiej Dywizji Zmechanizowanej w Pułtusku.

W 1994 r. uczestniczył w kursie oficerów logistyki w Base Borden w Kanadzie. Od kwietnia 1995 do kwietnia 1996 r. służył w siłach pokojowych ONZ UNIFIL w Libanie na stanowisku zastępcy, a następnie dowódcy Zgrupowania Pododdziałów Inżynieryjnych.

W latach 1997-1999 był słuchaczem Akademii Obrony Narodowej w Warszawie.

Po studiach na AON służył w Dowództwie Wojsk Lądowych; od 2005 do 2009 r. był szefem sekretariatu dowódcy Wojsk Lądowych.

Służył w Kwaterze NATO Sił Połączonych Centrum w Heidelbergu i Kwaterze Dowództwa Regionalnego NATO w Neapolu. W 2003 r. ukończył kurs w zakresie dowodzenia i kierowania oraz działań informacyjnych NATO w Oberammergau, Niemcy.

Po powrocie ze struktur NATO służył zarządzie operacji lądowych Dowództwa Wojsk Lądowych. W 2005 r. pełnił służbę w PKW Irak jako szef oddziału operacyjnego Wielonarodowej Dywizji Centrum-Południe. Zajmował stanowisko szefa oddziału planowania operacyjnego w dowództwie 2. Korpusu Zmechanizowanego w Krakowie. Był także dowódcą Brygady Wsparcia Dowodzenia Wielonarodowego Korpusu Północ-Wschód w Stargardzie.