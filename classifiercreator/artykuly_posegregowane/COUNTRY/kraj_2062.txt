14-letni chłopiec nie życie. Jego młodsi brat i siostra wciąż pozostają zaginieni. Wznowiono akcję poszukiwawczą na morzu przy falochronie w Darłówku, gdzie dzieci miały się kąpać 14 sierpnia. Prokuratura zapowiedziała wszczęcie śledztwa.
      
            Jak poinformowała w czwartek PAP pełniąca obowiązki prokuratora rejonowego w Koszalinie Alicja Kowal, wszczęte będzie śledztwo w kierunku narażenia na bezpośrednie niebezpieczeństwo utraty życia trójki dzieci przez osoby, na które ciążył obowiązek opieki nad nimi. Śledztwo dotyczyć będzie także nieumyślnego spowodowania śmierci jednego z dzieci. "Na tę chwilę potwierdzony jest zgon jednego dziecka, dwoje uznanych jest za zaginione" - wyjaśniła prokurator Kowal, dodając, że oba czyny zagrożone są karą pozbawienia wolności do 5 lat.

Prokurator Kowal powiedziała, że postępowanie prowadzone jest w sprawie, nikt nie usłyszał zarzutów. Kontynuowane są czynności mające na celu wyjaśnienie okoliczności zdarzenia. Wielu świadków już zostało przesłuchanych, w tym, jak poinformowała prokurator, rodzice dzieci.

Na tym etapie postępowania prokuratura nie udziela więcej informacji.

Od godz. 9 w Darłówku wznowiono akcję poszukiwawczą w morzu. Prowadzi ją grupa nurków OSP oddziału ratownictwa wodnego w Koszalinie zrzeszonych w klubie MARES, WOPR Szczecin. Akcję zabezpiecza Morska Służba Poszukiwania i Ratownictwa (SAR) oraz z lądu policja. Nurkowie z linii umocnień falochronu zachodniego przenieśli się na wschodni.

We wtorek po południu na plaży w Darłówku Zachodnim matka zgłosiła zaginięcie jej trojga dzieci, chłopców w wieku 14 i 13 lat oraz 11-letniej dziewczynki. Według policyjnych ustaleń, kobieta miała na chwilę spuścić je z oczu, wychodząc z najmłodszym dzieckiem do pobliskiej toalety. Jeszcze we wtorek ratownicy wyciągnęli z morza 14-latka. Reanimacja okazała się skuteczna, ale chłopiec nie przeżył kolejnego dnia – zmarł w szpitalu w Koszalinie. Dwojga zaginionych dzieci jeszcze nie udało się odnaleźć.