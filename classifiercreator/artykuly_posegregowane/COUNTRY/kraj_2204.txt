Warszawa, 24.07.2018. Zastępca szefa kancelarii prezydenta Paweł Mucha. (rp/awol)  Archiwum PAP/Radek Pietruszka 
                                        

            Jestem radnym województwa zachodniopomorskiego od 12 lat - powiedział weekendowemu "Plusowi Minusowi" wiceszef KPRP Paweł Mucha, pytany czy nadal jest radnym. Dodał, że kiedy został doradcą społecznym prezydenta, doradzał mu głównie w sprawach samorządu terytorialnego i prawnych.
      
            Mucha dodał, że później został sekretarzem stanu, a następnie wiceszefem Kancelarii Prezydenta RP. "Mam cały czas dwie perspektywy i kontakt z kolegami z samorządu, to tylko pomaga mi w pracy w pałacu, gdzie odpowiadam za sprawy samorządowe. Mój status radnego to wybór mieszkańców Pomorza Zachodniego. To oni mi zaufali" - mówił w wywiadzie.

Dopytany, czy jeździ co weekend do Szczecina, zaprzeczył. "Nie jeżdżę. Sesje odbywają się stosunkowo rzadko. Mógłbym po pracy biegać w maratonach albo uprawiać wioślarstwo, a moją pasją jest samorząd. Nie widzę w tym nic złego. Samorząd jest istotną strefą działalności. Gdybyśmy zrobili ogólną statystkę, to by wyszło, że na sesję jeżdżę co kwartał. Zrezygnowałem ze stanowisk funkcyjnych. Przed sesją budżetową przygotowuję komunikat radnych i nie sądzę, by mi to w czymś przeszkadzało" - wyjaśnił Mucha w rozmowie.

Wiceszef Kancelarii Prezydenta był też pytany o swoje zaangażowanie w dużą politykę po katastrofie smoleńskiej. "Niewątpliwie miałem po niej potrzebę większej aktywności. Wtedy zostałem członkiem Prawa i Sprawiedliwości i zaangażowałem się w ruch społeczny" - wyjaśnił.

"Katastrofa smoleńska ma wymiar wielkiej traumy narodowej. Był moment, gdy wydawało się, że może ona być społecznym spoiwem. Potem okazało się, że sposób jej wyjaśniania i zachowania środowiska, które było u władzy, uruchomiły energię Polaków dla zmian w Polsce. To nie jest tylko mój przypadek. Widzę pewną klamrę między tym, że po 10 kwietnia Andrzej Duda jako minister prezydencki musiał przekazywać obowiązki nowej administracji, a pięć lat później wrócił do pałacu już jako prezydent RP" - ocenił.

Dodał, że dla niego, "tak jak dla wielu Polaków, śp. prezydent Lech Kaczyński to pozytywny wzorzec polityka państwowca". "Gdy podejmowałem decyzję o zaangażowaniu się w politykę, to wzorowałem się na ministrach, z którymi współpracował. Obecnie jestem szeregowym członkiem ruchu i uważam, że trzeba pielęgnować pamięć o Lechu Kaczyńskim" - podsumował ten wątek Mucha.