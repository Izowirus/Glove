Pola Lednickie, 02.06.2018. Prezydent Andrzej Duda (P) uczestniczy w rozpoczęciu spotkania, 2 bm. na Polach Lednickich. Na Polach Lednickich (Wielkopolskie), pod hasłem "Jestem", odbywa się XXII Spotkanie Młodych Lednica 2000. Gościem specjalnym wydarzenia jest prezydent Andrzej Duda. (mr) PAP/Jakub Kaczmarczyk ***Zdjęcie do depeszy PAP pt. Na Polach Lednickich rozpoczęło się Spotkanie Młodych Lednica 2000*** PAP © 2018 / Jakub Kaczmarczyk
                                        

            Proszę, byście w ważnych momentach eksponowali nasze biało-czerwone barwy - mówił w sobotę do uczestników Spotkania Młodych Lednica 2000 prezydent Andrzej Duda. Z okazji 100-lecia niepodległości wszyscy zgromadzeni na Polach Lednickich dostali od prezydenta polskie flagi.
      
            Tegoroczne spotkanie odbywa się pod hasłem "Jestem". Udział w wydarzeniu bierze 85 tys. osób. Andrzej Duda objął tegoroczną Lednicę swoim patronatem. W sobotę po południu prezydent wziął udział w procesji rozpoczynającej oficjalnie lednickie spotkanie. Potem przemówił spod Bramy-Ryby do zgromadzonych.

"Patrzę na was z wielkim wzruszeniem w tym szczególnym roku 100-lecia odzyskania przez Polskę niepodległości. Polska młodzież jest, jest razem, śpiewa pieśni, modli się, tworzy, buduje wspólnotę, a nad nimi powiewają biało-czerwone sztandary. Jakże bardzo wam za to dziękuję" - powiedział Andrzej Duda witając zgromadzonych.

"Dziękuję, że przyjęliście ten dar, dar polskiej flagi. Zabierzcie je ze sobą do domu. Miejcie je, szanujcie. Proszę o to, ale proszę też, byście ich używali. Byście te nasze biało-czerwone barwy, tak drogie, eksponowali wtedy, kiedy są ważne momenty – dla was, dla naszej ojczyzny, dla naszej historii i tożsamości – także w tych chwilach, kiedy się modlimy” – dodał prezydent. Prosił też o szacunek dla narodowych barw i dla polskiej flagi.

Andrzej Duda przypomniał, że położona niedaleko Pól Lednickich wyspa Ostrów Lednicki wskazywana jest jako miejsce chrztu Mieszka I w 966 roku.

"Dziękuję, że tu przybywacie i się modlicie – tak, jak nam ta tradycja nakazuje od 1050 lat. W tym niezwykłym miejscu, w którym bije historyczne serce naszej ojczyzny. Być może to tutaj książę Mieszko i jego otoczenie przyjmowali chrzest. W każdym razie na pewno tutaj bywał i być może to właśnie tu podjął tę decyzję, która zbudowała państwo polskie - o tym, by przyjąć chrześcijaństwo" - powiedział.

Andrzej Duda przypomniał postać zmarłego w 2015 roku założyciela ruchu lednickiego o. Jana Góry. "To, że tu przybywacie, ta wasza obecność to jest jego najpiękniejszy pomnik. Myślę, że piękniejszego nie mógłby sobie wyobrazić" - podkreślił.

"Cieszę się, że jesteście tu razem. To wy jesteście tym następnym pokoleniem, pokoleniem mojej córki, które będzie dalej budowało naszą ojczyznę. Pan Bóg z nieba patrzy na was i uśmiecha się. I cieszy się, że jesteście razem. I chcę was zapewnić: cieszy się także Rzeczpospolita. Jestem także przekonany, że cieszy się także, gdzieś tam, u Bożego tronu, książę Mieszko - że pamiętacie i że cały czas trwacie w tym, co on dla Polski uznał za najważniejsze: wiarę chrześcijańską, która potem zbudowała naszą wielką i wspaniałą tradycję, dzięki której istniejemy jako państwo" – podkreślił prezydent.

Andrzej Duda wręczył organizatorom Lednicy kopię pierwszego zapisu tekstu pieśni "Bogurodzica". Przypomniał, że ta pieśń była przez pewien czas uważana za hymn i że polscy rycerze śpiewali ją ruszając do walki "w obronie ojczyzny, wiary, tradycji i wolności".

Prezydent rozpoczął wizytę na Polach Lednickich od złożenia kwiatów na grobie o. Jana Góry. Po oficjalnym rozpoczęciu XXII Spotkania Młodych Lednica 2000 Andrzej Duda przez pewien czas, wspólnie z innymi uczestnikami, tańczył pod Bramą-Rybą. Potem przez kilkadziesiąt minut rozmawiał i fotografował się z uczestnikami Lednicy.