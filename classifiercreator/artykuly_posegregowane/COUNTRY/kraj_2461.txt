Lublin, 24.05.2018. Przewodniczący PO Grzegorz Schetyna w czasie posiedzenia Gabinetu Cieni, 24 bm. w Lublinie. (mr) Archiwum PAP/Wojciech Pacewicz 
                                        

            Opozycję oceniam na trzy plus - powiedział we wtorek w programie portalu internetowego Onet.pl szef PO Grzegorz Schetyna. Było trzy minus; poprawiamy się, podnosimy tę ocenę - dodał.
      
            Pytany, na ile ocenia opozycję, Schetyna odpowiedział, że na "trzy plus". Na uwagę dziennikarza, że taka ocena jest niska, szef Platformy odparł: "było trzy minus". "Później było lepiej i lepiej - ja mówię o procesie, że to poprawiamy, podnosimy" - zaznaczył.

Podkreślił, że jego ocena dotyczy "całej opozycji". "Jeszcze nie przegrałem żadnych wyborów jako szef Platformy" - mówił. "Nie mam zbyt wysokiej samooceny, ale uważam, że to nie kwestia mojego samopoczucia, czy samooceny, tylko tego jak ludzie oceniają" - dodał.

Schetyna pytany o kandydata Zjednoczonej Prawicy na prezydenta Warszawy Patryka Jakiego mówił, że Jaki "mobilizuje warszawiaków, opinię publiczną w Warszawie (...) do tego, żeby być aktywnym w tych wyborach". Jego zdaniem warszawiacy negatywnie oceniają Jakiego i widzą "jakim zagrożeniem jest dla miasta".

Schetyna, odnosząc się do porównania przez dziennikarza kampanii wyborczej prezydenta Andrzeja Dudy do spotkań Jakiego z mieszkańcami Warszawy, powiedział, że "Polacy się nabrali na PiS i na Dudę, Brytyjczycy nabrali się na Brexit, Amerykanie na Trumpa". "Pewne rzeczy się wyczerpują, (...) nie można ciągle poddawać się kłamstwom i manipulacjom" - dodał.

Pytany, ile razy "wziął na dywanik" kandydata PO i Nowoczesnej na prezydenta stolicy Rafała Trzaskowskiego, Schetyna odpowiedział: "rozmawiamy dużo". Jego zdaniem Trzaskowski "będzie bardzo dobrym prezydentem Warszawy".

Lider PO pytany, czy "rozumie w jaką grę gra Donald Tusk" powiedział, że przewodniczący Rady Europejskiej "ma sporo rzeczy ważnych, wynikających z relacji ze Stanami Zjednoczonymi".

"Myślę, że to go najbardziej dzisiaj zajmuje" - uważa Schetyna. Przypomniał, że w przyszłym roku kończy się kadencja Tuska jako przewodniczącego Rady Europejskiej i wtedy zdecyduje on o swoich dalszych planach. "Dzisiaj nie może się opowiedzieć po żadnej stronie" - dodał. Dopytywany, czy Tusk nie jest przeciwko Prawu i Sprawiedliwości, szef Platformy odpowiedział, że nie wie "czy jest przeciwko". "Wiele rzeczy zrobił takich bardzo sensownych i takich zgodnych z oczekiwaniami rządu, chociażby kwestie na ostatnim szczycie dotyczące migrantów" - dodał.