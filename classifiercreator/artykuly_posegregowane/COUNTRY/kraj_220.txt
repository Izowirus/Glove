Białogardzkie stowarzyszenie na zlecenie kołobrzeskiego starostwa odłowiło kilkanaście lisów w Kołobrzegu (Zachodniopomorskie). Akcja prowadzona była od maja ze względu na sygnały od mieszkańców zaniepokojonych pojawieniem się lisów w mieście.
      
            Naczelnik wydziału ochrony środowiska kołobrzeskiego starostwa Katarzyna Domańska poinformowała we wtorek PAP, że trwająca od maja akcja odławiania redukcyjnego lisów w Kołobrzegu została zakończona.

Na zlecenie starostwa prowadziło ją białogardzkie stowarzyszenie "Green Cone Wildlife Rescue & Rehabilitation". "Rozliczyliśmy odłowienia 12 lisów, ale w tym tygodniu otrzymamy ze stowarzyszenia ostateczny bilans akcji. Ta liczba może więc jeszcze nieco wzrosnąć" – powiedziała Domańska.

Naczelnik zapewniła, że zleceniobiorca zadeklarował, iż "odłowione lisy w porozumieniu z nadleśniczym z Białogardu zostaną wypuszczone w tamtejszych lasach".

Koszt pojedynczego odłowienia to 300 zł. Współfinansującym akcję był Urząd Miejski w Kołobrzegu.

Akcja odławiania lisów przy pomocy pułapek – otwartych klatek – z zanętą w mieście prowadzona była po raz pierwszy. Powodem jej przeprowadzenia, jak podała Domańska, był zauważalny wzrost populacji tych dzikich zwierząt.

"Docierały do nas sygnały o widzianych w mieście lisach. Jeden miał pogryźć mieszkankę Kołobrzegu, ale oficjalnie żadne służby nam tego przypadku nie potwierdziły. Jednak te sygnały zmotywowały nas do działania w porozumieniu z władzami miasta i z wydziałem zarządzania kryzysowego" – powiedziała.

Pułapki wystawione zostały m.in. w pobliżu centrum handlowego przy ul. Grzybowskiej, kaplicy przy ul. Kasprowicza, szkoły i przedszkola przy ul. Okopowej oraz magistratu.

Domańska dodała, że niewykluczone, iż redukcyjne odławianie zostanie wznowione w przyszłym roku. "Będziemy monitorować sytuację i ewentualną decyzję administracyjną w tej sprawie wyda starosta" – zaznaczyła.