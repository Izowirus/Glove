Działalność Ministerstwa Sprawiedliwości zmierza do wyprowadzenia Polski z UE; wniosek Zbigniewa Ziobry do Trybunału Konstytucyjnego jest tego potwierdzeniem - ocenili  w środę posłowie PO i Nowoczesnej. Oczekujemy jasnej deklaracji od premiera, czy zdymisjonuje ministra Ziobro - powiedział poseł PO Borys Budka.
      
            Prokurator generalny Zbigniew Ziobro wniósł do Trybunału Konstytucyjnego o uznanie za niekonstytucyjną regulacji prawa europejskiego w zakresie dopuszczalności występowania przez polskie sądy z pytaniami do Trybunału Sprawiedliwości UE w sprawach dotyczących sądownictwa. To rozszerzenie poprzedniego wniosku Ziobry do TK z sierpnia br. Pismo Ziobry rozszerzające tamten sierpniowy wniosek zostało zamieszczone na stronach Trybunału Konstytucyjnego - wpłynęło do TK 5 października. ¬

Do wniosku odnieśli się na konferencji prasowej w Sejmie posłowie Platformy Obywatelskiej i Nowoczesnej. Rafał Trzaskowski (PO) ocenił, że wniosek podważa nadrzędność prawa unijnego i "chce zabrać polskim sądom możliwość pytań do europejskiego Trybunału Sprawiedliwości, jeżeli chodzi o wykładnię polskiego prawa".

"Przecież to Europejski Trybunał Sprawiedliwości jest władny rozstrzygać, jeżeli chodzi o wykładnię europejskiego prawa. Do czego to prowadzi? To prowadzi do podważenia naszego członkostwa w Unii Europejskiej. To nie są żarty, to nie jest język publicystyczny, tylko to jest prosta droga do wyprowadzenia nas z UE" - oświadczył Trzaskowski.

Jego zdaniem, zarówno Ziobro, jak i wiceminister resortu sprawiedliwości Patryk Jaki, kwestionują unijne prawo i unijne traktaty. "To się może bardzo źle skończyć dla nas wszystkich" - podkreślił poseł PO.

"Można skierować pytanie do Zbigniewa Ziobry, czy prezydent Lech Kaczyński, który potwierdzał w imieniu polskiego rządu cały dorobek prawny i nadrzędność prawa europejskiego, wiedział, co robi, bo w pewnym sensie minister Ziobro podważa cały dorobek europejski pana prezydenta Lecha Kaczyńskiego" - powiedział.

Także szefowa klubu Nowoczesnej Kamila Gasiuk-Pihowicz mówiła, że działalność kierownictwa Ministerstwa Sprawiedliwości "zmierza do wyprowadzenia Polski z Unii Europejskiej". "Ten wniosek do Trybunału Konstytucyjnego jest tego potwierdzeniem. Ten wniosek to de facto wypchnięcie Polski z Unii Europejskiej" - powiedziała. Gasiuk-Pihowicz dodała, że wniosek do TK to "próba kneblowania ust polskim sędziom".

W ocenie posła PO Borysa Budki, działania prokuratora generalnego to działania wbrew woli zdecydowanej większości polskich obywateli, którzy opowiadają się za członkostwem w Unii.

"Oczekujemy jasnej deklaracji od premiera Mateusza Morawieckiego, czy odetnie się od próby wyprowadzenia Polski z UE, czy zdymisjonuje ministra Ziobro" - oświadczył.