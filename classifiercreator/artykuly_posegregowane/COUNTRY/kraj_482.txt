Partią antyeuropejską jest PiS, a łamanie przez prezydenta konstytucji przyczynia się do wypychania Polski z Europy - napisał w piątek na Twitterze lider PO Grzegorz Schetyna. Wcześniej prezydent Andrzej Duda napisał na tym portalu, iż "+Polexit+ staje się chyba jedynym znanym elementem programu PO".
      
            "Andrzej Duda zarzuca Platformie, że prze w kierunku Polexitu. Pyta, czy chcemy wypchnąć Polskę z UE. Panie Prezydencie, proszę oszczędniej gospodarować nieprawdą" - napisał na Twiterze Schetyna.

"Antyeuropejską partią jest PiS, a łamanie przez Pana konstytucji przyczynia się do wypychania Polski z Europy" - podkreślił szef PO.

Prezydent wcześniej napisał na Twitterze: "+Polexit+ staje się chyba jedynym znanym elementem programu PO. Powtarzają to jak mantrę i wyraźnie prą w tym kierunku. PO chce wypchnąć Polskę z UE?".

Duda pod swoim wpisem zamieścił link do artykułu portalu Onet.pl, który cytuje wypowiedź szefa klubu PO Sławomira Neumanna. Szef klubu PO, mówiąc o możliwości wyprowadzenia przez PiS Polski z Unii Europejskiej, ocenił, że "ścieżka do Polexitu jest faktem, niezależnie od zaklęć Kaczyńskiego czy Morawieckiego".

Wcześniej do wpisu głowy państwa odniósł się także dziennikarz Wirtualnej Polski Kamil Sikora. "Oczywiście apolityczna prezydentura to mit. Ale apartyjna to chyba nie są zbyt wygórowane oczekiwania? Tymczasem pan prezydent włącza się w międzypartyjne pyskówki" - napisał dziennikarz na Twitterze.

Prezydent odpowiedział również na Twitterze. "Bo już mnie męczy ta wasza natrętna propaganda i odwracanie kota ogonem. Zniesmaczony jestem, a i Święty by nie wytrzymał... więc sorry" - napisał Andrzej Duda.