Warszawa, 14.06.2018. Wicepremier, minister nauki i szkolnictwa wyższego Jarosław Gowin w drodze na konferencję prasową w Sejmie, nt. poparcia środowiska akademickiego dla Konstytucji dla Nauki, 14 bm. (cat/sko) PAP/Paweł Supernak PAP © 2018 / Paweł Supernak
                                        

            Wczoraj podczas wieczornego posiedzenia komisji opozycja zgłosiła tyle wniosków mniejszości do projektu Ustawy 2.0, że biuro legislacyjne poprosiło o czas na ich opracowanie od strony technicznej. Będziemy głosować ustawę na najbliższym posiedzeniu - powiedział minister nauki Jarosław Gowin.
      
            W czwartek w Sejmie odbyło się drugie czytanie projektu tzw. Ustawy 2.0, reformującej system szkolnictwa wyższego. Wieczorem sejmowa komisja rekomendowała przyjęcie blisko 90 poprawek do projektu ustawy oraz przepisów ją wprowadzających. W piątek rano w harmonogramie głosowań zaplanowanych na piątek i zamieszczonych na stronie internetowej Sejmu nie znalazły się punkty dotyczące reform szkolnictwa wyższego i nauki.

W piątek rano w Radiu Plus minister nauki i szkolnictwa wyższego Jarosław Gowin powiedział, że projekt będzie głosowany na "najbliższym posiedzeniu Sejmu". "Wczoraj podczas wieczornego posiedzenia komisji opozycja zgłosiła tyle wniosków mniejszości, że biuro legislacyjne poprosiło o czas na ich opracowanie od strony technicznej". Kolejne posiedzenie Sejmu jest wyznaczone na początek lipca.

Powiedział, że łącznie głosowań miałoby być około 200. "Przypomnę, że to są dwie duże ustawy. Jedna ustawa zasadnicza i druga, która zawiera przepisy wprowadzające. Ale uspokoję wszystkich i tak tych przepisów będzie dwa razy mniej niż obecnie" - powiedział wicepremier Gowin.

"Nie idziemy na skróty. Po bożemu, porządnie opracujemy te poprawki, a potem przegłosujemy ustawę. Jestem przekonany, że nie będzie z tym trudności" - zaznaczył.

Jeszcze w czwartek wieczorem minister Gowin pytany w Polsat News o to, czy jest spokojny o los Ustawy 2.0 podczas głosowania w Sejmie, odpowiedział: "W polityce do ostatniej chwili nie można być pewnym, ale wczoraj klub parlamentarny PiS podjął decyzję o poparciu tego projektu. Mamy wystarczającą większość" - zaznaczył. Przypomniał, że "wszystko jest uzgodnione z prezesem Kaczyńskim". "Przeanalizował (Jarosław Kaczyński - PAP) tę ustawę bardzo dokładnie. Spędziliśmy parę razy po kilka godzin analizując (zapisy ustawy - PAP). Panu prezesowi zależało na tym, aby w jak największym stopniu uwzględnić wrażliwość i interesy uczelni regionalnych. Prawo i Sprawiedliwość rzeczywiście jest ugrupowaniem, które kładzie nacisk na rozwój mniejszych i średnich ośrodków. Dzięki tej ustawie, rozwój tych uczelni się dokona" - zaznaczył Gowin.