"Fort Trump", to temat, który żyje dzisiaj w Stanach Zjednoczonych; to jest cały czas rozważane, ale bardziej jeżeli chodzi o techniczną stronę, bo jak twierdzą niektórzy w Białym Domu decyzja tak naprawdę jest już podjęta - mówił w środę prezydent Andrzej Duda.
      
            Prezydent w rozmowie w Polsat News został zapytany na ile realne jest powstanie w Polsce stałych baz wojsk amerykańskich, tzw. "Fort Trump".

"Przede wszystkim zacznijmy od tego, że to jest temat, który rzeczywiście dzisiaj żyje w Stanach Zjednoczonych i Polska w związku z tym tematem żyje w administracji amerykańskiej jako partner Stanów Zjednoczonych. To jest cały czas rozważane, ale bardziej jeżeli chodzi o techniczną stronę, bo jak twierdzą niektórzy w Białym Domu i tej tzw. administracji amerykańskiej, decyzja tak naprawdę jest już podjęta, pozostają kwestie techniczne" - odparł Duda.

"Tak niektórzy mówią, ci którzy siedzą w tych relacjach amerykańskich, wewnętrznych, że kiedy tak daleko zaawansowane są już rozmowy i Biały Dom tak daleko pokazuje istnienie danego tematu, to że tak naprawdę decyzja jest w zasadzie podjęta. Ale pozostają oczywiście istotne kwestie techniczne, które muszą zostać jeszcze rozstrzygnięte" - zaznaczył prezydent. Wskazał tu na kwestie "samej obecności".

"Dla mnie fakty są następujące: jest dzisiaj już obecność (militarna) USA, mamy bazę antyrakietową w Redzikowie, która jest budowana przez Stany Zjednoczone. Mamy dzisiaj obecność w ramach Sojuszu Północnoatlantyckiego; (...) prawie tysiąc amerykańskich żołnierzy w Orzyszu i mamy dzisiaj obecność amerykańską także w ramach relacji bilateralnych. Chcielibyśmy, żeby było więcej tych amerykańskich żołnierzy, stąd te rozmowy dotyczące +Fort Trump+, czyli tej stałej bazy amerykański" - podkreślił.

Prezydent dopytywany na ile procent ocenia szanse, że taka baza powstanie w Polsce w ciągu 1-2 lat, odparł, że należy rozgraniczyć dwa elementy: "podjęcie oficjalnej decyzji i baza powstanie". Zwrócił uwagę, że stworzenie odpowiedniej infrastruktury pod bazę, "to nie jest proces, który można zrealizować w ciągu jednego roku".

Mattis: "oceniamy, jaka jest konkretnie propozycja Polski, jaki jest potencjał tego, co nam proponują"

"My mówimy tak: jesteśmy gotowi zainwestować w infrastrukturę, przygotować infrastrukturę dla armii USA po to, żeby armia Stanów Zjednoczonych mogła w tej bazie w Polsce funkcjonować" - mówił Duda.

Prezydent Duda podczas spotkania w Białym Domu w Waszyngtonie z prezydentem Trumpem wyraził nadzieję na wspólne zbudowanie w Polsce bazy, która nazywałaby się "Fort Trump". Trump ocenił, że utworzenie stałej bazy wojsk amerykańskich w Polsce kosztowałoby około 2 miliardów dolarów. "Myślę, że to mogłoby być coś przydatnego dla zwiększenia poziomu bezpieczeństwa naszych krajów" - powiedział.

Amerykański Kongres zobowiązał szefa resortu obrony do przedstawienia, nie później niż do 1 marca 2019 r., raportu oceniającego "wykonalność i zasadność stałego stacjonowania w Rzeczypospolitej Polskiej sił zbrojnych Stanów Zjednoczonych".

Sekretarz obrony USA James Mattis powiedział niedawno, że Stany Zjednoczone nie podjęły jeszcze żadnych decyzji dotyczących stałej bazy wojsk amerykańskich w Polsce; sprawa jest na wczesnym etapie rozpatrywania. "Obecnie oceniamy, jaka jest konkretnie propozycja Polski, jaki jest potencjał tego, co nam proponują" - powiedział Mattis.