Skarżysko-Kamienna, 09.06.2018. Wicepremier Beata Szydło (front) podczas spotkania z mieszkańcami Skarżyska-Kamiennej, 9 bm. Politycy Prawa i Sprawiedliwości kontynuują spotkania z wyborcami. (cat) PAP/Piotr Polak PAP © 2018 / Piotr Polak
                                        

            My Polacy nie mamy niczego droższego niż nasze rodziny - napisała w niedzielę na Twitterze wicepremier Beata Szydło, odnosząc się do niedzielnych Marszy dla Życia i Rodziny. W rodzinach przetrwała Polska w czasach zniewolenia, codzienność i przyszłość to siła naszych rodzin - dodała.
      
            "My Polacy nie mamy niczego droższego niż nasze rodziny. W rodzinach przetrwała Polska w czasach zniewolenia, codzienność i przyszłość to siła naszych rodzin. Mama, tata, dzieci, dziadkowie. Nie dajmy sobie tego odebrać. Pokażmy światu, że najważniejsza jest taka właśnie #Rodzina" - napisała wicepremier Szydło.

W niedzielę pod hasłem "Polska rodziną silna!" w ponad 60 miastach w Polsce szły Marsze dla Życia i Rodziny. Marsze są - według organizatorów - publicznym świadectwem szacunku dla życia i rodziny oraz wyrażeniem oczekiwania zmian społeczno-prawnych, które zapewnią im ochronę. Marsze odbywały się w niedzielę m.in. w Warszawie, Bydgoszczy, Ełku, Gdańsku, Giżycku, Katowicach, Koszalinie, Olsztynie, Poznaniu, Siedlcach, Zamościu i Żywcu.

Stołeczny marsz przeszedł z pl. Trzech Krzyży przed Kościół Wizytek przy Krakowskim Przedmieściu. Tam odbyła się wspólna modlitwa w intencji ojczyzny, ułożona przez ks. Piotra Skargę.



Pierwszy Marsz dla Życia i Rodziny odbył się w 2006 r.; na przestrzeni 13 lat organizacji Marszu podjęło się ponad 150 miast i miejscowości.