Zwiększenie liczby stacji meteorologicznych IUNG, szersze zastosowanie dronów i powołanie Opolskiego Centrum Rozwoju Rolnictwa - zaproponowali w czwartek kandydaci PSL do sejmiku województwa opolskiego.
      
            Zdaniem Marcina Oszańcy, rzecznika PSL w województwie opolskim, wśród najważniejszych spraw, którymi chcą się zająć radni Stronnictwa w sejmiku jest m.in. utworzenie Opolskiego Centrum Rozwoju Rolnictwa, budowa sieci stacji meteorologicznych i szerszego wykorzystania dronów do oceny stanu zieleni, liczenia zwierząt czy do oceny stanu wałów przeciwpowodziowych.

"Opolskie Centrum Rozwoju Rolnictwa widzimy jako internetową platformę handlową między rolnikami, a bez udziału pośredników. Dzięki systemowi informatycznemu, każdy klient OCRR mógłby wystawiać i kupować swoje towary w podobny sposób, jak ma to miejsce na portalach aukcyjnych, bez marż pośredników" - wyjaśnił Oszańca.

Ludowcy postulują również rozbudowę sieci stacji meteorologicznych IUNG, na podstawie których m.in. ocenia się, czy na danym terenie doszło do suszy.

"Obecnie są dwie takie stacje: w Kluczborku i Głubczycach, co choćby z powodu ilości i faktu, że Głubczyce leżą w terenie podgórskim, może powodować zafałszowane wyniki. Naszym zdaniem, konieczne jest rozbudowanie systemu w taki sposób, by odpowiednie czujniki pojawiły się w każdej z 71 gmin województwa. Do analizy kondycji upraw miałyby służyć także odpowiednio wyposażone drony, dzięki którym można na przykład policzyć zwierzynę, oszacować szkody myśliwskie, a nawet sprawdzić stan wałów przeciwpowodziowych na podstawie zawartości chlorofilu w porastającej je trawie" - uważa Oszańca.