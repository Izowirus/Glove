Mężowie zaufania jednego ugrupowania nie chcieli opuścić miejsca wydawania kart do głosowania obwodowym komisjom wyborczym, obserwatorzy społeczni nagrywali przebieg głosowania. Policja interweniowała - poinformował w niedzielę komisarz wyborczy sędzia Marek Mazur.

      
            Jak poinformował PAP komisarz wyborczy sędzia marek Mazur do incydentu wyborczego doszło w gminie Biesiekierz. „Mężowie zaufania jednego ugrupowania przyszli do miejsca, gdzie wydawano karty do głosowania obwodowym komisjom wyborczym i nie chcieli opuścić tego miejsca. Potem obserwatorzy społeczni nagrywali sam przebieg głosowania, więc niestety policja musiała interweniować” – powiedział sędzia Mazur.

Dodał, że mężowie zaufania i obserwatorzy społeczni mogą nagrywać miejsce głosowania, ale do godz. 7 rano, do otwarcia lokalu wyborczego, i po jego zamknięciu. W trakcie głosowania tego im robić nie wolno. „Nie chcieli posłuchać przewodniczącego komisji i stąd interwencja policji” – mówił Mazur. 

W województwie zachodniopomorskim, poza tym jednym incydentem, komisarzom wyborczym dyżurującym w Szczecinie i Koszalinie nie zgłoszono innych. Wszystkie lokale wyborcze zostały otwarte zgodnie z planem, o godz. 7 rano.