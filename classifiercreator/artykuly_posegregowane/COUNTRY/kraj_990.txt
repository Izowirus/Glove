10 listopada zostanie odsłonięty pomnik prezydenta Lecha Kaczyńskiego przy pl. Piłsudskiego w Warszawie - poinformował we wtorek PAP szef gabinetu premiera Marek Suski.
      
            Suski, który jest również członkiem Komitetu Społecznego Budowy Pomników: śp. Prezydenta RP Lecha Kaczyńskiego oraz Ofiar Tragedii Smoleńskiej, poinformował że przed odsłonięciem pomnika odbędzie się uroczysta msza święta w warszawskim kościele seminaryjnym. Następnie uczestnicy mszy przejdą na pl. Piłsudskiego, gdzie naprzeciw Garnizonu Warszawa nastąpi odsłonięcie pomnika, odegrany zostanie hymn państwowy oraz zostaną złożone wieńce.

Pomnik prezydenta Lecha Kaczyńskiego ma stanąć przed siedzibą Garnizonu Warszawa na wschodniej pierzei pl. Piłsudskiego. Ma to być konstrukcja klasyczna i przedstawiać postać stojącą na cokole.

W 8. rocznicę katastrofy smoleńskiej 10 kwietnia 2018 r. na stołecznym pl. Piłsudskiego został odsłonięty Pomnik Ofiar Tragedii Smoleńskiej. Wówczas też położono kamień węgielny pod budowę pomnika prezydenta Lecha Kaczyńskiego.

10 kwietnia 2010 r. w katastrofie samolotu Tu-154M pod Smoleńskiem zginęło 96 osób, w tym prezydent Lech Kaczyński i jego małżonka, najwyżsi dowódcy Wojska Polskiego oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. Rocznicy zbrodni katyńskiej.