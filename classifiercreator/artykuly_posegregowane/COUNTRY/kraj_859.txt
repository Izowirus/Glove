Przed siedzibą Dowództwa Garnizonu Warszawa przy placu marszałka Józefa Piłsudskiego w środę rano rozpoczęły się prace związane z montażem pomnika prezydenta Lecha Kaczyńskiego. Pomnik zostanie odsłonięty 10 listopada.
      
            W środę rano pomnik Lecha Kaczyńskiego został przywieziony na specjalnym samochodzie i następnie przy pomocy dźwigu został ustawiony na cokole. Okazały pomnik przedstawia całą sylwetkę prezydenta, którego prawa ręka spoczywa na klatce piersiowej.

Na miejscu trwają jeszcze prace, cokół i część pomnika jest otoczona rusztowaniem, także teren wokół pomnika jest ogrodzony. Prace mają głównie charakter wykończeniowy, najwięcej do zrobienia jest wokół samego pomnika. Na miejscu są robotnicy, sprzęt i materiały budowlane.

Pomnik Lecha Kaczyńskiego znajduje się w sąsiedztwie m.in. pomnika marszałka Józefa Piłsudskiego.

10 listopada podczas uroczystości odsłonięcia pomnika prezydenta Lecha Kaczyńskiego na pl. Piłsudskiego w Warszawie wystąpienia wygłoszą prezydent Andrzej Duda i prezes PiS Jarosław Kaczyński. Następnie odbędzie się apel pamięci oraz złożone zostaną wieńce pod pomnikiem. 

W 8. rocznicę katastrofy smoleńskiej 10 kwietnia 2018 r. na stołecznym pl. Piłsudskiego został odsłonięty Pomnik Ofiar Tragedii Smoleńskiej. Na pomniku są alfabetycznie wypisane nazwiska wszystkich ofiar katastrofy smoleńskiej. Wówczas też położono kamień węgielny pod budowę pomnika prezydenta Lecha Kaczyńskiego.

Prezydent Lech Kaczyński i jego małżonka Maria zginęli 10 kwietnia 2010 r. w katastrofie lotniczej pod Smoleńskiem w drodze na uroczystości rocznicowe do Katynia, razem z 94 innymi osobami. Pogrzeb pary prezydenckiej odbył się w Krakowie 18 kwietnia 2010 r.