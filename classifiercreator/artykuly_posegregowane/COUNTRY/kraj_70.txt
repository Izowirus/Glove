Prawie sto razy interweniowała we wtorek zachodniopomorska straż pożarna przy usuwaniu skutków silnego wiatru wiejącego na Pomorzu Zachodnim.
      
            Strażacy odnotowali blisko sto zgłoszeń spowodowanych silnym wiatrem, w większości byli wzywani do drobnych połamanych gałęzi – poinformowały we wtorek wieczorem służby prasowe zachodniopomorskiej straży pożarnej.

Służby nie zanotowały w regionie poszkodowanych przez wiejący wiatr.

Dla większości zachodniej części Polski IMGW wydał we wtorek ostrzeżenia pierwszego stopnia przed silnym wiatrem; w północnych powiatach województwa pomorskiego oraz w powiecie sławieńskim (Zachodniopomorskie) jest to alert drugiego stopnia.

Powiaty objęte alertem drugiego stopnia na Pomorzu to: Gdańsk, Gdynia, Sopot, powiat słupski, Słupsk, powiat lęborski, wejherowski, pucki oraz powiat nowodworski.

Alerty pierwszego stopnia dotyczą reszty województwa pomorskiego oraz zachodniopomorskiego, a także województwa kujawsko-pomorskiego, łódzkiego, wielkopolskiego, lubuskiego oraz dolnośląskiego za wyjątkiem części powiatów położonych na wschodzie i północnym-wschodzie.