Sekretarz Nowoczesnej Adam Szłapka zapowiedział w czwartek złożenie do Warszawskiej Prowincji Redemptorystów wniosku o udostępnienie informacji publicznej nt. dwóch samochodów otrzymanych przez o. Tadeusza Rydzyka od bezdomnego.
      
            O sprawie samochodów otrzymanych przez Tadeusza Rydzyka i jego współbraci zrobiło się głośno w styczniu 2018 r., po publikacji w internecie audycji z udziałem duchownego z 2016 r. O. Rydzyk powiedział wówczas w TV Trwam, że dostał dwa samochody. "Przyjechał bezdomny i dał nam dwa samochody. Pan Stanisław z Warszawy, niestety zmarł" - mówił o. Rydzyk.

Prokuratura Okręgowa w Warszawie odmówiła wszczęcia śledztwa w tej sprawie, ponieważ samochody nie zostały przekazane na rzecz Fundacji Lux Veritatis, której prezesem jest ojciec Tadeusz Rydzyk. Otrzymała je Warszawska Prowincja Zgromadzenia Najświętszego Odkupiciela, czyli Redemptoryści. Prokuratura uznała, że darowizny na rzecz kościelnych osób prawnych na cele kultowo-apostolskie są zwolnione od podatku, a podmioty te w określonych przypadkach nie mają również obowiązku prowadzenia dokumentacji wymaganej przez przepisy o zobowiązaniach podatkowych.

"Mamy do czynienia z sytuacją zatrważającą. Są w Polsce instytucje, które mogą przyjąć dowolne pieniądze od kogokolwiek, nie muszą z tego powodu płacić podatku, co więcej nie muszą też tej sprawy w żaden sposób dokumentować" - ocenił Szłapka w czwartek na konferencji prasowej.

"Nowoczesna opowiada się za przejrzystością życia publicznego, za równym traktowaniem wszystkich uczestników życia publicznego" - oświadczył poseł Nowoczesnej.

Szłapka poinformował, że złoży w czwartek do Prowincji Warszawskiej Redemptorystów wniosek o udostępnienie informacji publicznej, dot. tego, kiedy Prowincja przyjęła darowiznę dwóch samochodów od bezdomnego, a także w jaki sposób były i są one wykorzystywane przez Prowincję.

Polityk Nowoczesnej chce także udostępnienia listy darowizn rzeczowych o wartości powyżej 5 tys. zł, które Prowincja przyjęła na cele kultowo-apostolskie w latach 2016-2017.

"Będziemy dalej drążyć ten temat i nie odpuścimy, bo nie jest rzeczą normalną, że osoba bezdomna przekazuje dwa samochody na rzecz kościoła" - podkreślił Szłapka.

Do czasu publikacji depeszy, dziennikarzowi PAP nie udało się uzyskać komentarza Warszawskiej Prowincji Redemptorystów.