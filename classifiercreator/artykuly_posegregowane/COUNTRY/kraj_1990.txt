Na pytania o inwestycje w stolicy, szpitale, żłobki, reprywatyzację i ułatwienia dla seniorów odpowiadał w czwartek wieczorem na warszawskim Ursynowie kandydat Koalicji Obywatelskiej na prezydenta Warszawy Rafał Trzaskowski. Mamy wiarygodność, wiemy jak zarządzać miastem- zapewniał.
      
            Trzaskowski, który razem z kandydatem na wiceprezydenta stolicy Pawłem Rabiejem (Nowoczesna) spotkał się z mieszkańcami Ursynowa, przedstawiał im swoje propozycje zmian, szczególnie na Ursynowie. Mówił o nowych miejscach w szkołach, darmowych żłobkach, tworzeniu pasów zieleni zatrzymujących hałas i zanieczyszczenia, urlopach wytchnieniowych dla seniorów, w czasie których miasto będzie dofinansowywać opiekę nad osobami niepełnosprawnymi w domach lub specjalnych ośrodkach - tak, by ich opiekunowie mogli odpocząć. Deklarował utworzenie nowych połączeń komunikacyjnych, miejsc parkingowych oraz dofinansowanie budowy wind, szczególnie w miejscach zamieszkanych przez osoby starsze.

Mieszkańcy zadawali Trzaskowskiemu pytania, m.in. o to, czy umie wskazać skąd weźmie pieniądze na realizacje wszystkich tych zapowiedzi.

"To jest pytanie o wiarygodność. Jeśli pan pyta czy będą szkoły, te wszystkie inwestycje, o których mówimy, to można sprawdzić, jak Warszawa zmieniała się przez ostatnie lata. Czy były budowane stacje metra, czy były szkoły, infrastruktura - gołym okiem widzimy, że wszystkie te rzeczy były wykonywane. Czy to znaczy, że nie było żadnych zastrzeżeń - oczywiście nie. Ale mówimy o tym, że mamy umiejętność zdobywania funduszy europejskich, że wiemy jak się zarządza budżetem, wiemy jak budżetować największe inwestycje. Myślę, że tu wiarygodność jest po naszej stronie" - odpowiedział.

Przekonywał, że PiS "może radzi sobie z dystrybucją pieniędzy, natomiast z ich pozyskiwaniem idzie im znacznie gorzej".

"Różnica między mną a moim konkurentem (kandydatem Zjednoczonej Prawicy Patrykiem Jakim) jest taka, że u mnie to wszystko jest dokładnie policzone. Budżet miasta ma 17 mld zł (...) i te wszystkie inwestycje są w ramach tego policzone. Jeśli mówimy o dodatkowej linii metra kilkuprzystankowej, to wiem, że to kosztuje 100 mln zł; jak mówimy o nowym taborze dla SKM, to wiem, że to kosztuje 400 mln zł. Jeśli chodzi o niektóre z inwestycji - windy, budowanie ośrodków dla seniorów, to mogę powiedzieć, że my to zrobimy, bo np. jeden taki ośrodek jak jest na Woli kosztuje 20 mln zł, cały program darmowych żłobków razem z inwestycjami w nowe żłobki kosztuje 200 mln zł. Jest to dobrze policzone" - mówił.

Zaznaczył, że jeśli jest mowa o wielkich inwestycjach jak metro, to zależy to w dużej mierze od finansowania z UE. Podkreślił, że jego zdaniem w związku z polityką, jaką prowadzi i "swoją skrajną nieudolność" rząd PiS wobec UE, tych środków może być wkrótce mniej. Mówił, że u niego każda deklaracja jest przemyślana, podczas gdy Patryk Jaki "rysuje kreskę", gdzie ma być linia metra, choć tam "pod spodem jest jezioro".

"Pytanie jest takie, czy wyborcy będą w stanie ocenić, kto jest wiarygodny, czy przyjrzą się tym propozycjom, czy są w stanie rozróżnić obietnice bez pokrycia od tych dokładnie wyliczonych? Ja wierzę, że tak" - mówił.

Inna z uczestniczek spotkania pytała Trzaskowskiego, czym dotąd wykazał się dla Warszawy. W odpowiedzi kandydat PO mówił, że jako europoseł "był małym trybikiem" w zespole, który pozyskał fundusze z UE dla Polski, m.in. na inwestycje w Warszawie, i obronić w PE te, które, jak ocenił, były zagrożone za sprawą polityki PiS. Przekonywał też, że jako minister cyfryzacji doprowadził do ulepszenia m.in. warszawskich zabezpieczeń antypowodziowych na Wiśle.

Trzaskowski był też pytany o sprawę reprywatyzacji w Warszawie. Jak odparł, za nieprawidłowości odpowiadają wszystkie ekipy, które rządziły w Warszawie, także ekipa PiS. Deklarował, że jego środowisko polityczne będzie dążył do pomocy wszystkim poszkodowanym w reprywatyzacji, a nie "tylko tym wybranym jak Patryk Jaki" oraz że będzie dążyć do przyjęcia tzw. dużej ustawy reprywatyzacyjnej.

Pytany o sprawę słupków, które nie pozwalają wjeżdżać samochodom, a których zdaniem mieszkańców jest w mieście zbyt wiele i o tzw. lex deweloper. Mówił, że ws. słupków chciałby przeprowadzić audyt, który miałby na celu sprawdzenie, czy są one w odpowiednich miejscach, natomiast jeśli chodzi o tzw. lex deweloper to ocenił, że władze PiS nie są w stanie zapewnić obiecanej liczby tanich mieszkań i dlatego pozwalają na "budowanie byle jak, byle gdzie i wbrew wyraźnemu sprzeciwowi mieszkańców".

Podczas spotkania pojawiło się też pytanie o odbudowę Pałacu Saskiego. Trzaskowski powiedział, że on i Rabiej mają tu odmienne zdanie, bo - jak zaznaczył - Nowoczesna jest za odbudową, a on ma do tego "nieco chłodniejsze" podejście i nie jest to dla niego priorytet.