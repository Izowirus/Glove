Warszawa, 13.09.2017. Rzecznik prezydenta Krzysztof Łapiński. (cat)  Archiwum PAP/Bartłomiej Zborowski 
                                        

            W Kancelarii Prezydenta nie toczą się żadne prace, dotyczące ewentualnej amnestii na 11 listopada dla osób z niższymi wyrokami - powiedział rzecznik prezydenta Krzysztof Łapiński w poniedziałek w TVN24.
      
            Łapiński dopytywany w programie "Jeden na jeden" w TVN24, czy jego słowa oznaczają "twarde dementi", że taka amnestia jest planowana, odpowiedział, że oznaczają "twarde dementi, żeby cokolwiek w tej sprawie w tej chwili w Kancelarii (Prezydenta) się działo".

"Gazeta Wyborcza" napisała, że prezydent Andrzej Duda rozważa amnestię z okazji stulecia niepodległości dla skazanych za mniejsze przestępstwa np. sprawców wykroczeń, a także tych z wyrokami od dwóch do trzech lat, np. nie płacących alimentów. Kancelaria Prezydenta miała zlecić przygotowanie założeń takiego projektu jednej z kancelarii prawnych.

"Żadne takie analizy, żadne takie prace nie są prowadzone w Kancelarii Prezydenta" - powiedział Łapiński.