Warszawa, 20.06.2018. Premier Mateusz Morawiecki podczas konferencji prasowej po posiedzeniu rządu, 20 bm. w KPRM w Warszawie. (ls/doro)  Archiwum PAP/Leszek Szymański 
                                        

            Premier Mateusz Morawiecki i marszałek Sejmu Marek Kuchciński spotkają się w poniedziałek w Warszawie z szefem Bundestagu Wolfgangiem Schaeuble - poinformował w środę w TVN 24 szef Centrum Analiz Strategicznych w KPRM Waldemar Paruch.
      
            Środowe, wspólne posiedzenie Prezydiów Sejmu i Bundestagu, które miało odbyć się w zamku Hambach w Nadrenii-Palatynacie w Niemczech, zostało odwołane. Służby prasowe Bundestagu podały we wtorek wieczorem, że posiedzenie prezydiów odwołała strona polska, "wyrażając ubolewanie i jako powód wskazując wewnętrzną sytuację w kraju". Według CIS, decyzję o odwołaniu wyjazdu polskiej delegacji na wspólne posiedzenie Prezydiów Sejmu i Bundestagu w Niemczech podjął marszałek Sejmu Marek Kuchciński, bo do udziału w nim zgłosiła się zbyt mała liczba wicemarszałków.

Paruch pytany w "Faktach po faktach" o odwołanie posiedzenia prezydiów: Sejmu i Bundestagu podkreślił, że powodem odwołania wizyty polskiej delegacji parlamentarnej w Niemczech nie było spotkanie polityków PiS w Warszawie, o czym pisały media. "Nie chodzi też o stosunki polsko-niemieckie, żeby była jasność. W poniedziałek dojdzie do spotkania pana marszałka Marka Kuchcińskiego z szefem Bundestagu Wolfgang Schaeuble, który przyjeżdża do Warszawy" - mówił Paruch.

"Przerysowywanie, że to jest jakiś problem w stosunkach polsko-niemieckich jest po prostu nieprawdziwe" - podkreślił.

Paruch poinformował, że z szefem niemieckiego Bundestagu spotka się także premier Mateusz Morawiecki. "Nie jest dobrym pomysłem eskalowanie problemów w zakresie polityki zagranicznej Polski tam, gdzie ich po prostu nie ma" - ocenił szef Centrum Analiz Strategicznych w KPRM.

Prezydium Sejmu liczy pięciu wicemarszałków - dwóch z PiS: Beata Mazurek oraz Ryszard Terlecki, Małgorzata Kidawa-Błońska (PO), Barbara Dolniak (Nowoczesna) oraz Stanisław Tyszka (Kukiz'15).

Delegacjom mieli przewodniczyć marszałek Sejmu Marek Kuchciński i przewodniczący Bundestagu Wolfgang Schaeuble. Ze wstępnych informacji CIS wynikało, że Sejm w Niemczech reprezentować mieli także wicemarszałkowie: Beata Mazurek (PiS), Małgorzata Kidawa-Błońska (PO), Ryszard Terlecki (PiS) oraz posłowie Izabela Kloc (PiS, przewodnicząca komisji ds. Unii Europejskiej) i Bartłomiej Wróblewski (PiS, przewodniczący polsko-niemieckiej grupy parlamentarnej).

Ze strony niemieckiej w posiedzeniu mieli wziąć udział wiceprzewodniczący Bundestagu Thomas Oppermann, Hans-Peter Friedrich, Wolfgang Kubicki, Petra Pau, Claudia Roth oraz parlamentarzyści Manuel Sarrazin (przewodniczący niemiecko-polskiej grupy parlamentarnej) i Gunther Krichbaum (przewodniczący komisji ds. UE).