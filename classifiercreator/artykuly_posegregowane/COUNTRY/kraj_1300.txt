PSL powinien zostać wyeliminowany z życia publicznego - stwierdziła we wtorek rzeczniczka PiS Beata Mazurek na konferencji. Szef sztabu wyborczego partii Tomasz Poręba powiedział natomiast, że to PSL przeprowadził najbardziej szkodliwe dla Polaków reformy.
      
            

Poręba i Mazurek odnieśli się na konferencji prasowej do opublikowanych we wtorek przez TVP Info nagrań ze spotkania biznesmena Jana Kulczyka i Pawła Grasia, sekretarza stanu w rządzie Donalda Tuska. Podczas rozmowy pada stwierdzenie, że szef PSL Władysław Kosiniak-Kamysz (ówczesny wicepremier i minister pracy) "przeprowadził dwie najgorsze historie w wolnej Polsce”. Chodziło o reformę wieku emerytalnego oraz OFE.

"Tak naprawdę kurtyna opadła, jeśli chodzi o PSL. Dzisiaj wiemy, że są to ludzie, którzy w czasach rządów PO, pod rękę z liberałami, z PO przeprowadzili najbardziej szkodliwe, najbardziej złe z punktu widzenia obywateli, Polaków reformy, a więc reformę podwyższającą wiek emerytalny oraz reformę OFE" - mówił Poręba.

"Dzisiaj również Polacy, mieszkańcy polskiej wsi, komunikat właściwie zrozumieją - PSL pod rękę z PO, liberałami wprowadził te bardzo złe reformy, które uderzały również w mieszkańców polskiej wsi" - dodał.

Szef sztabu wyborczego PiS stwierdził, że to obecny lider PSL Władysław Kosiniak-Kamysz był "twarzą podwyższenia wieku emerytalnego", obok b. premiera Donalda Tuska czy b. ministra finansów Jacka Rostowskiego.

Kosiniak-Kamysz w latach 2011-2015 był ministrem pracy i polityki społecznej.

Poręba: PSL działał na szkodę obywateli i polskiej wsi

Poręba ocenił, że stawką wyborów będzie wybór między PSL-em, który - jak mówił - "działał na szkodę" obywateli i którego działania "kończyły się aferami lub działaniami organów ścigania" a PiS-em, który w przypadku polskiej wsi "w sposób szczególny dotrzymuje słowa".

Szef sztabu wyborczego PiS przypominał również plan dla wsi rządu premiera Mateusza Morawieckiego, w tym wprowadzenie dopłat do paliwa rolniczego, przeznaczanie ok. 1,5 mld zł na rekompensaty strat związanych z suszą, pomysł utworzenia holdingu spożywczego.

"Jesteśmy za polską wsią, z polską wsią, a nade wszystko dotrzymaliśmy również obietnicy (...), tzn. obniżyliśmy podwyższony przez PO i PSL wiek emerytalny. To jest ta wiarygodność, skuteczność, determinacja i dotrzymywanie słowa, które jest symbolem i marką PiS" - mówił Poręba.

Z kolei rzeczniczka PiS oceniła, że taśma opublikowana przez TVP Info pokazuje, iż PSL podejmował działania "przeciwko polskiej wsi" i "przeciwko Polakom". "To są fakty, które powodują to, że PSL powinien być wyeliminowany z życia publicznego i że nie warto im zaufać" - mówiła Mazurek.

"PiS jest gwarantem tego, że polska wieś będzie doceniana i szanowana" - dodała. Jej zdaniem to PiS jest gwarantem dbania o interesy polskich rolników.

W trakcie konferencji przedstawiciele partii zaprezentowali również kolejny sport wyborczy zatytułowany "PSL = wyprzedaż Polski" dotyczący działań polityków PSL m.in. w trakcie koalicyjnych rządów z PO.