Znacznie ponad tysiąc osób zjadło w poniedziałek po południu wigilijny posiłek w Międzynarodowym Centrum Kongresowym w Katowicach. Jego uczestnicy mówili o potrzebie bycia razem i spotykania drugiego człowieka, a także o odkrywaniu na nowo człowieczeństwa w sobie.
      
            To kolejna edycja akcji Wigilia dla samotnych, organizowanej przez Fundację Wolne Miejsce.

Jak podkreślił prezes i założyciel Wolnego Miejsca Mikołaj Rykowski, ucieszył się, widząc tak wielu ludzi, którzy chcieli przyjść, spędzić razem, ze sobą, Wigilię i Święta. „Z wieloma z was już od kilku lat widujemy się nie tylko w Wigilię, ale i Wielkanoc, także prywatnie” - wskazał.

„Kiedy osiemnaście lat temu wraz z żoną zaprosiliśmy jednego gościa wigilijnego – on tutaj też jest dzisiaj na tej sali – zaczęła się historia spotkań już teraz setek, tysięcy osób. Dziękuję, że korzystacie z tego, co dla was przygotowujemy” - podkreślił Rykowski, dziękując także wolontariuszom, władzom miast i sponsorom.

„Chcę wam powiedzieć, że Bóg was kocha. Kocha was w taki sposób, że to nie my jako fundacja, nie my jako ludzie, was zaprosiliśmy, ale to On zaprosił was w to wolne miejsce” - zaznaczył Rykowski.

Ks. Bartosz Madejski z parafii w pobliskiej dzielnicy Koszutka mówił, że Bóg stał się człowiekiem i przez to pokazał, jakie to jest piękne – być człowiekiem.

„Życzę nam wszystkim, żebyśmy to odkryli na nowo, że dobrze jest być człowiekiem, że to jest coś wielkiego” - podkreślił ks. Madejski. „I Pan Bóg nam też pokazał, jak być człowiekiem. Ta Wigilia, tyle dobra, ci wolontariusze, cały ten trud w miłości – to jest wskazówka: jak być człowiekiem” - dodał.

Pastor Tomasz Adler, nawiązując do opisu stworzenia świata z Pisma Świętego, podkreślił, że Bóg jest światłością. „Dzisiaj, kiedy celebrujemy jego narodzenie, kiedy celebrujemy jego kolejne urodziny w naszym życiu, niech ta światłość każdemu z państwa świeci” - zaznaczył.

Występujący w imieniu metropolity katowickiego abp. Wiktora Skworca ks. Adam Palion życzył, aby nadchodzący rok nie był rokiem podziału, lecz rokiem jedności, miłości i nadziei. „Niech to dziecię, które się urodziło w Bożym Betlejem – ubogim Betlejem, patrząc po ludzku, ale bogatym w miłość, nadzieję i człowieczeństwo - niech będzie waszą siłą na kolejne dni, tygodnie, miesiące” - powiedział.

Pracujący co roku jako wolontariusz Kamil Durczok życzył, „by w tych niełatwych czasach, kiedy tylu ludzi próbuje nas podzielić, żebyśmy byli nie tylko w te święta, ale w ogóle, razem”.

Uczestnicy tegorocznego spotkania, którzy wypełnili około połowy z 3 tys. miejsc przygotowanych w głównej sali katowickiego MCK, przełamali się opłatkiem z sąsiadami i przedstawicielami różnych wyznań. Życzenia składali organizatorzy, przedstawiciele katowickiego, siemianowickiego i mysłowickiego samorządów. Potem zwyczajowo już zainscenizowano biblijną historię związaną z Bożym Narodzeniem. Występy towarzyszyły też spożywaniu świątecznych potraw.

Wigilię dla samotnych wspierają liczni wolontariusze, a także prywatne osoby, przedsiębiorstwa i organizacje, zapewniające obok części żywności m.in. dekoracje i podarunki dla uczestników spotkania. Organizator komunikacji w regionie - Komunikacyjny Związek Komunalny GOP - podstawia bezpłatne autobusy dowożące do MCK pasażerów z okolicznych dzielnic i miast. Uczestnicy otrzymują też zapewnione przez sponsorów prezenty.

Fundacja Wolne Miejsce zorganizowała w tym roku Wigilię dla samotnych również w Kołobrzegu, Łodzi, Radomiu i Wrocławiu.