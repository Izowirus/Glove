Rozwój współpracy parlamentarnej, infrastruktura i komunikacja, przyszłość Unii Europejskiej - to niektóre z tematów spotkania prezydiów Sejmu i czeskiej Izby Poselskiej, które rozpoczęło się w środę w Juracie (Pomorskie).

      
            Spotkanie w hotelu Bryza jest zamknięte dla mediów, po zakończeniu obrad ok. godz. 12.20 zaplanowano konferencję prasową.

Posiedzeniu przewodniczą marszałek Sejmu Marek Kuchciński oraz przewodniczący Izby Poselskiej Republiki Czeskiej Radek Vondraczek. Ze strony polskiej w obradach biorą też udział wicemarszałkowie Sejmu: Barbara Dolniak, Małgorzata Kidawa-Błońska, Beata Mazurek, Ryszard Terlecki i Stanisław Tyszka.

Politycy z Polski i Czech będą też dyskutować o współpracy regionalnej i priorytetach dla Państw Europy Środkowo-Wschodniej. Nie zabraknie również rozmowy o bieżących sprawach w relacjach bilateralnych. Poruszona zostanie m.in. kwestia rozwoju ratownictwa medycznego na polsko-czeskim pograniczu.

Marek Gontarczyk z Centrum Informacyjnego Sejmu poinformował PAP, że spotkanie w Juracie to trzecie wspólne posiedzenie kierownictw parlamentów obu państw. Pierwsze odbyło się w 2014 r. w Gdańsku, a drugie w 2016 r. w Dolnich Moravicach (Czechy).

Kontakty parlamentów Polski i Czech trwają jednak od lat. Poza spotkaniami na szczeblu prezydiów działa m.in. Polsko-Czeska Grupa Parlamentarna. W Sejmie VIII kadencji w jej skład wchodzi 25 posłów.