Prokuratura Okręgowa w Gliwicach wszczęła w piątek śledztwo ws. katastrofy w kopalni w Karwinie (Czechy), w której zginęło 12 polskich górników – poinformowała PAP rzeczniczka prokuratury prok. Joanna Smorczewska.
      
            „Wszczęliśmy śledztwo w związku z tym, że wiele ofiar pochodzi z terenu woj. śląskiego” – powiedziała prokurator.

Zaznaczyła, że nie sposób na razie określić wszystkich niezbędnych czynności prokuratury w tej sprawie. „W pierwszym etapie będziemy ustalać, ilu Polaków było pod ziemią w chwili wybuchu, a także tożsamość ofiar. Na pewno będziemy ściśle współpracować ze wszystkimi organami czeskimi, które będą dysponować wiedzą w tej sprawie” – dodała Joanna Smorczewska.

W kopalni w Karwinie w wyniku zapalenia się metanu zginęło w czwartek - według ostatnich informacji - 13 górników. 12 to obywatele polscy, 13. ofiara to obywatel Czech.