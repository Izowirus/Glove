PAP/Tomasz Gzell 
                                        

            Premier Mateusz Morawiecki oraz ministrowie jego rządu złożyli we wtorek kwiaty pod Krzyżem Papieskim na Placu Piłsudskiego w Warszawie z okazji 40. rocznicy wyboru kard. Karola Wojtyły na papieża.
      
            Krzyż upamiętniający mszę świętą odprawioną przez papieża Jana Pawła II 2 czerwca 1979 r. podczas pierwszej pielgrzymki do Polski, został odsłonięty w 30. rocznicę pierwszej wizyty papieża. Upamiętnia on też słowa wygłoszone przez papieża podczas homilii: "Niech zstąpi Duch Twój i odnowi oblicze ziemi! Tej ziemi!".

Wraz z premierem kwiaty złożyli szef KPRM Michał Dworczyk, szef gabinetu premiera Marek Suski, rzeczniczka rządu Joanna Kopcińska. Wieńce złożyli także m.in. wicepremier Beata Szydło, szef MON Mariusz Błaszczak, szef MSZ Jacek Czaputowicz, minister edukacji Anna Zalewska, minister środowiska Henryk Kowalczyk, minister energii Krzysztof Tchórzewski, minister inwestycji i rozwoju Jerzy Kwieciński, a także przedstawiciele pozostałych resortów.

Szef rządu zapalił też znicz na płycie upamiętniającej mszę Jana Pawła II z 1979 r. oraz uroczystości pogrzebowe prymasa Stefana Wyszyńskiego z 1981 r. Premier złożył kwiaty przed Grobem Nieznanego Żołnierza i wpisał się do księgi pamiątkowej. Kwiaty złożył także przed Pomnikiem Ofiar Tragedii Smoleńskiej.

Metropolita krakowski kard. Wojtyła został wybrany na papieża 16 października 1978 roku; przybrał imię Jan Paweł II. Był pierwszym od 455 lat papieżem spoza Włoch i najmłodszym z papieży, jakich wybrano od półtora wieku.

Jan Paweł II zmarł 2 kwietnia 2005 roku. W ceremonii pogrzebowej uczestniczyły delegacje z ponad 150 państw. 1 maja 2011 roku Jan Paweł II został beatyfikowany, a 27 kwietnia 2014 został kanonizowany wspólnie z papieżem Janem XXIII. Wydarzenie to przeszło do historii Kościoła z powodu ogłoszenia świętymi dwóch papieży w obecności dwóch biskupów Rzymu – urzędującego papieża Franciszka i emerytowanego Benedykta XVI.