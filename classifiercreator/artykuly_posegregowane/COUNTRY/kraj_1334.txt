Jawor, 15.10.2018. Przewodniczący Platformy Obywatelskiej Grzegorz Schetyna (C) i przewodnicząca Nowoczesnej Katarzyna Lubnauer (P) podczas konferencji prasowej Koalicji Obywatelskiej nt. otwarcia odcinka drogi ekspresowej S3, 15 bm. na wiadukcie w miejscowości Jawor. (nlat) PAP/Maciej Kulczyński
                                        

            Ostatnie 12 lat to był czas dobrych rządów w polskim samorządzie. Ale to tylko kolejny etap; chcemy wygrać te wybory jako Koalicji Obywatelska, by przez kolejne pięć lat dalej modernizować nasz kraj - powiedział w poniedziałek w Jaworze (Dolnośląskie) szef PO Grzegorz Schetyna.
      
            Schetyna oraz przewodnicząca Nowoczesnej Katarzyna Lubnauer wystąpili na konferencji prasowej w Jaworze w okolicach powstającej tu fabryki Mercedesa oraz nowowybudowanej trasy S3. W poniedziałek w południe ma zostać otwarty fragment tej trasy z Legnicy do Bolkowa.

„Jesteśmy w miejscu szczególnym nie tylko dla Dolnego Śląska, ale też dla całego naszego kraju. Mamy za sobą otwieraną za chwilę drogę ekspresową S3 - fragment z Legnicy do Bolkowa oraz budowaną fabrykę Mercedesa. To są dwa symbole nowoczesnej Polski, o której marzymy i którą budujemy” - podkreślił Schetyna.

Jak zauważył, ostatnie 12 lat to czas „dobrych koalicji samorządowych na każdym szczeblu”. „Koalicji PO i PSL, dzięki którym mogliśmy pokazać jak dobrze może wyglądać współpraca między samorządem a administracją rządową” - zaznaczył lider PO.

Według niego Dolny Śląsk jest „przykładem dobrej współpracy”. „12 lat dobrych rządów w polskim samorządzie, ale to tylko etap. Chcemy wygrać te wybory jako Koalicji Obywatelska by przez kolejne pięć lat dalej modernizować nasz kraj” - zapowiedział szef PO. Podkreślił też, że to za rządów PO-PSL „dopięto przetargi i finansowanie” na budowę fragmentów S3.

Schetyna mówił też o Piotrze Borysie, który jest liderem listy Koalicji Obywatelskiej do Sejmiku Województwa Dolnośląskiego w okręgu legnickim. „To m.in. dzięki jego zaangażowaniu udało się sprawę drogi S3 – ostatnich przetargów domknięcia finansowania udało się zamknąć w 2015 r.” - mówił Schetyna. Wspomniał też o Joannie Strączek, która kandyduje z Jawora do sejmiku.

„Nam zależy by pokazywać, że każdy powiat, każde środowisko może czuć się reprezentowane na listach Koalicji Obywatelskiej. W wyborach zależy nam na wysokiej frekwencji” - mówił szef Platformy.

Katarzyna Lubnauer podkreśliła, że większość nowoczesnych dróg w Polsce została zbudowana dzięki środkom europejskim. „Wykorzystanie przez samorządy środków europejskich, jak w lubuskim, warmińsko-mazurskim i zachodniopomorskim pokazuje, że jeśli dobry jest samorząd, jeśli umie współpracować, to buduje inną jakość. Dlatego tak ważne są wybory do sejmików” - mówiła.

Dodała, że przedstawiciele Koalicji Obywatelskiej „realnie i bardzo dobrze korzystają ze środków europejskich”. „To się przekuwa na budowę dróg, szpitali i instytucji służących mieszkańcom”-  podkreśliła Lubnauer.