Warszawa, 20.04.2018. Minister obrony narodowej Mariusz Błaszczak podczas prezentacji nowego programu upamiętniającego 100. rocznicę odzyskania przez Polskę niepodległości, 20 bm. w siedzibie MON w Warszawie. (nlat) PAP/Leszek Szymański PAP © 2018 / Leszek Szymański
                                        

            Ściślejsza współpraca wojskowa oraz w przemyśle zbrojeniowym to główne tematy rozmowy, jaką we wtorek odbył w Warszawie minister obrony narodowej Mariusz Błaszczak z szefem Sztabu Armii Pakistanu Qamarem Javed Bajwą - poinformowało MON.
      
            Podczas spotkania omawiane były też kwestie związane ze współpracą w zakresie szkolnictwa. Polska - jak zaznacza MON - jest otwarta na udział żołnierzy z Pakistanu w szkoleniach prowadzonych w polskich szkołach wojskowych. Wśród tematów, jakie zostały poruszone w trakcie rozmowy, znalazły się też sprawy związane z bezpieczeństwem międzynarodowym.

Podczas spotkania minister Błaszczak zaznaczył, że największy potencjał do rozwoju współdziałania pomiędzy Polską a Pakistanem istnieje w obszarze wojskowo-przemysłowym. Szef MON podkreślił, że Polska współpracę w tym obszarze traktuje jako potwierdzenie dobrych stosunków politycznych, opartych na wzajemnym zaufaniu oraz zbieżnych interesach w kwestii bezpieczeństwa.

W kwietniu między polskim resortem obrony a Ministerstwem Obrony Islamskiej Republiki Pakistanu została podpisana umowa ramowa o wzajemnej współpracy w dziedzinie obronności. MON podkreśla, że jest to "jeden z wielu kroków" współpracy między armiami obu krajów.

Dwustumilionowy Pakistan posiada armię, w której służy ponad 650 tys. żołnierzy. Na pakistańskie siły zbrojne składają się: siły lądowe, marynarka wojenna oraz siły powietrzne.