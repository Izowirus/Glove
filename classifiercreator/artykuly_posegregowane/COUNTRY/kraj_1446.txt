PAP/Andrzej Grygiel 
                                        

            Prezes Okręgowej Rady Lekarskiej w Warszawie Łukasz Jankowski zwrócił się we wtorek do naczelnego rzecznika odpowiedzialności zawodowej Naczelnej Izby Lekarskiej o wszczęcie postępowania wobec pięciorga lekarzy posłów w związku z ich głosowaniem w Sejmie ws. szczepień.

      
            Wniosek dotyczy postępowań w sprawie odpowiedzialności zawodowej Alicji Kaczorowskiej (członek Okręgowej Izby Lekarskiej w Łodzi), Tomasza Latosa (członek Okręgowej Izby Lekarskiej w Bydgoszczy), Grzegorza Raczaka (członek Okręgowej Izby Lekarskiej w Gdańsku), Krzysztofa Ostrowskiego (członek Wielkopolskiej  Okręgowej Izby Lekarskiej w Poznaniu) i Andrzeja Sośnierza (członek Śląskiej Izby Lekarskiej w Katowicach).

Jankowski napisał we wniosku, że "głosowanie za dalszymi pracami nad obywatelskim projektem ustawy znoszącej obowiązkowe szczepienia dzieci oraz wypowiedzi o charakterze antyzdrowotnym w istotny sposób naruszają dobro stanu lekarskiego i stanowią przewinienie zawodowe". Uznał za konieczne wszczęcie przez naczelnego rzecznika odpowiedzialności zawodowej postępowania w tej sprawie ze względu na okoliczności sprawy i to, że lekarze są członkami różnych okręgowych izb.

Jankowski przypomniał, że samorząd lekarski zajął jednoznacznie negatywne stanowisko wobec obywatelskiego projektu ustawy przewidującego zniesienie obowiązku szczepień ochronnych, uważając, że stwarza on zagrożenie dla interesu publicznego i grozi powrotem chorób, które dotychczas były skutecznie zwalczane.

W uzasadnieniu wniosku Jankowski obszernie zacytował wystąpienie posła Ostrowskiego, który mówił w Sejmie m.in., że "jest doskonała okazja do dyskusji na temat racjonalnego (…) programu szczepień w Polsce i dostosowania go do bezpieczniejszych norm europejskich" i że "w Polsce nadal dopuszczalne jest stosowanie szczepionek zwierających preparaty rtęci".

Wobec Ostrowskiego Wielkopolska Izba Lekarska, do której należy, podejęła w miniony piątek czynności sprawdzające. Jej rzecznik Katarzyna Strzałkowska poinformowała we wtorek, że tamtejszy okręgowy rzecznik odpowiedzialności zawodowej wszczął postępowanie wyjaśniające w sprawie w wypowiedzi Ostrowskiego, ale jest ono objęte klauzulą poufności.

Pierwsze czytanie obywatelskiego projektu odbyło się w ubiegłym tygodniu. Sejmowa większość nie zgodziła się na odrzucenie go w pierwszym czytaniu i skierowała do komisji zdrowia oraz polityki społecznej i rodziny. Politycy Prawa i Sprawiedliwości wyjaśniali, że klub głosował za skierowaniem projektu do komisji, bo PiS obiecało, że nie będzie odrzucało w pierwszym czytaniu projektów obywatelskich. Stanowisko rządu wobec projektu jest negatywne.

Obywatelski projekt przewiduje likwidację obowiązku szczepień ochronnych, proponując wprowadzenie dobrowolności; zakłada też możliwość doraźnego nakładania przez ministra zdrowia lub wojewodę obowiązku szczepień w razie zagrożenia epidemicznego albo epidemii.