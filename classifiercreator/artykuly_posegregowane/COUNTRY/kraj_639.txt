PAP/Darek Delmanowicz
                                        

            Działalność obywatelska dla dobra wspólnego jest niezwykle ważnym elementem każdego nowoczesnego demokratycznego państwa – powiedział we wtorek prezydent Andrzej Duda podczas gali wręczenia nagrody "Dla Dobra Wspólnego".
      
            W czwartek odbyła się finałowa gala trzeciej edycji przyznawania nagród prezydenta RP "Dla Dobra Wspólnego" z udziałem prezydenta Andrzeja Dudy i pierwszej damy Agaty Kornhauser-Dudy. Nagrody te są promocją postaw, działań i projektów obywatelskich na rzecz dobra wspólnego. W konkursie wyróżnione zostały trzy kategorie, które honorują szczególnie zaangażowane osoby, organizacje pozarządowe i wartościowe przedsięwzięcia społeczne budujące wspólnotę obywatelską.

Tegorocznymi laureatami zostali: dziennikarz Krzysztof Stanowski, organizacja charytatywna Caritas i Towarzystwo Opieki nad Ociemniałymi w Laskach. Nagrodę specjalną pośmiertnie otrzymał działacz społeczny Piotr Pawłowski.

Podczas uroczystej gali prezydent Duda nawiązał do tego, że w tym roku przypada stulecie odzyskania przez Polskę niepodległości. "Już wtedy zaczęła się budowa społeczeństwa obywatelskiego. Już wtedy powstawały organizacje pozarządowe. Już wtedy byli tacy, którzy w sposób zorganizowany chcieli poprzez swoją działalność obywatelską budować i wzmacniać polskie państwo. Polska stawała się Polską nowoczesną poprzez powszechny system ubezpieczeń, edukację, działania na rzecz równouprawnienia kobiet, (...) rozkwitała działalność obywatelska" – wskazał.

"Dzisiaj wszyscy doskonale wiedzą, że ta działalność obywatelska dla dobra wspólnego jest niezwykle ważnym elementem każdego nowoczesnego demokratycznego państwa. Aktywność obywatelska jest czymś, bez czego nowoczesnego państwa nie sposób sobie dzisiaj wyobrazić" – dodał. Prezydent ocenił, że takiej działalności jest obecnie w Polsce coraz więcej.

"Państwo reprezentujecie organizacje, instytucje, środowiska, które taką chwalebną i niezwykle potrzebną państwu działalność prowadzą" – zwrócił się do zaproszonych na galę gości prezydent Duda.

"Cieszę się, że w tym roku stulecia odzyskania niepodległości mamy możliwość uhonorować tych, którzy tę działalność dla dobra wspólnego poprzez niesienie wsparcia i pomocy innym na co dzień realizują, że stanowi ona główną treść ich działalności, a bardzo często też główną treść życia" – powiedział. Wskazał jednocześnie, że wybór laureatów jest "zawsze bardzo trudny, bo wszyscy nominowani to osoby, instytucje i dzieła, które są niezwykłe". Prezydent wyraził też opinię, że "bardzo trudno wyłonić spośród nich osoby, które będą nagrodzone, bo w rzeczywistości na tę nagrodę zasługują wszyscy finaliści".

Prezydent przypomniał również, że w październiku zmarł Piotr Pawłowski, który był jednym z członków kapituły nagrody. "Dziękuję jego małżonce, pani Ewie Pawłowskiej, że jest dzisiaj z nami. Pan Piotr miał niezwykle życie, jako człowiek dotknięty niepełnosprawnością zrealizował niezwykłą misję. Jest wielką postacią" – powiedział prezydent.

"Był wzorem i przykładem dla osób dotkniętych niepełnosprawnością, że można mieć radość życia i siłę, że można realizować swoje zamiary. (…) Był wielkim nauczycielem – edukował sprawnych, w jaki sposób żyć i działać, żeby ci, którzy są dotknięci niepełnosprawnością jak najmniej to w swoim życiu dostrzegali, jak – mówiąc krótko – realizować w najlepszy możliwy sposób integrację" – wskazał.

Zapowiedział, że "będzie prosił panią Ewę Pawłowską o rozważnie, czy przynajmniej jednej z nagród, czy to w kategorii człowiek, czy nagrody specjalnej, nie nadać na trwałe imienia pana Piotra właśnie po to, żeby zostawić ten widomy znak jego obecności wśród nas".

Piotr Pawłowski urodził się w 1966 r. W 1982 roku niefortunnie skoczył do wody na główkę, w wyniku czego złamał kręgosłup. Był sparaliżowany, poruszał się na wózku. Ukończył Instytut Studiów nad Rodziną Uniwersytetu im. Stefana Kardynała Wyszyńskiego i Podyplomowe Studium Etyki i Filozofii Uniwersytetu Warszawskiego. Był doktorantem Szkoły Nauk Społecznych przy Instytucie Filozofii i Socjologii PAN.

Był aktywnym dziennikarzem, działaczem społecznym, pracującym na rzecz likwidacji barier architektonicznych, cyfrowych, społecznych i prawnych. Wyróżniony m.in. Krzyżem Kawalerskim Orderu Odrodzenia Polski, nagrodą im. Andrzeja Bączkowskiego, Medalem Rzecznika Praw Obywatelskich i Medalem Rzecznika Praw Dziecka, a także tytułem "Społecznika Roku 2015". Zmarł w październiku br.

Celem nagrody prezydenta RP "Dla Dobra Wspólnego" jest wzmocnienie Polski poprzez kreowanie patriotycznych postaw obywatelskich; wspieranie idei budowy społeczeństwa obywatelskiego; umacnianie świadomości obywatelskiej, solidarności oraz budowanie kapitału społecznego, a także zachęcanie obywateli do czynnego uczestnictwa obywatelskiego oraz podejmowania aktywności na rzecz dobra wspólnego.