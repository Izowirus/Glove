PiS walczy z PSL od trzech lat i próbuje wyeliminować nas z życia publicznego - stwierdził w czwartek szef PSL Władysław Kosiniak-Kamysz pytany o rywalizację jego partii i PiS w samorządach.
      
            "To PiS walczy z PSL od trzech lat i próbuje nas wyeliminować z życia publicznego. My zaczęliśmy od konwencji programowej w styczniu tego roku, przedstawiając program +Rzeczpospolita Samorządowa+. Ja chciałem, żeby ta kampania była merytoryczna" - powiedział lider PSL odpowiadając na pytanie w radiowej Jedynce.

Jak podkreślił, ludowcy dążyli "do sporu, do dyskusji merytorycznej". "Ale brutalny atak, który został przypuszczony na nas od lipca, szczególnie przez pana premiera Morawieckiego, kontynuowany jest prawie każdego dnia i każdego tygodnia. Ten festiwal manipulacji, oszczerstw i kłamstw w wykonaniu premiera jest nie do przyjęcia" - oświadczył Kosiniak-Kamysz.

Podczas trwającej kampanii wyborczej premier Mateusz Morawiecki wielokrotnie odnosił się już do lat rządów koalicji PO-PSL. M.in. w ostatnią niedzielę w Bydgoszczy stwierdził, że doprowadzono wtedy do fali wyprzedaży polskiego majątku. Pod koniec września w Płońsku szef rządu mówił m.in. że w tym rejonie przez 16 lat rządził PSL. "Oni są najbardziej odpowiedzialni za to, co się stało - brak zbudowania rynków, które byłyby rynkami stabilizującymi produkty różnego rodzaju dla rolników, wyprzedaż majątku" - powiedział wtedy Morawiecki.

PSL odpowiada na wypowiedzi szefa rządu m.in. spotem wyborczym, na którym pokazano spotkanie Kosiniaka-Kamysza oraz szefa sztabu wyborczego Stronnictwa posła Piotra Zgorzelskiego z byłymi pracownikami cukrowni w Małej Wsi, która została zlikwidowana w 2006 r. Mieszkańcy mówią na nagraniu m.in., że cukrownia ta była "życiem" ich miejscowości i że zostali "oszukani" przez polityków PiS. Podkreślali także, że kłamstwem jest, iż to PSL zamknął cukrownię.

Kosiniak-Kamysz został zapytany w czwartek również o liczbę osób, które podpisały się pod projektem PSL "Emerytura bez podatku". Szef PSL odpowiedział, że "podpisało się ponad 140 tys. osób. Projekt jest już złożony, choć podpisy jeszcze spływają, bo zainteresowanie nim jest ogromne".

"Jeżeli ten projekt nie przejdzie w tej kadencji, to my nie wejdziemy w żadną koalicję po wyborach 2019 roku, jeżeli realizacja emerytur bez podatków nie będzie w programie rządu jednym z pierwszych punktów" - dodał. Kosiniak-Kamysz zapewnił, że jest to jego "solenne zobowiązanie wobec seniorów". "Uważam, że im się to po prostu należy" - podkreślił lider PSL.

Przygotowany przez PSL projekt ustawy zakłada, że emeryci i renciści otrzymaliby świadczenia bez pomniejszania ich o podatek dochodowy od osób fizycznych oraz składki na ubezpieczenie zdrowotne, co dałoby wzrost emerytur i rent o ok. 20 proc.