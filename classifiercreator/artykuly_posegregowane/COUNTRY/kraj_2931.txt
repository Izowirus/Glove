Sejm odrzucił w środę wniosek PO o wotum nieufności wobec wicepremier, szefowej Komitetu Społecznego RM Beaty Szydło. Podczas debaty opozycja zarzucała Szydło bierność w trakcie protestu osób niepełnosprawnych. Zdaniem rządu - PO myśli "jedynie o swoim interesie politycznym".
      
            Premier Mateusz Morawiecki mówił w środę w Sejmie, że polityka społeczna rządu broni się sama. "Nie odwołacie szefowej MRPiPS Elżbiety Rafalskiej ani wicepremier Beaty Szydło, bo to one odpowiadają za sukcesy w polityce społecznej" – wskazywał.

Morawiecki podkreślał, że rząd PiS wprowadził politykę, co do której "wy mówiliście +to się nie da+, +to się nie uda+, +na pewno na to nie ma pieniędzy+". Zaznaczył, że jego rząd "znalazł pieniądze" na politykę społeczną, m.in. wygrywając walkę z mafiami VAT-owskimi. "Przed którymi wy rozścielaliście czerwone dywany niczym przed celebrytami" - mówił.

Posłanka PO Urszula Augustyn uzasadniając wniosek o wotum nieufności dla wicepremier zarzuciła Szydło "lekceważenie osób niepełnosparwnych".

"(Wicepremier - PAP) przez 40 dni nie miała czasu, żeby przyjść do niepełnosprawnych, rozmawiać z nimi. 40 nocy nocowali na posadzce. Nie było pani premier, odpowiedzialnej za zaopiekowanie się osobami najsłabszymi w społeczeństwie" - powiedziała Augustyn.

Wytknęła jednocześnie Szydło, że "nie zapomina o sobie i swoich ministrach". "Potrafiła pani przyznać sobie wielotysięczne nagrody, ale im przez 40 dni nie potrafiła pani przyjść i powiedzieć, że nie dacie 500 zł" – dodała zwracając się do wicepremier.

Szydło oceniła, że we wniosku PO ws. wotum nieufności wobec niej "mało jest faktów, a więcej populizmu". Podkreśliła, że rząd PiS jest najbardziej prospołecznym rządem po transformacji w Polsce.

Wicepremier powiedziała, że środowa debata nad wnioskiem Platformy jest dobrą okazją do przypomnienia o zrealizowanych obietnicach rządu PiS. "Za Prawem i Sprawiedliwością stoją czyny i fakty, których państwo nie zakrzyczycie. Warto zadać pytanie, czym państwo się zajmujecie. Na próżno szukać dzisiaj projektów ustaw, propozycji merytorycznych z państwa strony poświęconych polityce społecznej" - powiedziała Szydło, zwracając się do posłów opozycji.

Szydło zarzuciła poprzedniej koalicji rządowej PO-PSL "zadłużenie państwa". "Czyje interesy tak reprezentujecie, skoro nas tak wściekle atakujecie?" - pytała.

Wicepremier podkreśliła, że dyskusja na temat problemów osób niepełnosprawnych powinna odbywać się z powagą i szacunkiem. Oceniła, że osoby niepełnosprawne są w tej chwili wykorzystywane w "gierkach politycznych".

Zapewniła, że rządzący przeprowadzą wszystkie zmiany i reformy, do których się zobowiązali. "W tym doprowadzimy do tego, że środowiska osób niepełnosprawnych nie będą podzielone, będą wszyscy jednakowo traktowani, że będą mieć wszelką pomoc" - zadeklarowała.

Zachęcała, aby politycy opozycji przyłączyli się debaty na temat orzecznictwa o niepełnosprawności.

W debacie Sejmowej posłowie opozycji zarzucali wicepremier bierność w trakcie protestu osób niepełnosparwnych. PiS odpowiadało, że Platforma myśli "jedynie o swoim interesie politycznym".

Wicemarszałek Sejmu Beata Mazurek (PiS) określiła wniosek o wotum nieufności jako "absurdalny i całkowicie nieuzasadniony".

Zarzuciła opozycji "wykorzystanie protestu osób niepełnosprawnych". "Wierzę głęboko, że Polacy dostrzegli tę hipokryzję" - mówiła Mazurek.

Z kolei Tomasz Szymański (PO) przekonywał, że po 40 dniach protestu niepełnosprawnych i ich opiekunów okazało się, że Beata Szydło "nie nadaje się do tej funkcji". Dodał, że Szydło zabrakło pokory i umiaru a także odpowiedzialności.

Zwrócił się z apelem o odwołanie Szydło. "Odwołajcie ją teraz, lub podobnie jak w grudniu - wieczorem" - dodał.

Agnieszka Ścigaj z Kukiz'15 podkreśliła, że w sprawie problemów osob niepełnosprawnych potrzebna jest "rzetelna informacja i dyskusja o podjętych działaniach, a nie debata polityczna".

Przypomniała, że jej klub miesiąc temu zwrócił się do premiera o "sporządzenie rzetelnej informacji na temat stanu prac nad reformami". "Nie odpowiedzieliście na to, wolicie debatę polityczną; wolicie wojenkę, która mamy tu za każdym razem" – wskazała, zwracając się do członków rządu.

Z kolei Monika Rosa (N) nazwała Szydło "wielką nieobecną 40-dniowego protestu w Sejmie". "Pani powinna się spalić ze wstydu za brak czasu dla protestujących, za brak empatii, za brak działań, za brak solidarności i ludzkiego odruchu" - podkreśliła Rosa.

Zdaniem szefa PSL Władysława Kosiniaka-Kamysza, stanowisko wicepremier i szefowej Komitetu Społecznego jest "szalupą ratunkową" dla Beaty Szydło.

Prezes PSL przytoczył słowa, jakie Szydło - jak mówił - miała wypowiedzieć do ówczesnej minister cyfryzacji Anny Streżyńskiej przed jej dymisją: "Wiesz, że polityczne decyzje zapadają gdzie indziej".

Zdaniem lidera Stronnictwa, w tym kontekście nie dziwi fakt, że Szydło nie spotkała się z protestującymi w Sejmie niepełnosprawnymi. "Po co miała przyjść? Jak nic nie mogła zrobić jako premier, to jako wicepremier (co mogłaby zrobić)?" - mówił.

Joanna Scheuring-Wielgus (niezrzesz.) również podkreślała nieobecność Szydło podczas protestu osób niepełnosprawnych i ich opiekunów w Sejmie.

"Wydaje się, ze największą i najbardziej jaskrawą patologią tego rządu jest osoba pani wicepremier i przewodniczącej Komitetu Społecznego Rady Ministrów" - powiedziała. Posłanka zwróciła się też do premiera nazywając go "pinokiem polskiej polityki".

W trakcie wystąpienia Scheuring-Wielgus połączyła się telefonicznie z Jakubem Hartwichem - jednym z protestujących w Sejmie przez 40 dni. "Panie premierze, niech pan nie kłamie, w dalszym ciągu mamy 900 zł na życie a nie 3 tys. Niech pan przestanie kłamać" - powiedział Jakub Hartwich.

Robert Winnicki (niezrzesz.) ocenił, że polityka społeczna rządu "jest fatalna i jest złamaniem obietnic". Wyjaśnił, że chodzi mu o politykę dot. imigracji. Zarzucił rządzącym "otworzenie granic dla setek tysięcy Ukraińców i tysięcy Azjatów".

Ostatecznie Sejm w głosowaniu zdecydował o odrzuceniu wniosku PO o wotum nieufności wobec Szydło.