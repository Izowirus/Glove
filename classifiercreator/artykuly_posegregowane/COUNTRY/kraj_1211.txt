Lublin przeprowadził pilotaż połączenia wszystkich możliwych sił i ta koalicja dla Lublina znalazła akceptację naszych mieszkańców - powiedział prezydent Lublina Krzysztof Żuk po ogłoszeniu sondażowych wyników wyborów na prezydenta tego miasta.
      
            Według sondażu Ipsos Krzysztof Żuk, z wynikiem 59,7 proc., wygrywa w pierwszej turze. Jeśli wynik się potwierdzi, będzie to jego trzecia kadencja, jako prezydenta Lublina.

"Lublin przeprowadził pilotaż połączenia wszystkich możliwych sił, które wokół programu dla Lublina stanowiły komitet wyborczy wyborców - zarówno PO, SLD, Nowoczesna, ale także PSL, także działacze rad dzielnic i (ugrupowanie) Wspólny Lublin, który wspierał przez całą tę kadencję prezydenta" - powiedział Żuk.  

"Ta koalicja dla Lublina, bo tak to trzeba nazwać, znalazła akceptację naszych mieszkańców" - podkreślił. 

Żuk jest przewodniczącym PO w regionie, ale w wyborach samorządowych startuje w własnego komitetu.
 
Żuk podkreślił, że jego komitet wyborczy przedstawił kompleksowy program dla Lublina i jego mieszkańców. "Ten program wspólnie z mieszkańcami zrealizujemy" - deklarował.

Dziękował mieszkańcom za wsparcie. "To jest dowód tego, że te ostatnich osiem lat przepracowanych dla naszych mieszkańców i dla naszego Lublina i ta deklaracja na kolejne pięć lat została odebrana przez naszych wyborców, jako wiarygodne zobowiązanie" - powiedział.

Żuk zaprosił wszystkich mieszkańców Lublina - także tych, którzy nie głosowali - do współpracy, "by budować nowoczesny Lublin, który będzie miejscem dla wszystkich niezależnie do poglądów politycznych".

"Stanowimy komitet wyborczy wyborców, ale deklarowaliśmy, że będziemy działać ponad podziałami politycznymi" - podkreślił.

"Lublin jest nasz wspólny i będziemy tak to traktować. Wszystkich mieszkańców zapraszamy do współpracy. Te pięć lat będziemy wspólnie, razem ciężko pracować, żeby po pięciu latach również tak jak dzisiaj móc mówić o dobrych efektach naszej pracy" - dodał Żuk.

Podziękował wszystkim osobom, które były zaangażowane w kampanię wyborczą za poświęcenie i trud, a także za spotkania z mieszkańcami i korygowanie programu stosownie do ich wniosków. "Dzisiaj możemy powiedzieć, że jesteśmy razem z mieszkańcami Lublina i będziemy ten program realizować" - zadeklarował Żuk.