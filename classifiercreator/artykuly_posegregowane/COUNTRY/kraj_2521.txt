Warszawa, 24.05.2018. Szef Biura Prasowego Kancelarii Sejmu Andrzej Grzegrzółka rozmawia z dziennikarzami.  (cat)  Archiwum PAP/Jakub Kamiński 
                                        

            Orzeczenie WSA nie jest prawomocne - decyzja o odwołaniu się od niego zapadnie po analizie uzasadnienia - powiedział PAP dyrektor Centrum Informacyjnego Sejmu Andrzej Grzegrzółka. W ocenie Kancelarii Sejmu wyłanianie sędziów-kandydatów na członków KRS było realizowane zgodnie z przepisami - zaznaczył.
      
            Wojewódzki Sąd Administracyjny w Warszawie nieprawomocnie uchylił w czwartek decyzję szefa Kancelarii Sejmu o odmowie ujawnienia m.in. nazwisk sędziów popierających zgłoszenia kandydatów do Krajowej Rady Sądownictwa. Skargę do sądu złożyła Sieć Obywatelska "Watchdog".

„Szanujemy decyzję Wojewódzkiego Sądu Administracyjnego” - oświadczył w rozmowie z PAP Grzegrzółka dodając zarazem, że orzeczenie nie jest prawomocne. "Decyzja, czy Kancelaria Sejmu będzie się od niego odwoływać zapadnie po analizie pisemnego uzasadnienia, które jeszcze nie trafiło na Wiejską" - powiedział dyrektor CIS.

Grzegrzółka zaznaczył również, że w ocenie Kancelarii Sejmu, „procedura wyłaniania sędziów-kandydatów na członków Krajowej Rady Sądownictwa była realizowana zgodnie z przepisami zawartymi w ustawie”. „Niemniej, respektujemy ocenę WSA” - dodał.

W uzasadnieniu orzeczenia sędzia Andrzej Kołodziej powiedział, że „jawność życia publicznego jest doniosła, bo nie może być tak w demokratycznym państwie prawnym, by organy działały w ukryciu”. Jak dodał dane sędziów, którzy popierają kandydatów nie mogą nie być ujawniane, gdyż podpisy pod listą poparcia "są związane z wykonywaniem funkcji publicznej, czyli urzędu sędziego".



Sejm w marcu tego roku wybrał 15 sędziów na członków Krajowej Rady Sądownictwa. Dziewięć kandydatur - spośród zgłoszeń, które napłynęły - wskazał klub PiS, a sześć klub Kukiz'15.

Wybór 15 członków KRS-sędziów na wspólną czteroletnią kadencję przez Sejm dokonany został zgodnie z nowelizacją ustawy o KRS, która weszła w życie w połowie stycznia - wcześniej wybierały ich środowiska sędziowskie. Podmiotami uprawnionymi do zgłoszenia propozycji kandydatów do KRS były grupy 25 sędziów oraz grupy co najmniej dwóch tysięcy obywateli. W drugiej połowie lutego Centrum Informacyjne Sejmu podało listę 18 propozycji kandydatów do KRS.

Jeszcze w styczniu i lutym Sieć Obywatelska "Watchdog" zwracała się do Kancelarii Sejmu o informacje o imionach, nazwiskach i miejscach orzekania sędziów, którzy poparli zgłoszenia kandydatów do KRS. W końcu lutego organizacja otrzymała odmowną decyzję szefa Kancelarii Sejmu.

W odmowie powołano się m.in. na przepis ustawy mówiący, że zgłoszenia kandydatów dokonane zgodnie z ustawą "Marszałek Sejmu niezwłocznie przekazuje posłom i podaje do publicznej wiadomości, z wyłączeniem załączników", czyli m.in. list 25 sędziów popierających poszczególne zgłoszenia.

"Ten przepis (...) wcale nie stwarza pola do interpretacji, że te załączniki są z tego tytułu niejawne i, że to jest wyłączenie jawności" - uznał w czwartek WSA w uzasadnieniu wyroku.