Prezydent Olsztyna Piotr Grzymowicz, który w II turze został wybrany na kolejną kadencję, zapowiedział zawiązanie koalicji z PO, kontynuowanie rozwoju miasta, w tym dalszy rozwój linii tramwajowych.  Czesław Małkowski, który wybory przegrał zapewnił, że mieszkańcy "mogą liczyć na jego pomoc".
      
            Drugą turę wyborów prezydenckich w Olsztynie wygrał dotychczasowy prezydent Piotr Grzymowicz uzyskując 54,4 proc. głosów. Jego rywal Czesław Małkowski otrzymał 28 tys. 791 głosów (45,6 proc.).

W poniedziałek w Radiu Olsztyn Grzymowicz zapowiedział, że "będzie nadal chciał budować potencjał miasta, bo niezwykle ważne jest, by nie ustawać w działaniach na rzecz rozwoju, podnoszenia jakości poziomu życia". "Jestem przekonany, że mając plany i strategię będziemy mogli je zrealizować" - powiedział Grzymowicz. Przyznał, że jego "naturalnym koalicjantem" w ratuszu będzie PO, z którą dotąd był w koalicji. Grzymowicz oraz szef regionalnej PO Jacek Protas już przed drugą turą wyborów podkreślali, że w razie wygranej Grzymowicza będą dążyli do kontynuacji koalicji.

W 25 osobowej radzie miasta Olsztyna Koalicja Obywatelska zdobyła 9 mandatów, a komitet Grzymowicza 4 mandaty. Porozumienie da tym samym Grzymowiczowi większość w radzie (PiS zdobył w niej 7 mandatów, 4 mandaty należą do komitetu Czesława Małkowskiego i 1 mandat do komitetu Wspólny Olsztyn).

Pytany, czy nie jest obrażony na PO za to, że w pierwszej turze jako Koalicja Obywatelska wystawiła swoją kandydatkę Beatę Bublewicz Grzymowicz odparł, że "byłby niepoważny obrażając się na kogokolwiek". "Każda partia, zwłaszcza duża, ma prawo wystawić swojego kandydata. Będę szukał porozumienia, które pozwoli mi, i nam olsztynianom, dokonywać takich wyborów, które w sposób właściwy pozwolą zarządzać miastem. Będę szukał koalicjanta, z którym określone strategie rozwoju miasta będzie można rozwijać" - powiedział prezydent Olsztyna.

Oceniając wynik głosowania Grzymowicz stwierdził, że olsztynianie głosując na niego "z aprobatą przyjęli dotychczasowe działania i wybrali rozwój".

"Nieprzekonanych będę chciał przekonać do (swoich działań). Nie dajmy zepsuć naszego powietrza, środowiska, nieodpowiedzialnym działaniom, bo dziś sprawy środowiska są jednymi z najważniejszych" - powiedział Grzymowicz. Powtórzył, że w związku z tym miasto będzie dążyło do zbudowania nowoczesnej ciepłowni, w której będą spalane odpady komunalne. W ciepłowni tej mają być też kotły na biomasę, gaz, czy olej opałowy. "Będziemy dążyć do dywersyfikacji źródeł energii" – powiedział Grzymowicz.

Powtórzył, że będzie dążył do rozbudowy sieci tramwajowej; dodał że liczy w tej kwestii na finansowe wsparcie rządu. "Jesteśmy jedynym miastem, które po wojnie odbudowało trakcję tramwajową, to ekologiczny środek transportu, a rząd na to stawia. Liczę na to, że rząd będzie chciał inwestować w Olsztynie" - podkreślił prezydent.

Czesław Małkowski, który przegrał druga turę wyborów na prezydenta Olsztyna pogratulował Grzymowiczowi wygranej w mediach społecznościowych i na antenie Radia Olsztyn. "Mam nadzieję, że będzie to dobry czas dla naszego miasta" - powiedział Małkowski. Zadeklarował wsparcie dla wszystkich mieszkańców miasta, którzy go o to poproszą - Małkowski ma mandat radnego.

"Jak ktoś przyjedzie do mnie po pomoc nikogo nie odrzucę. Wszyscy olsztynianie są dla mnie ważni, poza tymi którzy są do mnie nieprzejednani" - powiedział Małkowski. Jak i ocenił przegrał m.in. w wyniku czarnego PR-u, który wokół niego rozpętano w związku z jego procesem o gwałt na ciężarnej urzędniczce. Jego zdaniem wyrok w tej sprawie zapadnie jeszcze w listopadzie. "Jestem o to spokojny" - zapewnił.

Małkowski z Grzymowiczem starli się w drugiej turze wyborów na prezydenta Olsztyna po raz trzeci. Za każdym razem wygrywał Grzymowicz. Lokalne media podają, że Małkowski wygrał głosowanie m.in w areszcie śledczym.