Przede wszystkim trzeba rozmawiać z warszawiakami - podkreślił kandydat Koalicji Obywatelskiej na prezydenta Warszawy Rafał Trzaskowski zapowiadając, że we wtorek od Ursynowa ruszy akcja „Otwarte drzwi dla Warszawy". W tym tygodniu prezentowany będzie też projekt "Stolica lepszej komunikacji".
      
            "To będzie bardzo aktywny tydzień; po to, żeby się przygotować do zarządzania Warszawą trzeba się przygotowywać w bardzo zróżnicowany sposób i to właśnie będziemy w tym tygodniu robili" - oświadczył Trzaskowski na briefingu prasowym przed wejściem na targowisko przy Rondzie Wiatraczna w Warszawie.

Podkreślił, że „przede wszystkim trzeba rozmawiać z warszawiakami”. Zapowiedział kontynuację projektu „18 dzielnic – jedna Warszawa” i przypomniał, że w czwartek przedstawi program dzielnicowy na spotkaniu z mieszkańcami Ursynowa. Dodał, że przy okazji w dzielnicach odwiedza również lokalne bazary.

„Propozycje dla warszawiaków muszą wychodzić z rozmów, z interakcji z ludźmi, tam gdzie mieszkają, dlatego że w każdej z dzielnic mamy często zupełnie inne problemy” - zaznaczył.

Kandydat Koalicji Obywatelskiej zapowiedział też akcję „Otwarte drzwi dla Warszawy”. „Jutro zaczynamy akcję, gdzie będziemy w mieszkaniach rozmawiać z warszawiakami - tak zwane door-to-door, a zaczynamy na Ursynowie” – poinformował.

Dodał, że w kolejnych tygodniach takich spotkań „będzie coraz więcej i będą je prowadzili kandydaci na radnych PO i Nowoczesnej”.

„Będziemy dalej mówili bardzo wyraźnie i bardzo szczegółowo i w sposób bardzo profesjonalny o programie dla Warszawy; w tym tygodniu opowiemy dokładnie o projekcie +Stolica lepszej komunikacji+” - podkreślił.

„To nie chodzi o to, żeby wyrysować jakąś linię na bilboardzie, tylko żeby dokładnie opowiedzieć o tym jaka powinna być siatka połączeń - i opowiedzieć o metrze, i o nowych liniach tramwajowych, i SKM-ce, żeby pokazać, że w Warszawie będzie system komunikacji, który doprowadził do tego, że z każdego miejsca w Warszawie będzie można dojechać do pracy za pomocą komunikacji miejskiej” - mówił Trzaskowski.

Pytany o ocenę, na ile realna jest złożona przez kandydata Zjednoczonej Prawicy Patryka Jakiego propozycja budowy III (od Białołęki do Wilanowa) i IV linii metra (z Marysina Wawerskiego do Ursusa), Trzaskowski odparł, że w tym tygodniu będzie „szczegółowo mówił o całym systemie dobrej komunikacji”.

Odniósł się też do zapowiedzi Jakiego, który w ramach akcji #NieMowcieZeSieNieDa uda się w środę do Sofii, gdzie porówna polskie i bułgarskie metro oraz do oceny kandydata Zjednoczonej Prawicy na prezydenta Warszawy, że metro jest "największą porażką" PO w stolicy.

„Dziwi mnie ta krytyka Patryka Jakiego, dlatego że przecież jego idol polityczny (Lech Kaczyński – PAP) wybudował tylko dwie stacje metra, natomiast za kadencji Hanny Gronkiewicz-Waltz wszyscy widzimy jak metro się rozbudowywało, w tej chwili rozbudowa metra przyspiesza, a ja zrobię wszystko, żeby przyspieszyła jeszcze bardziej” - powiedział Trzaskowski.

W kontekście zapowiedzianej wizyty Jakiego w stolicy Bułgarii Trzaskowski stwierdził, że „trochę go dziwi”, że kandydat Zjednoczonej Prawicy „próbuje wyważać drzwi, które już dawno zostały otwarte”. "Dlatego, że ja z burmistrzem (Sofii Jordanką) Fandykową rozmawiałem - zarówno w Sofii, jak i w Warszawie, to są moi koledzy polityczni, rozmawialiśmy notabene też o projektach infrastrukturalnych i rozmawialiśmy o projektach edukacyjnych” - mówił Trzaskowski.

Zaznaczył, że „burmistrz Sofii – jako była minister edukacji - wyspecjalizowała się właśnie w tych projektach edukacyjnych”. „W związku z tym trzeba było się zapytać, zobaczyć jak porównujemy te swoje własne doświadczenia, nie trzeba jechać od razu do Sofii po to, żeby się dowiedzieć o czymś o czym my już dawno wiemy” - powiedział Trzaskowski.