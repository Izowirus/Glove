Pierwszych troje świadków zeznawało w piątek w gliwickim sądzie w ramach postępowania dotyczącego wniosku prokuratury i starosty wodzisławskiego o rozwiązanie stowarzyszenia Duma i Nowoczesność. Jego członkowie w maju 2017 r. uczestniczyli w sfilmowanych przez TVN obchodach urodzin Hitlera.
      
            Terminy kolejnych rozpraw przed gliwickim sądem rejonowym wyznaczono na 18 stycznia, 1 i 8 lutego oraz na 3 marca. Zanim sąd wyda postanowienie, mają być m.in. przesłuchani kolejni świadkowie – w każdym z terminów po cztery osoby.

W piątek w sądzie stawiło się troje z czworga wezwanych świadków. Czwarty dwukrotnie nie odebrał wezwania, być może mieszka obecnie za granicą – kurator stowarzyszenia ma spróbować ustalić jego adres.

Piątkowe przesłuchania trwały z przerwami blisko siedem godzin. Zeznania złożyła m.in. była sekretarz stowarzyszenia Karolina O. i członek Dumy i Nowoczesności Tomasz F., który jednak – choć jego nazwisko i podpis widnieje w dokumentach wśród założycieli tej organizacji – nie miał świadomości, że należał do członków założycieli, choć przyznał, że jest członkiem stowarzyszenia. Z kolei świadek Franciszek M. zaprzeczył, by należał do stowarzyszenia i miał z nim coś wspólnego. Zeznał, że jego podpisy na listach zostały sfałszowane. M. zna lidera stowarzyszenia Mateusza S. z wcześniejszej pracy w kopalni.

Zeznania członków założycieli stowarzyszenia mogą być istotne dla ustalenia, czy rejestracja tej organizacji w 2011 r. nie była obarczona wadami prawnymi.

Świadkowie zaprzeczali, by słyszeli, jak członkowie stowarzyszenia propagują nazizm lub wykazują fascynację postacią Hitlera czy III Rzeszą, nie widzieli też tego typu materiałów (śledczy znaleźli je w mieszkaniach członków stowarzyszenia – PAP), nie uczestniczyli również w obchodach urodzin Hitlera. Świadek F. przyznał, że o nich wiedział, jednak organizacji tego wydarzenia nie wiązał ze stowarzyszeniem. Fakt posiadania niemieckich mundurów przez lidera stowarzyszenia Mateusza S. dwoje świadków tłumaczyło jego przynależnością do grup rekonstrukcji historycznej.

O rozwiązanie stowarzyszenia, którego siedziba mieści się w Wodzisławiu Śląskim, wnioskują starostwa wodzisławski i Prokuratura Okręgowa w Gliwicach. Jej przedstawiciel prok. Jacek Pańczyk ocenił w rozmowie z dziennikarzami, że w działalności stowarzyszenia doszło do "rażącego naruszenia prawa" poprzez propagowanie ideologii nazistowskiej. W ocenie prokuratury w tym przypadku nie da się oddzielić działania stowarzyszenia od tego, co jego członkowie robią prywatnie. Innego zdania są stowarzyszenie i jego kurator, podkreślający, że Duma i Nowoczesność nie organizowała wydarzenia pokazanego w reportażu TVN.

Stowarzyszenie domaga się oddalenia wniosku o jego rozwiązanie. "Stowarzyszenie nie było organizatorem tego zdarzenia. Jeżeli byli tam uczestnicy, to tego nie można w żaden sposób powiązać z działalnością stowarzyszenia (…). Rozważamy kwestię niezgodności z prawem działania samego stowarzyszenia, a nie uczestników. To, co robią uczestnicy, to już jest ich sprawa" – podkreśliła kurator Dumy i Nowoczesności.

Prowadząca śledztwo w sprawie urodzin Hitlera Prokuratura Okręgowa w Gliwicach przedstawiła zarzuty siedmiu uczestnikom tych obchodów, w tym Mateuszowi S. Jeden z nich, Adam B., dobrowolnie poddał się karze i został już skazana na ponad 13 tys. zł grzywny. Akt oskarżenia przeciwko pozostałym ma wkrótce trafić do sądu. Uczestnicy spotkania odpowiedzą za publiczne propagowanie ustroju nazistowskiego.

W odrębnym postępowaniu Prokuratura Regionalna w Katowicach wyjaśnia wątki, które pojawiły się w złożonych w śledztwie zeznaniach Mateusza S., że "cała impreza została zamówiona przez tajemniczych mężczyzn i była maskaradą, za którą zapłacono jej organizatorowi 20 tys. zł". Stacja TVN stanowczo zaprzeczyła takim informacjom.