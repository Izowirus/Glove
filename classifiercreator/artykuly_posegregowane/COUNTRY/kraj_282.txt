PAP/Jakub Kamiński
                                        

            Premier Mateusz Morawiecki po otrzymaniu wotum zaufania w Sejmie pojechał na szczyt UE do Brukseli z silniejszym mandatem i większą pewnością, że może reprezentować polski rząd; to było potrzebne; zrobiliśmy dobry ruch - ocenił w piątek marszałek Senatu Stanisław Karczewski.


      
            Sejm udzielił w środę wotum zaufania rządowi premiera Mateusza Morawieckiego. Z takim wnioskiem szef rządu wystąpił do Sejmu w środę przed południem, prosząc Izbę o "ocenę ostatniego roku i ostatnich trzech lat" rządu Zjednoczonej Prawicy. Za wnioskiem głosowało 231 posłów, przeciw było 181; 2 wstrzymało się od głosu.

W piątek z kolei ma odbyć się debata nad wnioskiem PO o konstruktywne wotum nieufności dla rządu; kandydatem na premiera jest lider Platformy Grzegorz Schetyna.

Karczewski powiedział, że premier Mateusz Morawiecki po otrzymaniu wotum zaufania "pojechał do Brukseli z silniejszym mandatem" i "większa pewnością, że może reprezentować polski rząd i że ma poparcie". "To było potrzebne" - podkreślił marszałek pytany, jaki był cel wniosku premiera o udzielenie mu wotum zaufania.

Według marszałka głosowanie nad wotum zaufania było "zupełnie naturalne". "Bardzo dobrze, że tak się stało" - podkreślił. Jednocześnie Karczewski ocenił, że wystąpienie premiera w Sejmie było "bardzo dobre". "Ze swadą, z kilkoma dobrymi dowcipami. Mnie się podobało" - podkreślił. "My zrobiliśmy dobry ruch, to był taki "MAT-EUSZ" - dodał.

Marszałek Senatu odniósł się także do zaplanowanej na sobotę konwencji PiS. "Będziemy mówili o naszym programie, który zrealizowaliśmy i będziemy pokazywali pewne rozwiązania" - podkreślił. Dodał, że "padną pewne propozycje ze strony pana premiera".