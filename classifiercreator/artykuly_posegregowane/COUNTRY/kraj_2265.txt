IMGW wydał w środę ostrzeżenia pierwszego i drugiego stopnia przed upałem. Alert dotyczy wszystkich województw z wyłączeniem wschodniej części  woj. lubelskiego i centralnej części woj. podkarpackiego.
      
            Ostrzeżenia drugiego stopnia przed upałem wydano dla województw: zachodniopomorskiego, pomorskiego, warmińsko-mazurskiego (część zachodnia i centralna), lubuskiego, wielkopolskiego, kujawsko-pomorskiego, mazowieckiego, łódzkiego, dolnośląskiego, opolskiego, śląskiego, świętokrzyskiego, małopolskiego (część północna), podkarpackiego i lubelskiego (część zachodnia).

W województwach objętych ostrzeżeniami drugiego stopnia temperatury maksymalne w dzień mogą wynieść od 28 do 34 stopni. W nocy termometry mogą wskazywać od 17 do 23 st. Najwyższe temperatury są prognozowane dla woj. kujawsko-pomorskiego (31-34 stopni).

Wydano również ostrzeżenia pierwszego stopnia przed upałem i burzami z gradem.

Pierwszy stopień ostrzeżenia przed upałem wydano dla woj. podlaskiego oraz wschodniej części woj. warmińsko-mazurskiego. Na tych terenach w dzień temperatura może wynieść od 29 do 32 st., a w nocy od 16 do 19 st.

Wydano również ostrzeżenia pierwszego i drugiego stopnia przed burzami z gradem dla kilku województw. Ostrzeżenia drugiego stopnia obowiązują w woj. małopolskim (część południowo-zachodnia) i śląskim (część południowo-wschodnia), natomiast ostrzeżenia pierwszego stopnia obowiązują w woj. małopolskim (powiat gorlicki, oświęcimski, myślenicki i wadowicki), w woj. podkarpackim (część południowa oraz śląskim (powiat wodzisławski, pszczyński i Jastrzębie Zdrój).

RCB przypomina też, jak być bezpiecznym w czasie burzy
 
Jak informuje IMGW, ostrzeżenia drugiego stopnia oznaczają, że przewidywane są niebezpieczne zjawiska meteorologiczne, powodujące duże straty materialne oraz zagrożenia zdrowia i życia. Zalecana jest duża ostrożność. Należy śledzić komunikaty i pogodę oraz przestrzegać wszystkich zaleceń wydanych przez służby ratownicze.

Przed niebezpieczeństwami związanymi z pogodą ostrzega też Rządowe Centrum Bezpieczeństwa. W środę RCB wydało komunikat na Twitterze, w którym podkreśla, że należy pływać tylko w wyznaczonych miejscach i stosować się do poleceń ratownika oraz nie można wchodzić do wody po alkoholu.

Rządowe Centrum Bezpieczeństwa we wcześniejszych komunikatach przypomina również, że aby bezpiecznie przetrwać upały, należy ograniczyć przebywanie w pełnym słońcu, pić dużo niegazowanej wody, nie wychodzić - jeśli nie ma takiej potrzeby - z domu oraz unikać wysiłku fizycznego i picia alkoholu, który odwadnia organizm. Należy też pamiętać o noszeniu nakrycia głowy. Jak podaje, nie można zostawiać dzieci i zwierząt w zamkniętym samochodzie. W razie wystąpienia objawów przegrzania organizmu: przyspieszonego oddechu, temperatury, nudności, zawrotów głowy lub dreszczy należy szukać pomocy, dzwoniąc na numery alarmowe 112 lub 999.

RCB przypomina też, jak być bezpiecznym w czasie burzy. Jak informuje, nie powinno się wychodzić z domu bez konieczności. Należy również unikać otwartych przestrzeni, nie stawać przed jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.