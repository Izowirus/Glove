Gdańsk, 10.08.2018. Prezydent Andrzej Duda (C) podczas Zlotu Związku Harcerstwa Polskiego na Wyspie Sobieszewskiej w Gdańsku, 10 bm. W Zlocie zorganizowanym dla uczczenia 100. rocznicy odzyskania przez Polskę niepodległości i 100-lecia ZHP bierze udział ok. 12 tys. harcerzy z całej Polski oraz 500 gości z zagranicy.  (cat) PAP/Roman Jocher PAP © 2018 / Roman Jocher
                                        

            Na Wyspie Sobieszewskiej w Gdańsku rozpoczęło się w piątek spotkanie uczestników Zlotu Związku Harcerstwa Polskiego z prezydentem Andrzejem Dudą. Zjazd odbywa się dla uczczenia 100. rocznicy odzyskania przez Polskę niepodległości i 100-lecia ZHP.
      
            Andrzej Duda objął nad Zlotem ZHP honorowy patronat.

Program wizyty przewiduje spacer prezydenta po terenie zlotu oraz spotkania z uczestnikami zlotu i z przedstawicielami wszystkich organizacji harcerskich i skautowych objętych honorowym protektoratem. Na zakończenie planowane jest wystąpienie prezydenta.

W rozpoczętym w poniedziałek Zlocie ZHP uczestniczy około 13 tys. harcerzy w wieku od 6 do 21 lat, w tym 500 gości z 27 krajów oraz polonijni harcerze z Kanady i USA. Kadrę wydarzenia stanowi około tysiąca osób. Zlot zakończy się 16 sierpnia.

Zlot ZHP Gdańsk 2018 to największa tego typu powojenna impreza harcerska. Rekordowy w historii zjazd ZHP odbył się w Spale przed II wojną światową, gromadząc ponad 30 tys. osób.

Zjazd harcerzy odbywa się w specjalnie zbudowanym w tym celu na około 100 hektarach miasteczku na Wyspie Sobieszewskiej. Podczas zlotu harcerze biorą udział m.in. w grach miejskich, kreatywnych warsztatach, rejsach i zabawach wodnych oraz pracują na rzecz lasów na Kaszubach i Kociewiu.

Zloty ZHP odbywają się nieregularnie. Ostatni raz takie wydarzenie miało miejsce w 2010 r. na stulecie skautingu. Odbyło się w Krakowie, a wzięło w nim udział około 8 tys. harcerzy.