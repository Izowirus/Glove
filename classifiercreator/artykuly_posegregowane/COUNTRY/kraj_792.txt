Zachęcamy do tego, żeby przystępować do Wojska Polskiego; to wielka wartość, by służyć i stać w obronie innych - powiedział w sobotę w Warszawie szef MON Mariusz Błaszczak. Zachęcał też młodzież, by pamiętała o postawach "ojców naszej niepodległości".
      
            W sobotę, w przeddzień Święta Niepodległości, wojsko zorganizowało w Muzeum i każdym z województw piknik "Służymy Niepodległej". W pikniku w Warszawie, który zorganizowano na terenie Muzeum Wojska Polskiego, uczestniczył szef MON Mariusz Błaszczak. Minister ze wszystkimi śpiewał "Marsz Pierwszej Brygady".

O godz. 16 pieśń reprezentacyjną Wojska Polskiego odśpiewano też na podobnych spotkaniach we Wrocławiu, Toruniu, Lublinie, Gorzowie Wielkopolskim, Łowiczu, Krakowie, Ostrołęce, Brzegu, Przemyślu, Białymstoku, Gdyni, Katowicach, Kielcach, Olsztynie, Poznaniu i Koszalinie. W Warszawie uczestnicy pikniku śpiewali z akompaniamentem Orkiestry Reprezentacyjnej WP.

"Zachęcamy do tego, żeby przystępować do Wojska Polskiego. To naprawdę jest służba, to wielka wartość, żeby służyć, żeby pomagać innym, żeby stać w obronie innych" - mówił Błaszczak nawiązując do realizowanej przez MON kampanii rekrutacyjnej "Zostań żołnierzem Rzeczypospolitej".

Błaszczak zwrócił się też do obecnych na pikniku harcerzy oraz uczniów klas mundurowych. "To właśnie wy kształtujecie swoje postawy już w tym młodzieńczym wieku. To wy jesteście naszą przyszłością. Pamiętajcie o postawach, które zachowywali ojcowie naszej niepodległości. Naśladujcie ich, bądźcie wierni polskiemu przekazowi kulturowemu" - powiedział.

Szef MON zachęcał też do oddania krwi w mobilnym punkcie krwiodawstwa w ramach akcji "Niepodległą mamy we krwi". Powiedział, że podczas stołecznego pikniku oddało ją 1500 osób. "Bardzo dużo ludzi, ponad 1500 osób, oddało krew, to jest fantastyczny wynik" - ocenił w rozmowie z PAP.

"Wspólne rozmowy, wspólne śpiewanie +Marsza Pierwszej Brygady+ - widać silnego ducha, a to jest zawsze najważniejsze. Świętujemy, cieszymy się z tego, że 100 lat temu Polska odzyskała niepodległość. Cieszę się bardzo też z postaw młodych ludzi, uczniów klas mundurowych, harcerzy, postaw patriotycznych" - powiedział PAP Błaszczak.

"To jest wielkie przesłanie - jesteśmy dumni, że jesteśmy Polakami" - dodał.

Minister podkreślił, że jego decyzja o zmianie ceremoniału wojskowego spowodowała, że od 11 listopada żołnierze będą śpiewali hymn podczas uroczystości narodowych. "Dziwiłem się, dlaczego do tej pory tak nie było, ale już od tej szczególnej daty stulecia niepodległości polscy żołnierze będą śpiewali podczas uroczystości polski hymn" - stwierdził.

Piknik trwał od południa. Można na nim było spróbować wojskowej grochówki oraz świeżo wypiekanego wojskowego chleba z piekarni polowej - w Warszawie wydano 500 bochenków i 1000 litrów zupy. Promowano też wstępowanie do polskiej armii na stoisku akcji "Zostań Żołnierzem Rzeczypospolitej".

Uczestnicy pikniku otrzymali repliki czapek wojskowych - rogatywek i maciejówek, mogli się też wpisać z życzeniami dla Niepodległej do wyłożonej księgi pamiątkowej.

W kinie polowym na dziedzińcu muzeum prezentowane były filmy historyczne i współczesne poświęcone Niepodległej, na scenie odbywały występy artystyczne.

MON i wojsko podczas pikników w 17 miastach pokazywały najnowocześniejsze wyposażenie żołnierza oraz ciężki sprzęt, m.in. czołgi Leopard, samobieżne moździerze RAK, zestawy przeciwlotnicze Poprad, Kołowe Transportery Opancerzone Rosomak oraz inne pojazdy pola walki.

Prezentowała się na nich jednostki wojskowe Dowództwa Generalnego Rodzajów Sił Zbrojnych, m.in. Wojsk Specjalnych - jednostki GROM, Żandarmerii Wojskowej, nowych Wojsk Obrony Terytorialnej a unikatowe elementy umundurowania i uzbrojenia żołnierza pokazywały Polska Grupa Zbrojeniowa, Wojskowe Przedsiębiorstwo Handlowe i Agencja Mienia Wojskowego.

W Warszawie stoiska przygotowały też dowództwo Garnizonu Warszawa i uczelnie - Akademia Sztuki Wojennej z Rembertowa i warszawska Wojskowa Akademia Techniczna.