PAP/Leszek Szymański
                                        

            Kandydat Koalicji Obywatelskiej Rafał Trzaskowski zadeklarował we wtorek, że podpisze kartę LGBT+, która zakłada m.in. wsparcie dla osób mniejszości seksualnych i Parady Równości. Środowiska LGBT oceniają, że jest to "ściema", a sztab Trzaskowskiego przerwał rozmowy na temat wsparcia.


      
            Stowarzyszenie Miłość Nie Wyklucza, które działa na rzecz umożliwienia zawierania małżeństw wszystkim osobom bez względu na orientację psychoseksualną i tożsamość płciową, opublikowało w poniedziałek oświadczenie.

"Od czerwca Stowarzyszenie Miłość Nie Wyklucza, Lambda Warszawa i Kampania Przeciw Homofobii prowadziły rozmowy z Koalicją Obywatelską w Warszawie sprawie włączenia do programu wyborczego Rafał Trzaskowski postulatów dotyczących społeczności LGBT+. Niestety mimo zapowiedzi Rafał Trzaskowski nie podpisał deklaracji programowej. Po raz kolejny politycy Platformy Obywatelskiej nie dotrzymują słowa wobec społeczności LGBT+" - czytamy.

We wtorek odniósł się do tego na Twitterze Rafał Trzaskowski. "Zawsze deklarowałem i podtrzymuję moje zobowiązanie, że podpiszę samorządową kartę LGBT. Część jej postulatów ogłaszalem już wcześniej w moim programie (edukacja, bezpieczeństwo, wsparcie Parady Równości, podpisanie Karty Różnorodności)" - napisał kandydat Koalicji Obywatelskiej.

W rozmowie z PAP członek zarządu MNM Oktawiusz Chrzanowski ocenił deklarację Trzaskowskiego jako "ściemę". Powiedział również, że sztab Trzaskowskiego, który był reprezentowany m.in. przez kandydata na wiceprezydenta stolicy Pawła Rabieja, razem ze środowiskami już wypracował założenia wsparcia dla środowisk homoseksualnych, ale w poniedziałek MNM dowiedział się, że takie porozumienie nie zostanie podpisane.

Chrzanowski mówił, że sztab kandydata Koalicji Obywatelskiej rozmawiał ze środowiskami LGBT m.in. o wsparciu na temat turystyki, kultury czy sportu osób LGBT. Warszawską kartę LGBT+ podpisał w sierpniu kandydat komitetu Wygra Warszawa na prezydenta stolicy Jan Śpiewak. Karta podpisana przez Śpiewaka zakłada m.in. utworzenie hostelu interwencyjnego dla osób homoseksualnych i transpłciowych, wprowadzenie dodatkowych zajęć w szkołach dot. edukacji seksualnej i programu szkoły wolnej od dyskryminacji oraz infolinii dla osób LGBT. Chrzanowski powiedział, że jeszcze jeden komitet w Warszawie zadeklarował podpisanie karty LGBT+. Jej podpisanie ma zostać ogłoszone w czwartek.