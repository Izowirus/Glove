PAP/Tomasz Gzell
                                        

            Platforma Obywatelska wycofuje się z fundamentalnych obietnic, gdyż musi mieć pieniądze na pomysły ideologiczne; już w kampanii wyborczej mówiłem, że program Rafała Trzaskowskiego jest niespójny i będzie się z niego wycofywał zaraz po wyborach - oświadczył w piątek wiceszef MS Patryk Jaki.
      
            Rada Warszawy zdecydowała w czwartek o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS. Projekt wniósł na sesję wiceprezydent stolicy Robert Soszyński.

O komentarz w tej sprawie został w piątek w Sejmie zapytany wiceszef MS, Patryk Jaki, który był kandydatek Zjednoczonej Prawicy na prezydenta Warszawy w ostatnich wyborach samorządowych.

Jaki podkreślił, że już w kampanii wyborczej mówił, iż program obecnego prezydenta stolicy Rafała Trzaskowskiego "jest niespójny" oraz że Trzaskowski będzie się z niego wycofywał zaraz po wyborach, że "nie będzie zajmował się tym, o czym mówił w kampanii, tylko będzie zajmował się ofensywą ideologiczną".

"Przykro mi, że miałem rację. Okazuje się, że dzisiaj będą podwyżki (opłat) wywozu za śmieci, będą prawdopodobnie podwyżki cen biletów dla wszystkich warszawiaków, a nie będzie kluczowych spraw" - oświadczył Jaki. W tym kontekście wskazał na stadion Skry oraz na sprawę 98-proc. bonifikaty za przekształcenie z użytkowania wieczystego na własność. "Ja wiedziałem, że tak będzie, że prezydentura Trzaskowskiego, to będą podróże po świecie i ideologia. Dzisiaj dokładnie tak jest" - oświadczył.

Zdaniem wiceszefa MS Platforma wycofuje się z fundamentalnych obietnic, gdyż - jak mówił - musi mieć pieniądze na pomysły ideologiczne. "Mówiłem, że ideologia kosztuje i powinniśmy skupić się na rozwoju, dzisiaj okazuje się, że miałem rację. Wszystko o czym mówił Trzaskowski okazało się bańką mydlaną" - dodał wiceminister.

W połowie października, przed wyborami samorządowymi, rada miasta przyjęła uchwałę ustanawiającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku. Wówczas stosowny projekt uchwały przedstawił wiceprzewodniczący rady Dariusz Figura (PiS), ale poparli go jednomyślnie wszyscy radni biorący udział w głosowaniu.

W czwartek projekt uchwały ws. obniżenia bonifikaty wniósł na sesję rady miasta wiceprezydent Warszawy Robert Soszyński. Podał, że przy 98-proc. bonifikacie utrata przychodów Warszawy jest szacowana w stosunku do zerowej bonifikaty, na poziomie 3,5 mld zł, a w stosunku do 60-proc. bonifikaty - na poziomie około 1,8 mld zł.

W uchwale zapisano, że bonifikata wynosi 60 proc., gdy opłata jednorazowa za przekształcenie zostanie wniesiona w roku, w którym nastąpiło przekształcenie. Jeśli opłata, zostanie wniesiona w drugim roku, to bonifikata wyniesie 50 proc., w trzecim - 40 proc., w czwartym - 30 proc., w piątym - 20 proc., a jeśli w szóstym roku, to bonifikata wyniesie 10 proc. W głosowaniu uchwałę poparło 38 radnych, 19 było przeciw, nikt nie wstrzymał się od głosu.