Chcemy zadbać o to, by każda osoba, która pracuje dla warszawskiego samorządu miała gwarancje i bezpieczeństwo socjalne oraz godną pensję - mówił na spotkaniu zorganizowanym przez OPZZ kandydat komitetu Wygra Warszawa na prezydenta stolicy Jan Śpiewak.

      
            Śpiewak był w czwartek gościem pierwszego z cyklu spotkań z kandydatami na prezydenta stolicy, organizowanego w Warszawie przez Ogólnopolskie Porozumienie Związków Zawodowych.

Podczas spotkania Śpiewak pytany był m.in. o prawa pracownicze, umowy cywilnoprawne, umowy etatowe oraz szanse na podwyżki dla pracowników samorządu.

"Jest bardzo wielu pracowników warszawskiego ratusza, którzy zarabiają po prostu bardzo niewielkie pieniądze, a są to na przykład strażnicy miejscy, osoby pracujące w tak zwanych okienkach, czyli obsługują mieszkańców, czy woźni" – powiedział Śpiewak.

W jego ocenie tacy pracownicy „zarabiają często dużo poniżej warszawskiej, a nawet podwarszawskiej średniej”. „Więc chcemy podwyżek dla pracowników samorządów, chcemy równych praw i umów o pracę i godnych pensji również dla podwykonawców, którzy również dla samorządu pracują" – zaznaczył.

Zwrócił przy tym uwagę na sytuację, gdy podwykonawcy „plajtowali i pracownicy tych firm-podwykonawców pozostawali +na lodzie+”. „My chcemy zadbać o to, żeby każda osoba, która pracuje dla warszawskiego samorządu miała gwarancje i bezpieczeństwo socjalne oraz godną pensję” – mówił kandydat na prezydenta stolicy.

Śpiewak zaproponował wyprowadzenie klauzul społecznych, żeby – jak powiedział - „wszystkie osoby, wszystkie firmy, które pracują dla warszawskiego samorządu, zatrudniały na umowach o pracę i płaciły godne i uczciwe pensje”.

Szef mazowieckich i warszawskich struktur OPZZ Piotr Szumlewicz zwrócił uwagę, że zarobki pracowników samorządowych są średnio o 1500 zł niższe, niż w sferze budżetowej”.

Śpiewak powiedział, „Warszawa powinna płacić większe pensje najgorzej zarabiającym”. „Oczywiście jest też pytanie, czy jest potrzebna tak rozdęta struktura biurokratyczna, czy nie powinno dojść do jakichś zmian” – dodał.

Kandydat na prezydenta Warszawy przedstawił związkowcom główne punkty swojego programu, a wśród nich budowę w ciągu dekady 50 tys. mieszkań z tzw. pakietem usług publicznych, czyli ze żłobkami, przedszkolami i szkołami. Podkreślał, że konieczne jest „poprawienie komfortu i jakości życia, żeby miasto rozwijało się zgodnie z interesami mieszkańców".

Śpiewak mówił o poprawie jakości opieki zdrowotnej, opieki społecznej czy walce ze smogiem i konieczności usprawnienia komunikacji. Odnosząc się do zarządzania majątkiem miasta, kandydat zwrócił uwagę na „chaotyczne” planowanie i gospodarowanie nieruchomościami oraz zbyt niskie, jego zdaniem, ceny, po jakich sprzedawanie są grunty deweloperom.

Mówiąc o możliwych oszczędnościach budżetowych Śpiewak powiedział m.in., że tylko wprowadzenie jednolitych standardów zarządzania w Zakładzie Gospodarowania Nieruchomościami może przynieść rocznie 250 mln zł oszczędności.

Szef regionalnych struktur OPZZ zaznaczył w rozmowie z PAP, że Śpiewak, pierwszy z kandydatów zaproszony na spotkanie, "reprezentuje m.in. część ruchów miejskich, partie Razem i Zieloni czy Inicjatywę Polską Barbary Nowackiej". "A my jesteśmy lewicową, postępową centralą związkową, organizacją quasi polityczną” – dodał Szumlewicz.

Zapowiedział kolejne spotkania z kandydatami na prezydenta Warszawy: 7 września z Piotrem Ikonowiczem (Ruch Sprawiedliwości Społecznej), 11 września z Jakubem Stefaniakiem (PSL), 17 września z Jackiem Wojciechowiczem (Komitet Wyborczy Jacka Wojciechowicza) a 20 września z Andrzejem Rozenkiem (SLD).

"Mamy również już wstępnie dograne spotkanie z panem (Rafałem) Trzaskowskim (Koalicja Obywatelska PO i Nowoczesnej), będziemy też zapraszać pana (Patryka) Jakiego (Zjednoczona Prawica)” – poinformował Szumlewicz.

"Jeżeli dany kandydat przyjdzie i przedstawi nam atrakcyjną ofertę, to nasze związki branżowe same do takiego kandydata się zgłoszą” – stwierdził Szumlewicz. W jego ocenie w Warszawie jest kilkadziesiąt tysięcy związkowców, a wśród nich nauczyciele, pracownicy służby zdrowia, pocztowcy, czy pracownicy sektora finansowego. "W związku z tym, że związkowców jest bardzo dużo, to jest elektorat potencjalnie do wzięcia" – podkreślił szef mazowieckich i warszawskich struktur OPZZ.