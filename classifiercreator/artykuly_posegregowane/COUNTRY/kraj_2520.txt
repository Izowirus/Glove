Polańczyk, 01.07.2018. Wicemarszałek Sejmu Ryszard Terlecki podczas spotkania z mieszkańcami w Polańczyku, 1 bm. Politycy Prawa i Sprawiedliwości kontynuują spotkania z wyborcami. (dd/doro)  Archiwum PAP/Darek Delmanowicz 
                                        

            Nasz projekt ma charakter techniczny; chodzi o usprawnienie funkcjonowania SN i prezesów sądów; nie pozwolimy, aby grupka zajadłych przeciwników dobrej zmiany wśród sędziów, blokowała funkcjonowanie wymiaru sprawiedliwości - powiedział wicemarszałek Sejmu Ryszard Terlecki (PiS).
      
            Posłowie PiS wnieśli projekt zmian m.in. w Prawie o prokuraturze oraz w ustawie o Sądzie Najwyższym; propozycje dotyczą m.in. procedury obsadzania stanowisk sędziowskich w SN i procedury wyboru I Prezesa SN.

Zgromadzenie Ogólne Sędziów Sądu Najwyższego wybiera i przedstawia prezydentowi kandydatów na I prezesa niezwłocznie po obsadzeniu 2/3 liczby stanowisk sędziów SN - zakłada projekt wniesiony przez PiS. Obecnie Zgromadzenie może tego dokonać dopiero, gdy obsadzone są niemal wszystkie stanowiska.

O tę sprawę spytano na czwartkowym briefingu wicemarszałka Sejmu Ryszarda Terleckiego. Dziennikarze dopytywali skąd taki pomysł i czy to jest reakcja na zapowiedzi sędziów, że w przyszłości zamierzają zgłosić wiele kandydatur na I prezesa SN.

"Chodzi tu o usprawnienie, zresztą nie tylko funkcjonowania Sądu Najwyższego, ale też prezesów sądów. Nie pozwolimy na to, aby grupka zajadłych przeciwników dobrej zmiany wśród sędziów, blokowała funkcjonowanie wymiaru sprawiedliwości" - podkreślił Terlecki.



"Z pewnością reforma została przeprowadzona i teraz ją tylko wprowadzamy w życie. To jest ustawa, która ma charakter właśnie techniczny, usprawniający pracę i funkcjonowanie najważniejszych organów sądowniczych" - ocenił Terlecki.

Zgodnie z rozporządzeniem prezydenta z marca 2018 r. liczba stanowisk sędziowskich w SN wynosi 120. Obecnie ustawa o SN stanowi, że Zgromadzenie Ogólne Sędziów SN wybiera i przedstawia prezydentowi kandydatów na stanowisko I prezesa spośród sędziów SN w stanie czynnym, niezwłocznie po obsadzeniu 110 stanowisk sędziów Sądu Najwyższego.

Z kolei w projekcie PiS proponuje się, aby następowało to "niezwłocznie po obsadzeniu 2/3 liczby stanowisk sędziów Sądu Najwyższego", czyli przy obecnej liczbie sędziów SN - 80.

Jak zaznaczono w uzasadnieniu projektu, zmiana w procedurze wyboru kandydatów na stanowisko I prezesa SN służy "umożliwieniu szybszego - z pożytkiem dla funkcjonowania Sądu Najwyższego - doprowadzenia do powołania Pierwszego Prezesa Sądu Najwyższego, już po obsadzeniu 2/3 stanowisk sędziów Sądu Najwyższego".

Projekt zakłada również zmiany w procedurze obsadzania stanowisk sędziowskich w Sądzie Najwyższym. Według uzasadnienia projektu, proponowane zmiany gwarantują kandydatowi na sędziego SN możliwość złożenia dodatkowych dokumentów w postępowaniu nominacyjnym, co ma na celu "wykazanie posiadanych kwalifikacji do objęcia tego stanowiska".

Jednocześnie projekt prowadza rygor pozostawienia bez rozpoznania tych zgłoszeń na sędziów SN, które nie spełniają wymogów lub zostały dokonane przez osoby niespełniające formalnych kryteriów albo zostały złożone po terminie.