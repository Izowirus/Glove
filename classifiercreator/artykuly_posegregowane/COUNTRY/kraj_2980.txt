Warszawa, 15.05.2018. Marszałek Senatu Stanisław Karczewski podczas konferencji prasowej, 15 bm. przed wznowieniem 60. posiedzenia Senatu. Senatorowie zajmą się m.in. nowelizacją ustawy o SN i ustawą o ochronie danych osobowych. (soa)  Archiwum PAP/Jakub Kamiński 
                                        

            Jeszcze w tym roku będę organizował Senat dla Dzieci i Młodzieży - zapowiedział w piątek marszałek Senatu Stanisław Karczewski. Dodał, że w ramach tej inicjatywy, dzieci wezmą też udział w spotkaniach z Polonią.
      
            Karczewski pytany w Radiowej Jedynce przez dzieci prowadzące program, dlaczego w tym roku nie ma obrad dziecięcego Sejmu w Dniu Dziecka, powiedział, że względu na pewne kłopoty "marszałek Sejmu Marek Kuchciński przesunął te obrady". Jednocześnie podkreślił, że obrady Sejmu Dzieci i Młodzieży odbędą się we wrześniu.

"Zazwyczaj obrady odbywały się w Dniu Dziecka i myślę, że to dobry termin, bo dzieci mają dobry nastrój ponieważ są przed wakacjami. W tym roku po raz pierwszy Sejm Dzieci i Młodzieży odbędzie się we wrześniu" - zaznaczył.

Karczewski zapowiedział też, że w 2018 r. zorganizowany zostanie też Senat Dzieci i Młodzieży. "Ja w tym roku w Senacie będę organizował Senat dla Dzieci i Młodzieży. Senat zajmuje się Polonią, sprawuje piecze nad Polonią, to również zaprosimy dzieci za granicę" - dodał.

W połowie maja Centrum Informacyjne Sejmu poinformowało, że tegoroczny XXIV Sejm Dzieci i Młodzieży, który - jak co roku - miał się odbyć 1 czerwca, został przeniesiony na wrzesień, m.in. z uwagi na trwającą w Sejmie akcję protestacyjną osób niepełnosprawnych, ich rodziców i opiekunów. Protest został zawieszony w ostatnią niedzielę maja.

W piątek przed południem w Audytorium Maximum Uniwersytetu Warszawskiego rozpoczęło się posiedzenie alternatywnego Parlamentu Dzieci i Młodzieży. Patronat nad wydarzeniem objęli m.in. Rzecznik Praw Dziecka i prezydent Warszawy Hanna Gronkiewicz-Waltz.