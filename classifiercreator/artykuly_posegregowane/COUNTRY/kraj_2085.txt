Bydgoszcz, 25.08.2017. reneusz Stachowiak. (tż/am)  Archiwum PAP/Tytus Żmijewski 
                                        

            Lider Solidarnej Polski w regionie kujawsko-pomorskim Ireneusz Stachowiak został we wtorek zaprezentowany jako kandydat Zjednoczonej Prawicy na prezydenta Inowrocławia. Poparcia udzielił mu wiceminister sprawiedliwości Patryk Jaki, który podkreślił, że miasto to zasługuje na uczciwość.
      
            "Cała Polska słyszała o aferze fakturowej w inowrocławskim ratuszu. Inowrocław, tak samo jak Warszawa, musi być uczciwy. To podstawa rozwoju wszystkich samorządów" - powiedział na rynku w Inowrocławiu Patryk Jaki.

Dodał, że bez uczciwości niemożliwe jest efektywne wykorzystywanie możliwości poszczególnych miast.

"Afera fakturowa jest sprawą bardzo bolesną wizerunkowo dla Inowrocławia. Jeżeli obecny prezydent Ryszard Brejza zajęty jest tą aferą, to siłą rzeczy ma mniej czasu na rozwój miasta. Jestem przekonany, że Inowrocław może być lepiej zarządzany i może rozwijać się dużo szybciej niż w tej chwili. Jedyną gwarancją takiego rozwoju jest Ireneusz Stachowiak" - mówił wiceminister sprawiedliwości apelując jednocześnie do mieszkańców Inowrocławia o poparcie tego kandydata.

Jaki uważa, że Stachowiak gwarantuje uczciwy Inowrocław, a także taki, który będzie współpracował z obecnym rządem, co sprawi, że "miasto to będzie rozwijało się dwa bądź trzy razy szybciej".

Kandydatem Zjednoczonej Prawicy w wyborach w Inowrocławiu nie będzie lider opozycji w radzie miasta Marcin Wroński, którego otwarcie popierał kilka miesięcy wcześniej prezes Porozumienia Jarosław Gowin. Stachowiak w wyniku konsultacji współpracujących ze sobą partii uzyskał bowiem poparcie całego obozu Zjednoczonej Prawicy.

"Dzisiaj dobra współpraca z rządem jest gwarantem tego, że miasta mogą starać się o różnego rodzaju dotacje, wykorzystywać swoje rezerwy. Jeżeli macie państwo prezydenta, który regularnie zajmuje się aferą we własnym gronie, a dodatkowo siłą rzeczy atakuje instytucje, które mogłyby przecież mu pomóc rozwijać miasto, to jeżeli pozwolicie sobie na jeszcze jedną kadencję prezydenta Brejzy, stracicie kolejne pięć lat. Nie można na to pozwolić" - mówił Jaki.

Dodał, że Ireneusza Stachowiaka zna od dawna. "Wiem, że to osoba niezwykle kompetentna, bardzo sprawna, energiczna. To człowiek, który poświęci się pracy dla Inowrocławia, bo ten nie powinien się kojarzyć z aferami, a z dynamiką rozwoju, uzdrowiskiem oraz wykorzystanym potencjałem. Jestem przekonany, że nasz kandydat, a później prezydent będzie w stanie to zrobić" - ocenił Jaki.

Stachowiak i jego środowisko współpracowali z prezydentem Brejzą od 2006 do 2016. Lider Solidarnej Polski podkreślał jednak w w maju, że to, co zaczęło się dziać w ratuszu po 2014 roku spowodowało, że musiał zrezygnować z funkcji wiceprezydenta i zerwać współpracę z Urzędem Miasta.

W sprawie fikcyjnych faktur w inowrocławskim ratuszu prokuratura postawiła zarzuty już siedmiu osobom, a śledztwo jest rozwojowe. Pod koniec marca PAP informowała, że po kontroli Centralnego Biura Antykorupcyjnego w inowrocławskim ratuszu dotyczącej fałszowania faktur w okresie od 2015-17 postawiono zarzuty jednej z byłych urzędniczek. Usłyszała ona 34 zarzuty wyłudzenia na łączną kwotę ok. 120 tys. zł. W kwietniu PAP informowała o zarzutach dla kolejnych czterech osób - dwójki urzędników i dwójki przedsiębiorców. Urzędnicy usłyszeli zarzuty dotyczące wyłudzeń, a przedsiębiorcy mieli dopuścić się przestępstw przeciwko wiarygodności dokumentów - poświadczeń nieprawdy. W maju zarzuty postawiono również fryzjerce i hotelarce, które miały uczestniczyć w tym procederze.

"Dziękuję za ciepłe słowa wypowiedziane przez wiceministra Jakiego. Inowrocław to piękne miasto, z dużym potencjałem. Mieszkańcy zasługują na to, żeby poziom życia się podnosił tak, żebyśmy mogli zmierzać w najbliższych latach w stronę miasta inteligentnego. Chcemy tworzyć nowe rozwiązania, aplikacje internetowe, które pomogą sprawnie zarządzać miastem. To pomoże nam w tym, żeby urząd działał dużo sprawniej, a ludzie mogli skorzystać np. z portalu interesanta" - wskazał we wtorek Stachowiak.

W jego ocenie Inowrocław obecnie nie wykorzystuje swojego potencjału, a różne szanse są zaprzepaszczane. "Tylko praca na rzecz samorządu, bez polityki ogólnopolskiej, w którą miesza się ostatnio nasz prezydent, pozwoli wykorzystać szanse stojące przed tym miastem. Inowrocław musi być otwarty na młodzież i dla tej grupy wiekowej, jak i dla seniorów; można bardzo wiele zrobić. Będę o tym mówił w kolejnych tygodniach" - podkreślił Stachowiak, który podziękował Jakiemu za udzielone poparcie.