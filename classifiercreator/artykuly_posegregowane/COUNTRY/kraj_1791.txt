Łódź: SLD przedstawił pierwszy postulat programowy dot. rodziców i dzieci
                                        

            Po stronie dziecka, po stronie rodzica - to hasło pierwszego zaprezentowanego w poniedziałek w Łodzi postulatu programowego SLD. "Chcemy więcej inwestować w człowieka, niż w infrastrukturę" - podkreślił lider Sojuszu Włodzimierz Czarzasty.
      
            "Zaczynamy prezentację naszych siedmiu szpic programowych. Zaczynamy rozmawiać o programie. Będziemy mówili, co chcemy zrobić dla obywatelek i obywateli. Dla nas przewodnią rzeczą jest, żeby więcej inwestować w człowieka, niż w infrastrukturę" - powiedział Czarzasty w Łodzi podczas prezentacji pierwszego z siedmiu postulatów programowych SLD Lewica Razem.

 

Szef SLD podkreślił, że jego ugrupowanie nie chce wchodzić pomiędzy "wielki konflikt" PO i PiS. Jak mówił, SLD w trakcie kampanii samorządowej nie chce robić "wielkiej polityki", lecz zamierza rozmawiać o programie i konkretnych sprawach.

 

Przedstawiona w poniedziałek propozycja SLD - "Po stronie dziecka, po stronie rodzica", dotyczy edukacji oraz rodziców i dzieci. Wiceprzewodniczący Sojuszu Tomasz Trela poinformował, że chodzi m.in. o bezpłatne drugie śniadania dla uczniów klas I-III, który pilotażowo działa już w Łodzi. "Tym programem na wzór łódzki chcemy zainteresować samorządy w całym kraju, aby takie działania były realizowane w całym kraju. Program bezpłatnych śniadań będziemy rozszerzać w Łodzi o bezpłatne obiady. To projekt społeczników, ale bardzo nam bliski. Żywienie dzieci, a szczególnie bezpłatne posiłki to element, o którym musimy mówić wyraźnie w tej kampanii samorządowej. To są bowiem działania, które zależą bezpośrednio od miasta" – podkreślił Trela.

 

Jak dodał, inną kluczową kwestią, na którą chce postawić SLD jest wzmocnienie roli szkolnictwa zawodowego. "W każdym regionie brakuje rąk do pracy, dlatego stawiamy na szkolnictwo zawodowe, które zniszczyła w Polsce prawica. Próbujemy je odbudować i przekonać młodzież, że warto uczyć się w szkołach zawodowych i zdobywać kwalifikacje" – tłumaczył.

 

W swoim programie SLD Lewica Razem proponuje również bezpłatne i dostępne dla wszystkich żłobki i przedszkola; wyprawkę dla uczniów I klasy szkoły podstawowej w postaci 500 zł bonów; bezpłatne bilety na przejazdy dla uczniów; darmowe korepetycje oraz edukację seksualną w ramach gminnych programów zdrowotnych i lekcje etyki w każdej szkole.

 

"Jestem przekonana, że postulaty skierowane do rodziców i dzieci, rozwiązują problemy, z którymi borykamy się, jako rodzice. Bezpłatne i dostępne żłobki oraz przedszkola, bezpłatne przejazdy, czy obiady w znaczny sposób ułatwiłyby nam funkcjonowanie, a szczególnie tym najbiedniejszym rodzicom. Jesteśmy przekonani, że to jest dobre dla społeczeństwa" – zaznaczyła kandydatka na radną wojewódzką Anna Adamska-Makowska.

 

Szef sztabu wyborczego SLD Marcin Kulasek poinformował, że Sojusz w każdy poniedziałek w innym mieście ma prezentować kolejne z siedmiu filarów programu wyborczego. Kolejnym punktem przedstawionym za tydzień w Kaliszu ma być "Zdrowie na miejscu".