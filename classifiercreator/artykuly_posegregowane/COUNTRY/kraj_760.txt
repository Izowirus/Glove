Sto flag przedstawiających rozumienie wolności czy wyrażających tożsamość mieszkańców Szczecina zawisło w niedzielę wieczorem na placu Solidarności. To finał obywatelskiego przedsięwzięcia na stulecie odzyskania przez Polskę niepodległości.
      
            "Inicjatywa wzięła się z rozmyślań o tym, czym jest wolność i z hipotezy, którą sobie postawiliśmy, że wolność narodu jest wtedy, kiedy wolne są wszystkie jednostki, które w nim żyją. Potrzeba tej inicjatywy zrodziła się z tego, że chcieliśmy usłyszeć ich głos" – powiedziała w niedzielę koordynatorka projektu "Sto flag na sto lat" Agata Grzybowska.

Flagi zawisły na sześciometrowych masztach ustawionych na placu Solidarności, który jest dachem Centrum Dialogu Przełomy. W niedzielę wieczorem flagi podświetlono, a otwarciu wystawy towarzyszył koncert Szczecin Brass Quintet.

Stworzone przez szczecinian proporce najczęściej zachowują barwy polskiej flagi, ale powstały też wersje różnokolorowe. Przeróżne są także umieszczone na nich znaki graficzne – od psich łap przez serca po wizerunki Ziemi, korony czy tęczy.

Jedna z flag przedstawia dom, widnieją na niej barwy Polski i Szczecina. "Chciałam przez to wyrazić, że jestem tu, że tu byłam zawsze, że chciałabym być tutaj zawsze, realizować się w gronie rodzinnym i po prostu – żyć w spokoju" – powiedziała jej autorka Jolanta Lwow.

Projekt stworzony przez niezależny zespół animatorów przy współpracy Domu Kultury 13 Muz i Muzeum Narodowego w Szczecinie został zaplanowany jako przedsięwzięcie obywatelskie. Jego celem jest uczczenie setnej rocznicy odzyskania przez Polskę niepodległości, a także – jak tłumaczyli organizatorzy – próba zwrócenia uwagi na rolę i istotę społeczeństwa oraz jego roli w demokratycznym, wolnym kraju.

Do udziału w projekcie zaproszeni zostali mieszkańcy Szczecina. Powstał zespół "liderów", do którego zadań należało powołanie kolejnych grup – "bohaterów miejskich". Ci ostatni, podczas kilkutygodniowego cyklu spotkań stworzyli setkę oryginalnych proporców, na których pokazali swoje przekonania, osiągnięcia lub marzenia.

Przed stworzeniem flag, uczestnicy podczas warsztatów zastanawiali się nad tożsamością w ujęciu narodowym, lokalnym i osobistym. Rozmawiali o wolności i niepodległości, polskich tradycjach i kulturze.

Za projekty graficzne flag odpowiadają Kaja i Piotr Depta-Kleśta. Flagi będzie można oglądać na placu Solidarności także w poniedziałek.