Liderzy PiS uczcili pamięć ofiar katastrofy smoleńskiej 
                                        

            Premier Mateusz Morawiecki, prezes PiS Jarosław Kaczyński oraz szefowie: MON Mariusz Błaszczak i MSWiA Joachim Brudziński wzięli w poniedziałek w Warszawie udział w mszy św. w intencji ofiar katastrofy smoleńskiej. Później część uczestników mszy udała się przed Pałac Prezydencki.
      
            W wieczornej mszy, która odbyła się w archikatedrze św. Jana Chrzciciela w Warszawie, uczestniczyli także m.in: szef gabinetu politycznego premiera Marek Suski, szef Komitetu Stałego Rady Ministrów Jacek Sasin oraz przewodniczący podkomisji smoleńskiej, były minister obrony Antoni Macierewicz.
 
Po mszy część zgromadzonych przeszła Krakowskim Przedmieściem przed Pałac Prezydencki, gdzie zmówiono modlitwę. Wśród nich byli m.in. działacze Stowarzyszenia Solidarni 2010. Politycy PiS nie brali udziału w marszu.
 
W poniedziałek rano msza św. w intencji ofiar katastrofy smoleńskiej odbyła się w kościele seminaryjnym. Po mszy delegacja polityków PiS złożyła wieniec przed Pomnikiem Ofiar Tragedii Smoleńskiej 2010 r. przy pl. Piłsudskiego.
 
W imieniu prezydenta Andrzeja Dudy, szef jego gabinetu Krzysztof Szczerski, złożył w poniedziałek w kaplicy Pałacu Prezydenckiego wieniec przed tablicą upamiętniającą Lecha i Marię Kaczyńskich, ostatniego prezydenta na uchodźstwie Ryszarda Kaczorowskiego oraz pracowników Kancelarii Prezydenta, którzy zginęli w katastrofie smoleńskiej.
 
W ósmą rocznicę katastrofy smoleńskiej, 10 kwietnia tego roku odbył się 96., ostatni z organizowanych w miesięcznice, marsz z warszawskiej archikatedry przed Pałac Prezydencki. Jarosław Kaczyński powiedział wówczas, że odbyło się 96. marszów, tyle ile ofiar katastrofy smoleńskiej i podkreślił, że choć nie będą odbywały się już takie marsze, to miesięcznice trwają.
 
10 kwietnia 2010 r. w katastrofie samolotu Tu-154M pod Smoleńskiem zginęło 96 osób, w tym prezydent Lech Kaczyński i jego małżonka, najwyżsi dowódcy Wojska Polskiego oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. rocznicy zbrodni katyńskiej.