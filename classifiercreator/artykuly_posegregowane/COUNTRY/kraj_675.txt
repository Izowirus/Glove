Władze opolskiego PSL wskazały swojego prezesa - Stanisława Rakoczego - na reprezentanta ludowców w zarządzie województwa. Rekomendacja dotyczy okresu jednego roku, po którym Rakoczy ma zrezygnować z przywództwa partii i stanowiska we władzach regionu.
      
            Jak poinformował PAP Marcin Oszańca, rzecznik Zarządu Wojewódzkiego PSL w Opolu, sprawa wyboru przedstawiciela tej partii do zarządu województwa opolskiego była przedmiotem spotkania prezydium ZW, w którym uczestniczył prezes partii Władysław Kosiniak-Kamysz.

"Prezydium ZW PSL jednogłośnie udzieliło rekomendacji prezesowi Stanisławowi Rakoczemu na stanowisko członka zarządu województwa opolskiego. Kolega Rakoczy jest jedynym kandydatem PSL na to stanowisko. Jednocześnie prezes Rakoczy złożył oświadczenie, zgodnie z którym po wyborach parlamentarnych w 2019 roku zrezygnuje zarówno z pracy w zarządzie województwa, jak i pełnienia funkcji szefa organizacji wojewódzkiej Polskiego Stronnictwa Ludowego.  Władze organizacji przyjęły uzasadnienie, że przez najbliższy rok, w czasie którego przeprowadzone będą dwie kampanie wyborcze, zmiana władz może w negatywny sposób wpłynąć na wynik PSL" - poinformował Oszańca.

Sprawa wyboru kandydata PSL do zarządu województwa jest przedmiotem spekulacji od ogłoszenia wyniku wyborów do sejmiku województwa opolskiego. Ludowcy stracili 6 z 8 miejsc w sejmiku i w 30-osobowym organie, gdzie 13 mandatów posiada Koalicja Obywatelska, 10 PiS i 5 Mniejszość Niemiecka, przestali odgrywać znaczącą rolę przy budowaniu koalicji.

Do sejmiku województwa opolskiego z list PSL dostali się tylko dwaj kandydaci z powiatu nyskiego: dr Norbert Krajczy oraz członek zarządu województwa Antoni Konopka. Rakoczy nie zdobył mandatu radnego startując z rodzinnego Kluczborka, gdzie po raz pierwszy od powołania powiatów ludowcy mogą być całkowicie odsunięci od władzy przez koalicję PO-Ziemia Kluczborska. Zdaniem części działaczy PSL, ze względu na wyniki wyborów, to właśnie Konopka powinien być rekomendowany do zarządu powiatu. Jak poinformował Oszańca, Antoni Konopka nie złoży mandatu radnego sejmiku województwa opolskiego, a tym samym będzie musiał odejść z urzędu marszałkowskiego.

W ubiegłym tygodniu PO-Nowoczesna-Mniejszość Niemiecka i PSL podpisały umowę programową, która określa najważniejsze działania do realizacji przez koalicję KO-MN-PSL w kadencji 2018-2023. Według ustaleń przyszłych koalicjantów trzy miejsca w pięcioosobowym zarządzie województwa przypadną PO, i po jednym MN i PSL. Przyszłym przewodniczącym sejmiku województwa opolskiego ma być przedstawiciel Mniejszości Niemieckiej.