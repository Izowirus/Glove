Jeżeli PO wygra wybory parlamentarne, to zabierze rodzinom pieniądze z rządowego programu Rodzina 500 plus - powiedział na wtorkowej konferencji prasowej w Kaliszu poseł PiS Jan Mosiński. Jego zdaniem politycy PO doświadczają aberracji mówiąc o wprowadzeniu zmian w programie 500 plus.
      
            Poseł PiS Jan Mosiński na wtorkowej konferencji prasowej w wielkopolskim Kaliszu skomentował wypowiedzi niektórych polityków PO na temat wprowadzenia zmian w programie Rodzina 500 plus.

Zdaniem parlamentarzysty PiS Platforma chce, żeby świadczenia nie były przyznawane osobom bezrobotnym. "Mówienie, że rodzice którzy nie pracują, nie powinni tych pieniędzy otrzymać, jest aberracją. Proponuję, żeby panowie Grzegorz Schetyna i Jan Grabiec zamienili się na życie rodzin, które nie mają pracy" - oświadczył poseł PiS.

Mosiński twierdzi, że PO chce likwidacji programu 500 plus niezależnie od kryteriów, jakie miałyby obowiązywać.

"Nie wierzę w żadne zapewnienia, że to będzie modyfikacja. Z mojego doświadczenia, jako byłego szefa Solidarności w Południowej Wielkopolsce, wynika, że kiedy pojawiały się słowa restrukturyzacja lub modernizacja, to za tym kryło się albo zabranie czegokolwiek i zwolnienie ludzi z pracy, albo jakieś nieakceptowalne społecznie konsekwencje" - powiedział Mosiński.

Poseł PiS powiedział, że politycy PO nie potrafią zrozumieć, że 500 plus jest programem prorodzinnym, a nie zasiłkiem socjalnym.  "To jest program prorozwojowy dla rodzin; między innymi ma być zachętą, aby rodziło się więcej dzieci. A rodzice doskonale wiedzą, jak dysponować pieniędzmi" - dodał.

W poniedziałek, po południu Jan Grabiec i Marcin Kierwiński zapewniali na konferencji prasowej w Sejmie, że PO chce utrzymania programu 500 plus i rozszerzenia go na wszystkie dzieci, ze szczególnym uwzględnieniem matek samotnie wychowujących dzieci.

Grabiec stwierdził, że artykuł, który ukazał się w "SE" "wprowadza w błąd opinię publiczną". "Od momentu uchwalenia tego programu (500 plus - PAP) jesteśmy za utrzymaniem tego programu i za jego rozszerzeniem" - mówił Grabiec. Rzecznik PO zapewniał, że "SE" nie cytował w sposób dosłowny jego wypowiedzi. "Rozmawiałem z redaktorem na temat oddziaływania 500 plus na rynek pracy i zwracałem uwagę na to, że kryterium dochodowe w wysokości 800 zł dyskryminuje osoby, które chcą pracować" - mówił Grabiec.

Program Rodzina 500 plus to nieopodatkowane 500 zł miesięcznie na każde drugie i kolejne dziecko, bez kryterium dochodowego. Rodziny o niskich dochodach otrzymają wsparcie także na pierwsze lub jedyne dziecko. "To nawet 6 tys. zł netto rocznego wsparcia dla dziecka. Świadczenie wychowawcze to wsparcie długofalowe polskich rodzin" - informuje na stronie Ministerstwo Rodziny, Pracy i Polityki Społecznej.