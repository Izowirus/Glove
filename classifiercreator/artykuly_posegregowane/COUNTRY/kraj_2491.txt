Warszawa, 2006.2018. Minister obrony narodowej Mariusz Błaszczak przed posiedzeniem rządu, 20 bm. w KPRM w Warszawie.  (sko) PAP/Leszek Szymański PAP © 2018 / Leszek Szymański
                                        

            Minister obrony narodowej Mariusz Błaszczak pośmiertnie awansował na stopień kapitana oraz odznaczył Złotym Medalem za Zasługi dla Obronności Kraju, pilota, który w ubiegłym tygodniu zginął w katastrofie samolotu MiG-29 - poinformował MON w sobotę na Twitterze.
      
            "Decyzją ministra obrony narodowej @mblaszczak pilot Krzysztof Sobański, który zginął w katastrofie samolotu MiG29, został pośmiertnie awansowany na stopień kapitana oraz odznaczony Złotym Medalem za Zasługi dla Obronności Kraju" - napisał MON.

Resort przekazał, że w sobotę w kościele w Pruszczu Gdańskim odbyło się ostatnie pożegnanie pilota.

Do tragedii doszło w ubiegły piątek, 6 lipca. O godz. 1.57 w nocy w okolicach Pasłęka (woj. warmińsko-mazurskie) rozbił się samolot MiG-29 z 22. Bazy Lotnictwa Taktycznego. Pilot katapultował się, ale nie przeżył wypadku.

Tragicznie zmarły pilot posiadał ponad 850 godzin wylatanych w powietrzu, w tym ponad 600 godzin na MiG-29, na których pełnił dyżury bojowe. Wielokrotnie brał udział w krajowych i międzynarodowych ćwiczeniach.

Po katastrofie, Błaszczak informował, że państwo polskie objęło opieką najbliższych tragicznie zmarłego pilota.

Katastrofę samolotu MiG-29 bada Komisja Badania Wypadków Lotniczych Lotnictwa Państwowego.