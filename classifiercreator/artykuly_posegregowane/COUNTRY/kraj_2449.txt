Warszawa, 17.07.2018. Premier Mateusz Morawiecki podczas konferencji prasowej po posiedzeniu rządu w KPRM w Warszawie, 17 bm. (cat)  PAP/Paweł Supernak
                                        

            Nie chcę się na ten temat wypowiadać, ponieważ jest to wyłączna prerogatywa TK - powiedział we wtorek premier Mateusz Morawiecki, pytany o orzeczenie Trybunału ws. prezydenckiego prawa łaski. Jak dodał, wyrok TK jest dla niego jednoznaczny.
      
            Trybunał Konstytucyjny uznał we wtorek, że prezydent może skorzystać z prawa łaski przed prawomocnym skazaniem, co oznacza, że Andrzej Duda miał prawo ułaskawić b. szefa CBA (obecnie rządowego koordynatora służb specjalnych) Mariusza Kamińskiego.

Pytany przez dziennikarzy na konferencji prasowej, czy ucieszyło go to orzeczenie, szef polskiego rządu odpowiedział, że trudno mu się na ten temat wypowiadać i nie chce się wypowiadać, "ponieważ jest to oczywiście wyłączna prerogatywa i kompetencja Trybunału". "Wyrok w tej sprawie jest dla mnie jednoznaczny" - zaznaczył Morawiecki.

TK w składzie pięciu sędziów - przy jednym zdaniu odrębnym - po rozpatrzeniu wniosku prokuratora generalnego Zbigniewa Ziobry orzekł, że niekonstytucyjne jest nieuwzględnienie w przepisach jako powodu niedopuszczalności dalszego prowadzenia postępowania karnego prezydenckiego aktu łaski. Wniosek Ziobry wpłynął do TK nieco ponad miesiąc po uchwale Sądu Najwyższego, który pod koniec maja 2017 r. uznał, że prezydenckie prawo łaski może być stosowane wyłącznie wobec osób prawomocnie skazanych.

Rozstrzygnięcie, które zapadło wtedy w SN, miało związek z ułaskawieniem Mariusza Kamińskiego. Prezydent Andrzej Duda podjął w listopadzie 2015 r. taką decyzję, mimo iż Kamiński, nie został skazany prawomocnym wyrokiem sądu. "Oczekiwanie, że z powodu pojedynczej sprawy skorzystania przez prezydenta z prawa łaski TK ograniczy prerogatywę prezydencką, należy uznać za bezpodstawne" - podkreślił w uzasadnieniu wyroku sędzia TK Grzegorz Jędrejek.