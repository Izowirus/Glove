Warszawa, 21.06.2018. Prezydent Andrzej Duda zwiedza otwarte, 21 bm. w Warszawie Mobilne Muzeum Multimedialne. Projekt Mobilne Muzeum Multimedialne został zrealizowany z okazji obchodów 100 rocznicy odzyskania niepodległości Polski. (sko) PAP/Jakub Kamiński PAP © 2018 / Jakub Kamiński
                                        

            Wystawa Mobilnego Muzeum Multimedialnego pokazuje, że niepodległość została odzyskana dzięki współpracy ludzi, którzy mieli różne poglądy, ale jeden cel - wolną, suwerenną Polskę na mapie Europy i świata - powiedział prezydent Andrzej Duda w czwartek w Warszawie.
      
            Jak powiedział Duda podczas otwarcia Mobilnego Muzeum Multimedialnego - będącego prezydenckim projektem zainicjowanym w ramach obchodów setnej rocznicy odzyskania przez Polskę niepodległości - ekspozycja "pokazuje jeden element", na którym szczególnie mu zależało.

"Pokazuje, że niepodległość została odzyskana (...) dzięki współpracy pomiędzy ludźmi, którzy bardzo często mieli różne poglądy, ale jeden wspólny cel - chcieli wolnej, niepodległej, suwerennej Polski z powrotem na mapie Europy i świata; żebyśmy się wydobyli spod okupacji zaborców i z powrotem mieli własne państwo, o którym tak mocno marzyli" - powiedział prezydent podczas inauguracji projektu, która odbyła się przy Pałacu Prezydenckim.

Jak zaznaczył, współpraca m.in. Józefa Piłsudskiego i Romana Dmowskiego doprowadziła do powrotu Polski na mapę, jednak - jak ocenił Duda - "ten jej powrót (...) był też wielkim sukcesem całego naszego narodu i w kraju, i poza jego granicami". Przypomniał, że "wiele zostało dla odzyskania niepodległości zrobione także poza granicami kraju, choćby w Stanach Zjednoczonych, gdzie działał Ignacy Paderewski, dzięki któremu między innymi Polska znalazła się w słynnych tezach prezydenta Wilsona".

Mówiąc o ekspozycji, prezydent podkreślił, że szczególnie zależy mu na tym, aby muzeum odwiedzała młodzież, "żeby zobaczyła też, co odkryli Polacy, jakie są wspaniałe wynalazki, rzeczy, których nieraz używamy na co dzień". "Mnóstwo (...) elementów, które dzisiaj są w codziennym użytku na całym świecie, to właśnie dzieło polskiego intelektu" - zaznaczył.

Jak ocenił Duda, sama ekspozycja jest "krótka, ale niezwykle ciekawa, bardzo nowoczesna". "Cieszę się ogromnie z tego, że to przedsięwzięcie nam się udało, i że ona jest, i że pod auspicjami prezydenta Rzeczpospolitej wkrótce stąd, z Warszawy wyruszy w Polskę i będzie objeżdżała polskie miasta, polskie miasteczka" - powiedział Duda.

Podkreślił również, że odwiedzenie wystawy będzie okazją do tego, by "starsi mogli sobie przypomnieć, młodzi zobaczyć jak bardzo powinniśmy być dumni z naszej ojczyzny, jak wielkie są zasługi Polaków dla Polski i dla świata, i jaka jest nasza historia - przedstawiona w sposób atrakcyjny, (...) niezwykle nowoczesny, w taki sposób jaka była, jaka staje się i jaka będzie (...) w przyszłości nasza ojczyzna".

Celem przedsięwzięcia jest przybliżenie zwiedzającym - za pomocą m.in. archiwalnych fotografii i dokumentów, fragmentów filmów historycznych, nowoczesnych animacji oraz interaktywnych aplikacji - wiedzy na temat historii Polski, zachęcenie rodaków do wspólnego świętowania jubileuszu stulecia odzyskanie niepodległości, a także dopełnienie lokalnych obchodów związanych z tą nadchodzącą rocznicą.

Narracja wystawy koncentruje się wokół wątku budowania nowoczesnego, odradzającego się po 123 latach niewoli państwa. Przypomina także kluczowe postaci dla procesu odrodzenia się kraju, czyli sześciu "ojców niepodległości": Józefa Piłsudskiego, Ignacego Jana Paderewskiego, Wojciecha Korfantego, Romana Dmowskiego, Ignacego Daszyńskiego i Wincentego Witosa. Ekspozycja ukazuje szeroką panoramę II Rzeczypospolitej; wiele miejsca poświęca rodzimym wynalazkom.

Każda osoba zwiedzająca wystawę będzie miała możliwość umieszczenia podpisu w księdze okolicznościowej, powstałej z inicjatywy prezydenta.

Ekspozycję Mobilnego Muzeum Multimedialnego będzie można oglądać przy stołecznym Krakowskim Przedmieściu do piątku. Potem będzie ona pokazana w 56 miejscowościach we wszystkich województwach.