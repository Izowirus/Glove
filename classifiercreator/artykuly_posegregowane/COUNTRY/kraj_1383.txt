Nie chcemy wiązać samorządów z wielką polityką, z wielkimi partiami i z biciem się o to, kto jest ważniejszy w Warszawie - mówił w piątek szef SLD Włodzimierz Czarzasty.  Stwierdził, że SLD liczy na godne miejsce po tych wyborach.
      
            Jak wyliczał Czarzasty, Sojusz wystawił w nadchodzących wyborach samorządowych listy w 340 powiatach, znalazło się na nich ok. 20 tys. kandydatów. "W części są to listy SLD - Lewica Razem, w wielu - komitety lokalne" - dodał.

"Liczymy na godne miejsce po tych wyborach, dlatego bo jesteśmy jedyną partią pozaparlamentarną w Europie, która ma dosyć stabilne - chociaż oczywiście chcielibyśmy, żeby były lepsze - notowania, ale trzecie miejsce" - podkreślił lider SLD.

Jak mówił, w zaplanowanej w niedzielę w Warszawie konwencji, podczas której przedstawione będą założenia programowe komitetu SLD - Lewica Razem, wezmą udział koalicjanci Sojuszu oraz b. prezydent Aleksander Kwaśniewski, a także b. premierzy - Włodzimierz Cimoszewicz i Marek Belka.

"Uważamy, że więcej w samorządach powinniśmy inwestować w człowieka, niż w infrastrukturę. Infrastruktury jest już dużo (...) ale tak naprawdę polityka służy temu, żeby ludziom - obywatelkom i obywatelom, mieszkankom i mieszkańcom - było lepiej. Dlatego, jeśli można pomóc ludziom starszym, jeżeli można budować domy dziennej opieki, budować i udostępniać bezpłatne żłobki, przedszkola, pomagając w ten sposób i młodym, i starszym, to my chcemy to po prostu robić" - podkreślił Czarzasty.

"Nie chcemy wiązać samorządów z wielką polityką, nie chcemy wiązać samorządów z wielkimi partiami i z +biciem się+ o to, kto jest ważniejszy w Warszawie" - zaznaczył.

Odnoszą się do wyborów w woj. świętokrzyskim Czarzasty podkreślił, że docenia start w wyborach byłych parlamentarzystów SLD - Jerzego Jaskierni i Henryka Milcarza oraz b. posła do Parlamentu Europejskiego Andrzeja Szejny (ubiegają się o mandat radnych sejmiku).

Uczestniczący w konferencji kandydat SLD na prezydenta Kielc Marcin Chłodnicki zadeklarował, że jeżeli zostanie wybrany, to spośród wszystkich pozostałych kontrkandydatów w wyborach stworzy "radę doradczą". "Zaproponuję to każdemu z moich kontrkandydatów, bez względu jaki wynik osiągnie" - podkreślił.

Dodał, że zmniejszy liczbę wiceprezydentów w mieście do dwóch (obecnie jest trzech), a jednym z nich ma zostać obecna radna SLD, Joanna Grzela. "Chcę powiedzieć, że po tych spotkaniach, które odbywamy wspólnie z kandydatem na prezydenta Kielc, z koleżankami i kolegami w różnych okręgach - jest wiele do zrobienia i to, co od wielu lat podkreślamy, mianowicie zapóźnienia w obszarach poza centrum. Jest potrzeba abyśmy zadbali także o tzw. dzielnice peryferyjne miasta, tam widać największe zaniedbania. To cały czas jest mocno podkreślane, niezależnie od tego z kim się spotykamy, z jaką grupą wiekową rozmawiamy" - podkreśliła Grzela.

Jak mówiła kandydująca na radną z list SLD działaczka feministyczna Małgorzata Marenin, obserwuje się "nasilenie pewnych nastrojów związanych z uzależnieniem władz samorządowych, państwowych od hierarchów Kościoła katolickiego".

"W naszym programie +Świecki Samorząd+ postulujemy przede wszystkim rozdzielenie władzy kościelnej, od władzy samorządowej. Chodzi o to, aby uroczystości o charakterze samorządowym, państwowym, miejskim z udziałem władz odbywały się jako uroczystości świeckie, natomiast uroczystości religijne, żeby również odbywały się w charakterze kościelnym, bez udziału naszych dygnitarzy, szczególnie kiedy sprawują jakieś wysokie funkcje w samorządzie" - opisywała Marenin.