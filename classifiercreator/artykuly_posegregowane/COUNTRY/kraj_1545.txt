PAP/Leszek Szymański
                                        

            12 października komisja śledcza ds. VAT przesłucha byłego ministra finansów Jana Vincentego Rostowskiego, a 19 października b. ministra sprawiedliwości i prokuratora generalnego Zbigniewa Ćwiąkalskiego - poinformował w środę szef sejmowej komisji  śledczej ds. VAT Marcin Horała (PiS).


      
            "Już mam sygnał, że pełnomocnik pana Jana Vincenta Rostowskiego potwierdził termin 12 października, więc wtedy przesłuchamy Jana Vincenta Rostowskiego, a 19 października prof. Zbigniewa Ćwiąkalskiego" - poinformował Horała w środę w TVP1, pytany o kolejnych przesłuchania przed komisją.

Dopytywany, czy pogodzi obowiązki szefa sejmowej komisji śledczej ze swą kampanią wyborczą jako kandydata na prezydenta Gdyni, Horała powiedział: "z mojego punktu widzenia, jakby interesu politycznego jako kandydata na prezydenta Gdyni, byłoby (lepiej) wziąć sobie urlop od prac komisji na czas kampanii".

Jak ocenił, "to nie sprzyja wyborom samorządowym". "To zupełnie jakby inne tematy, kandydat powinien się inaczej pokazywać w wyborach samorządowych w innym kontekście, ale to są moje obowiązki jako posła, nikt mnie z nich nie zwolnił" - podkreślił Horała.

Komisja śledcza ds VAT powołana została na początku lipca br. W połowie września komisja przesłuchała pierwszego świadka - prof. Witolda Modzelewskiego, który m.in. był wiceministrem finansów w latach 1992-1996. i jest m.in. autorem pierwszej ustawy o VAT.

W komisji śledczej, obok Horały, zasiadają posłowie PiS: Kazimierz Smoliński, Małgorzata Janowska, Wojciech Murdzek i Andrzej Matusiewicz oraz posłowie: Zbigniew Konwiński (PO), Mirosław Pampuch (Nowoczesna), Marek Jakubiak (Kukiz'15) i Genowefa Tokarska (klub PSL-UED).

Komisja śledcza ma zbadać i ocenić prawidłowość działań rządów PO-PSL związanych z zapewnieniem dochodów z VAT i akcyzy oraz ewentualne zaniedbania w tym zakresie. Zbada okres od grudnia 2007 r. do listopada 2015 roku. W uzasadnieniu uchwały napisano, że w latach 2007-2015 można było zaobserwować zjawisko stopniowego rozszczelnienia systemu podatku VAT. Według nich Polska nie podejmowała działań sugerowanych przez raporty Komisji Europejskiej i wprowadzanych w innych krajach.

Zgodnie z uchwałą Sejmu powołującą komisję, jej prace mają odnosić się w szczególności do działań, zaniedbań i zaniechań m.in. członków rządu, "w szczególności ministra właściwego do spraw budżetu, finansów publicznych i instytucji finansowych, i podległych im funkcjonariuszy publicznych".

Wskazano również na prezesa Najwyższej Izby Kontroli i podległych mu funkcjonariuszy publicznych, prokuraturę oraz organy powołane do ścigania przestępstw, "w szczególności Szefa Agencji Bezpieczeństwa Wewnętrznego, Szefa Centralnego Biura Antykorupcyjnego oraz Komendanta Głównego Policji i podległych im funkcjonariuszy publicznych".