Kalisz, 01.05.2018. Biskup kaliski Edward Janiak podczas dorocznej pielgrzymki Robotników i Pracodawców do Sanktuarium św. Józefa w Kaliszu, organizowanej przez Komisję Krajową i Zarząd Regionu Wielkopolska Południowa NSZZ "Solidarność", 1 bm. (mr) PAP/Tomasz Wojtasik PAP © 2018 / Tomasz Wojtasik
                                        

            Zależy nam, aby ludzi łączyć, nazywać rzeczy po imieniu i żyć w prawdzie historycznej – powiedział we wtorek do pielgrzymów w Kaliszu biskup diecezji kaliskiej Edward Janiak.
      
            22 poczty sztandarowe z całej Polski uczestniczyły we wspólnej modlitwie w Sanktuarium św. Józefa w Kaliszu.

Biskup diecezji kaliskiej Edward Janiak z okazji XXVI Ogólnopolskiej Pielgrzymki Robotników i Pracodawców do św. Józefa powiedział, że etos solidarności i jego przesłanie się nie starzeją. Apelując o niezakłamywanie historii, przypomniał swoje doświadczenia z okresu stanu wojennego.

"Byłem wtedy młodym księdzem we Wrocławiu, to był drugi rok mojego kapłaństwa. Kiedy zobaczyłem, jak w styczniu na mrozie ZOMO lało wodę na ludzi, to nie wytrzymałem i z ambony zawołałem do nich, żeby się opamiętali. 87–letni proboszcz powiedział mi wtedy, że jestem za młody, żeby nie wchodzić w te tematy, mam głosić ewangelię, a resztę zrobi Pan Bóg. Na drugi dzień skuto mnie w kajdanki, a ja nie wiedziałem dlaczego. Miałem się tłumaczyć z tego, co mówiłem. Trafiłem na panią prokurator, która po tych zomowcach pojechała ostrym językiem, a mnie kazała jechać prosto do domu. Mimo że te podziały były wyraźne, to jednak wśród ludzi było dużo życzliwości i entuzjazmu. Dlatego nam zależy, aby ludzi łączyć, ale też rzeczy nazywać po imieniu i żyć w prawdzie historycznej. Widzimy, że ta prawdziwa dekomunizacja trwa do dzisiaj, ale najważniejsze jest to, że ludzie nie giną i nie ma przelewu krwi. Cieszymy się, że żyjemy w kraju wolnym i decydujemy o sobie" – powiedział bp Edward Janiak.

Ksiądz Sławomir Kęszka w kazaniu mówił o roli pracy w życiu człowieka, odwołując się do przykładów z życia św. Józefa. Podkreślił, że słowo solidarność w Polsce znaczy znacznie więcej. "Praca wyzwala człowieka najpełniej i go uzdalnia, jego energię, inicjatywę i wszelkie zamierzenia. Jest szkołą wielu cnót osobistych i społecznych, jak wytrzymałość, cierpliwość, męstwo i solidarność" - powiedział.

Pielgrzymkę zorganizowała Komisja Krajowa i Zarząd Regionu Wielkopolska Południowa NSZZ "Solidarność".

Jej pomysłodawcami są ś.p. Lucjan Andrzejczak, były proboszcz parafii i kustosz Sanktuarium Św. Józefa, oraz były przewodniczący NSZZ "Solidarność" Wielkopolska Południowa Jan Mosiński, dzisiaj poseł PiS z Kalisza.

W 26. pielgrzymce uczestniczyli przedstawiciele różnych grup zawodowych, którzy podczas modlitwy zawierzyli św. Józefowi swoje problemy. Po mszy św. pielgrzymi podzielili się chlebem i złożyli kwiaty pod pomnikiem św. Jana Pawła II.