Premier Mateusz Morawiecki. PAP ADAM WARZAWA / Adam Warżawa
                                        

            W czerwcu pozytywnie pracę premiera Mateusza Morawieckiego ocenia 45 proc. badanych, 38 proc. - ocenia ją negatywnie; działalność rządu dobrze ocenia 45 proc. badanych, a źle - 41 proc.; pracę prezydenta dobrze ocenia 49 proc. badanych, a negatywnie - 38 proc. - wynika z sondażu Kantar Public.
      
            W czerwcu odsetek pozytywnych ocen rządu wzrósł o 5 pkt proc., a negatywnych - spadł o 4 pkt. proc. Polepszyły się też - w stosunku do badania z maja - notowania premiera; pracę szefa rządu pozytywnie ocenia o 3 pkt proc. więcej badanych, udział ocen negatywnych zwiększył się o 1 pkt. proc.

Pracę premiera w czerwcu zdecydowanie dobrze ocenia 10 proc. badanych, a raczej dobrze - 35 proc. Negatywnie pracę premiera oceniło łącznie 38 proc. badanych, z czego 25 - raczej źle, a 13 proc. - zdecydowanie źle. 17 proc. badanych nie miało zdania w kwestii oceny pracy premiera - o 4 punkty proc. mniej niż w poprzednim badaniu.

Spośród 45 proc. badanych, którzy dobrze ocenili pracę rządu, 7 proc. oceniło ją zdecydowanie dobrze, a 38 proc. - raczej dobrze. Negatywnie pracę gabinetu Mateusza Morawieckiego oceniło łącznie 41 proc., z czego 14 proc. oceniło ją zdecydowanie źle, a 27 proc. - raczej źle. 14 proc. badanych odpowiedziało: "trudno powiedzieć" - o 1 punkt proc. mniej niż poprzednio.

Z kolei prezydent - jak wynika z sondażu - w czerwcu cieszył się pozytywnymi opiniami 49 proc. respondentów (zdaniem 12 proc. wypełnia on swoje obowiązki zdecydowanie dobrze, a 37 proc. - raczej dobrze), przy czym ich odsetek wzrósł o 1 punkt proc. względem minionego miesiąca.

Źle pracę prezydenta ocenia natomiast 38 proc. ankietowanych przez Kantar (24 proc. - raczej źle, 14 proc. - zdecydowanie źle), czyli o 1 punkt proc. więcej niż w maju. 13 proc. respondentów było niezdecydowanych w ocenie pracy Andrzeja Dudy - o 2 pkt. proc. mniej niż w poprzednim badaniu.

"W czerwcu wszystkie trzy badane instytucje władzy uzyskały pozytywne oceny swojej działalności. Opinie prezydenta pozostały na takim samym poziomie, jak to było w maju, wzrosła nieznacznie ocena działalności premiera, a najlepiej został oceniony rząd" - zauważa Kantar Public. "Oceny działalności rządu, premiera i prezydenta są spójne z preferencjami wyborczymi Polaków. Jeśli chodzi o poparcie w potencjalnych wyborach, w tym miesiącu odnotowaliśmy także wzrost wyniku partii rządzącej" - dodaje.

Sondaż przeprowadzono w dniach 8-17 czerwca, na ogólnopolskiej reprezentatywnej próbie 1050 mieszkańców Polski, w wieku 15 i więcej lat, techniką wywiadów bezpośrednich wspomaganych komputerowo.