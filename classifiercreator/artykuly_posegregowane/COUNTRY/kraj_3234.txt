Warszawa, 11.05.2018. Marszałek Senatu Stanisław Karczewski (n/z) podczas posiedzenia Senatu, 11 bm. Prawdopodobnie Senat zajmie się m.in. uchwaloną w czwartek przez Sejm nowelizacją ustawy o Sądzie Najwyższym, która zmienia przepisy dot. skargi nadzwyczajnej i mianowania asesorów. (awa) PAP/Jacek Turczyk ***Zdjęcie do depeszy PAP pt. Senat wznowił obrady; zostały one przedłużone o dwa dni - 15 i 16 maja*** PAP © 2018 / Jacek Turczyk
                                        

            Nie mam nic przeciw obniżeniu uposażenia prezydiów: Sejmu i Senatu, jeśli będzie taka propozycja; inicjatywa jednak leży po stronie prezydenta Andrzeja Dudy - powiedział w piątek marszałek Senatu Stanisław Karczewski.
      
            Wicemarszałek Sejmu Stanisław Tyszka (Kukiz'15) poinformował w piątek, że na jego wniosek marszałek Sejmu Marek Kuchciński wystąpi do prezydenta o obniżenie pensji członkom Prezydium Sejmu. W rozmowie z PAP Tyszka poinformował, że podczas posiedzeń Prezydium Sejmu we wtorek i w czwartek dwukrotnie apelował o wniosek o obniżenie wynagrodzeń członków Prezydium Sejmu. "W piątek marszałek Kuchciński zapowiedział, że taki wniosek złoży do prezydenta" - mówił Tyszka.

Tyszka zaznaczył, że taki tok postępowania, wynika z ustawy o wynagrodzeniu osób zajmujących kierownicze stanowiska państwowe, która stanowi, że "szczegółowe zasady wynagradzania osób zajmujących kierownicze stanowiska państwowe (...) ustala prezydent w drodze rozporządzenia".

O sprawę dziennikarze spytali w piątek marszałka Senatu Stanisława Karczewskiego. "Ja nie mam nic przeciwko temu. Jeśli będzie taka propozycja, inicjatywa leży w rękach pana prezydenta. Dopóki nie będzie takich propozycji, ja przekazuje kwotę na pomoc dla rodzin w Syrii" - powiedział Karczewski.

W czwartek wieczorem Sejm uchwalił ustawę, która przewiduje obniżenie uposażenia parlamentarzystów o 20 proc. Zgodnie z ustawą, uposażenie posła i senatora będzie odpowiadało 80 proc. wysokości wynagrodzenia podsekretarza stanu, ustalonego na podstawie przepisów o wynagrodzeniu osób zajmujących kierownicze stanowiska państwowe, z wyłączeniem dodatku z tytułu wysługi lat.

Marszałka Senatu spytano, czy planuje rozszerzenie porządku obecnego posiedzenia Izby o tę ustawę; zostało ono przedłużone o dwa dni, na najbliższy wtorek i środę.

"Tego nie wiem, wszystkie ustawy wczoraj przegłosowane przez Sejm skierowałem do odpowiednich komisji, jak one będą pracowały, nie jestem w stanie przewidzieć. Myślę, że te prace będą się posuwały dosyć szybko" - odpowiedział Karczewski.