Radni KO w Warszawie powinni przywrócić bonifikatę 98 proc. przy przekształceniu prawa użytkowania wieczystego w prawo własności - powiedział PAP szef klubu PO-KO Sławomir Neumann. Zapowiedział też złożenie projektu ustawy, który zakłada taką samą bonifikatę na gruntach Skarbu Państwa.
      
            W połowie października, przed wyborami samorządowymi, Rada Warszawy przyjęła uchwałę ustanawiającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku. Wówczas stosowny projekt uchwały przedstawił wiceprzewodniczący rady Dariusz Figura (PiS), a poparli go jednomyślnie wszyscy radni biorący udział w głosowaniu.

W miniony czwartek Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS. Projekt wniósł na sesję wiceprezydent stolicy Robert Soszyński. Podał, że przy 98-proc. bonifikacie utrata przychodów Warszawy jest szacowana w stosunku do zerowej bonifikaty na poziomie 3,5 mld zł, a w stosunku do 60-proc. bonifikaty - na poziomie około 1,8 mld zł.

We wtorek prezydent Warszawy Rafał Trzaskowski poinformował, że zwróci się do przewodniczącej Rady Miasta Warszawy o zwołanie sesji w środę i o tym, że będzie rekomendował powrót do bonifikaty 98 proc. przy przekształceniu prawa użytkowania wieczystego w prawo własności.

Neumann powiedział we wtorek PAP, że jeszcze tym roku posłowie klubu PO-KO "będą starali" się złożyć w Sejmie projekt ustawy, który "wprowadziłby bonifikatę przy uwłaszczeniu na gruntach Skarbu Państwa na 98 proc.".

"Miasto przywróci ulgę 98-procentową, a my jednocześnie zaproponujemy ustawę, która wpisze taką samą bonifikatę na gruntach Skarbu Państwa, żeby ta sprawiedliwość, o której mówiono, przyjmując poprzednią uchwałę, została zachowana, żeby mieszkańcy Warszawy nie byli dzieleni na tych, co mają wyższą bonifikatę i niższą – wyższą od miasta i niższą od Skarbu Państwa" - podkreślił szef klubu PO-KO.

W ocenie polityka PO, będzie to "sprawdzian dla PiS". "Wierzę, że ci wszyscy (politycy) z PiS, którzy tak ostro szafowali ostrymi wypowiedziami, twardymi wypowiedziami w stosunku do prezydenta Warszawy Rafała Trzaskowskiego i Rady Miasta Warszawy, teraz podniosą ręce za ustawą, która wprowadzi 98 proc. bonifikaty dla wszystkich" - oświadczył Neumann.

Neumann powiedział też, że Trzaskowski - który poinformował, że będzie rekomendował powrót do bonifikaty 98 proc. - "uznał, że trzeba się wycofać z 60-procentowej zmiany".

"Wierzę, że na sesji w najbliższych dniach - może jutro, może pojutrze - radni Platformy Obywatelskiej zagłosują zgodnie z rekomendacją pana prezydenta" - mówił Neumann.

"Apeluję (do radnych), proszę, uważam, że to jest rozsądne stanowisko prezydenta Trzaskowskiego i powinno być poparte przez koalicję radnych Koalicji Obywatelskiej" - oświadczył poseł PO-KO.

Na uwagę, że na wprowadzeniu 60-procentowej bonifikaty, miasto - według wcześniejszych zapowiedzi - miało zaoszczędzić na ważne inwestycji programowe - Neumann powiedział, że "będą szukać gdzie indziej pieniędzy". "Sprawa stała się rzeczą tak ważną i tak warszawiacy na nią zareagowali, że prezydent, nie może tego zlekceważyć" - podkreślił.    