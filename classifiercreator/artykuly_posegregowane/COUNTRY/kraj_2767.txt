W Prawie i Sprawiedliwości wszystko jest w jak najlepszym porządku; król jest jeden - prezes Jarosław Kaczyński - powiedziała w czwartek wicepremier Beata Szydło. Wyraziła przy tym pogląd, że "ploteczki" o konfliktach wewnątrz PiS inspirują "różni koledzy, którzy chcą zaistnieć".
      
            Beata Szydło zapewniła w rozmowie z radiową Trójką, że - wbrew różnym doniesieniom medialnym - w Prawie i Sprawiedliwości nie ma konfliktów, ani między nią, a szefem rządu Mateuszem Morawieckim, ani też ministrem spraw wewnętrznych i administracji Joachimem Brudzińskim.

"Mogę zapewnić, że w Prawie i Sprawiedliwości wszystko jest w jak najlepszym porządku. Król jest jeden - prezes Jarosław Kaczyński i to Jarosław Kaczyński jest i będzie szefem PiS. Tutaj nic się nie zmieni, a wszystkie te sensacje, które się pojawiają, są takimi właśnie +potworami z Loch Ness+" - dodała Szydło.

Wyraziła przy tym pogląd, że tego typu doniesienia często inspirują "różni koledzy, którzy chcą zaistnieć i mają różne fantazje, żeby z dziennikarzami takie ploteczki uprawiać". "To nie jest najlepszy sposób na uprawianie polityki, bo energia wszystkich polityków powinna być ukierunkowana na przygotowanie się do wyborów samorządowych, przygotowanie programu, a nie zajmowanie się ploteczkami" - zaznaczyła wicepremier.

Powtórzyła, że rozważa start w wyborach do Parlamentu Europejskiego. "Ja już powiedziałam wcześniej, w jednym z wywiadów, że rozważam taką możliwość (kandydowanie do europarlamentu) i nie robię też z tego tajemnicy" - powiedziała.

Dodała, że Prawo i Sprawiedliwość chce wygrać najbliższe, jesienne wybory samorządowe, wybory do europarlamentu, które odbędą się w maju 2019 roku, a kilka miesięcy później - parlamentarne. "Rzeczą jasną jest więc to, że będziemy budowa listy, które będą dawały szansę na uzyskania jak najlepszego wyniku" - zaznaczyła Szydło.