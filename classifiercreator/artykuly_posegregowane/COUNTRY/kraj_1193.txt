Dzisiaj jest dzień radości, od jutra zaczynamy ciężką robotę - podkreślił w niedzielę ubiegający się o reelekcję z ramienia Koalicji Obywatelskiej prezydent Poznania Jacek Jaśkowiak. Według sondażu Ipsos dla TVP, TVN i Polsatu, Jaśkowiak zdobył 56,6 proc. głosów.
      
            Urzędujący prezydent Poznania Jacek Jaśkowiak popierany przez Koalicję Obywatelską PO i Nowoczesnej uzyskał 56,6 proc. głosów i tym samym jest zwycięzcą wyborów prezydenckich w tym mieście - wynika z opublikowanego w niedzielę wieczorem sondażu Ipsos dla TVP, TVN i Polsatu.

Po ogłoszeniu wyników sondażu Ipsos, Jaśkowiak podkreślił, że "dzisiaj jest dzień radości, od jutra zaczynamy ciężką robotę".

Komentując wstępne wyniki podziękował kolegom z Koalicji Obywatelskiej za ciężką pracę przy kampanii wyborczej.

"Przede wszystkim chciałbym podziękować tym koleżankom i kolegom z rady miasta, którzy przez cztery lata razem ze mną i z moimi zastępcami zmieniali Poznań. Zmieniali Poznań na miasto otwarte, na miasto tolerancyjne, na miasto, w którym każdy może czuć się dobrze" - powiedział Jaśkowiak.

Jak dodał, wynik wyborów to także odpowiedź na pytanie, jakiej Polski oczekują mieszkańcy nie tylko Poznania.

"Czy Polska powinna być ksenofobiczna, nacjonalistyczna, zamknięta i nieufna, czy właśnie otwarta, oparta na tych wartościach, które są fundamentem Unii Europejskiej. Dla mnie ten wynik to wyraz tego, że poznaniacy są za otwartą Polską. Mam nadzieję, że damy dobry przykład innym. Pokażemy, że nie tylko sprawne zarządzanie, ale też ta otwartość daje mieszkańcom więcej korzyści, niż takie zamknięcie, nieufność i szukanie wroga wśród wszystkich innych" - tłumaczył prezydent.

"Cieszę się, że wystawiono mi taką ocenę"

Pytany, czy spodziewał się tak wysokiego poparcia, przyznał, że nie miał żadnych oczekiwań, co do wyników.

"To jest decyzja wyborców, ja przez cztery lata starałem się pracować jak najlepiej i cieszę się, że wystawiono mi taką ocenę. To są jednak na razie wstępne wyniki; poczekajmy na te końcowe. Gdyby się te wyniki potwierdziły, już po przeliczeniu głosów, to z jednej strony cieszę się, bo to jest bardzo silny mandat, ale to też jest jeszcze większe zobowiązanie wobec mieszkańców Poznania. To jest radość, ale też ciężar, który trzeba umieć udźwignąć przez kolejnych pięć lat" - podkreślił.

Przewodniczący wielkopolskiej PO Rafał Grupiński, liczy, że Koalicja Obywatelska będzie samodzielnie rządzić w stolicy regionu.

"Byłbym bardzo zadowolony, gdybyśmy mieli samodzielną większość w radzie miasta. To daje Jackowi Jaśkowiakowi przez pięć lat pewien komfort rządzenia i takiego działania bez niepotrzebnych napięć i układania się z ewentualnym koalicjantem. To jest dobry prognostyk. Jestem bardzo zadowolony z wyniku Jacka Jaśkowiaka, jak i naszej drużyny Koalicji Obywatelskiej" - skomentował Grupiński.

Jaśkowiak pytany o priorytety na kolejną kadencję, w pierwszej kolejności wymienia transport publiczny i jego dalszy rozwój. Sztandarowym projektem polityki transportowej jest "Tramwaj na Naramowice".

"Przekonaliśmy mieszkańców do szeregu zmian"

"Chciałbym, by po tych pięciu latach Poznań rywalizował z najlepszymi miastami w Europie. To jest możliwe, mamy do tego wszystkie narzędzia. Przekonaliśmy mieszkańców do szeregu zmian. Początkowo byli nieufni, ale ten wynik pokazuje, że to spotkało się jednak z zaufaniem mieszkańców. Najważniejsze, aby w Poznaniu dobrze czuli się ci, którzy zarabiają bardzo dużo i mieszkają w rezydencjach, czy apartamentach, jak i ci, którym trzeba pomóc poprzez mieszkania socjalne. Nie chciałbym, aby ktokolwiek, ze względu na rasę, wyznanie czy orientację seksualną czuł się w Poznaniu gorzej" - zaznaczył.

Na gorąco nie chciał deklarować, kto w następnej kadencji może pełnić funkcję wiceprezydentów.

"Ten wynik wyborów jest także oceną pracy moich zastępców z tych formacji, które współrządziły Poznaniem - mam na myśli lewicę i ruchy miejskie. Chcę po tych wyborach, po zapoznaniu się z wynikami do rady miasta, wziąć kilka dni urlopu i w zaciszu, w górach zastanowić się nad zmianami personalnymi" - wyjaśnił.

Jaśkowiak podziękował swojemu głównemu kontrkandydatowi - Tadeuszowi Zyskowi popieranemu przez PiS za merytoryczną kampanię, w której jego zdaniem obyło się bez agresji.

"Chciałem mu pogratulować i podziękować za merytoryczne debaty i dyskusje. Różniliśmy się poglądami, z pewnych oczywistych względów mamy też różną wiedzę na temat Poznania. To samo dotyczy też Tomasza Lewandowskiego (obecny wiceprezydent Poznania popierany przez KKW Lewica - PAP)" - powiedział.