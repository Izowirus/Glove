Warszawa, 28.05.2018. Sędziowie (L-P): Adam Lipiński, Piotr Borowiecki, Iwona Dąbrowska na sali rozpraw Wojewódzkiego Sądu Administracyjnego w Warszawie, 28 bm. Sąd rozpatrzy skargę Rady Warszawy na przemianowanie przez wojewodę nazw ulic m.in. z al. Armii Ludowej na Lecha Kaczyńskiego. Wojewoda mazowiecki Zdzisław Sipiera w ramach dekomunizacji zmienił nazwy około 50 ulic. (sko/kru) PAP/Adam Guz WŁAS PAP PAP © 2018 / Adam Guz WŁAS PAP
                                        

            Wojewódzki Sąd Administracyjny uchylił we wtorek zarządzenia zastępcze wojewody mazowieckiego Zdzisława Sipiery dotyczące zmian nazw 13 ulic w Warszawie w związku z tzw. ustawą dekomunizacyjną. W poniedziałek uchylił zaś zarządzenia dotyczące 12 ulic.
      
            W uzasadnieniu wyroków sędzia Danuta Kania wskazała, że z zaskarżonych przez stolicę zarządzeń zastępczych nie wynika, czym kierował się wojewoda dokonując zmian poszczególnych nazw ulic.

Sąd rozpoznał we wtorek skargi na zmiany nazw ulic: z Józefa Balcerzaka na Stanisława Kasznicy, z Natalii Gąsiorowskiej na Władysława Poboga-Malinowskiego, ze Związku Walki Młodych na Andrzeja Romockiego "Morro", z Antoniego Parola na Józefa Sawy-Calińskioego, z Mieczysława Fersta na ks. Władysława Gurgacza, z Małego Franka na Danuty Siedzikówny "Inki", z Pierwszego Praskiego Pułku WP na Żołnierzy Pierwszego Praskiego Pułku WP, z Pierwszego Praskiego Pułku WP (Wesoła) na Władysława Raczkiewicza, z Bolesława Gidzińskiego na Marka Nowakowskiego, z Jana Szałka na Olgi Johann, z Antoniego Kacpury na Stefana Melaka, z Zygmunta Modzelewskiego na Jacka Kaczmarskiego oraz z Henryka Jędrzejewskiego na rtm. Zbigniewa Dunin-Wąsowicza.

W ocenie WSA zarządzenia wojewody nie zawierają "żadnego uzasadnienia faktycznego i prawnego". "Wojewoda nie wskazał z jakich konkretnie powodów uznał, że poszczególne nazwy ulic symbolizują bądź propagują komunizm lub inny system totalitarny" - zaznaczyła sędzia Kania.

Sąd zawrócił uwagę, że wojewoda był zobowiązany uzyskać stosowną opinię IPN w sprawie zmiany nazw ulic. "W związku z tym, że opinia IPN przedstawiona wojewodzie we wszystkich tych sprawach była bardzo skrótowa, to właśnie na organie wydającym zarządzenie zastępcze spoczywał obowiązek szczególnej staranności w prawidłowym uzasadnieniu tego zarządzenia. W ocenie sądu tej staranności zabrakło" - wyjaśniła sędzia Kania.

W poniedziałek WSA rozpatrzył pierwsze skargi na zarządzenia wojewody w zmiany nazw ulic w stolicy. Sąd uznał wtedy za nieważne decyzje ws. zmiany 12 nazw ulic - w tym al. Armii Ludowej na al. Lecha Kaczyńskiego. Kolejne ze skarg WSA ma rozpoznać w środę.

Zgodnie z tzw. ustawą dekomunizacyjną, samorządy miały czas do 2 września 2017 r. na zmianę nazw propagujących komunizm. Pod koniec sierpnia zeszłego roku Rada Warszawy - z inicjatywy PO - zdecydowała, że nowych patronów będzie miało sześć ulic. W listopadzie 2017 r. wojewoda mazowiecki Zdzisław Sipiera, wydając zarządzenia zastępcze, zdecydował o zmianie nazw 47 kolejnych ulic, w tym al. Armii Ludowej na ul. Lecha Kaczyńskiego.

Wówczas - w połowie listopada ub.r. - Rada Warszawy głosami PO zdecydowała o zaskarżeniu do sądu administracyjnego zmiany tych 47 nazw ulic przez wojewodę mazowieckiego. Zdaniem PO wojewoda wykorzystał ustawę do celów politycznych i nie konsultował zmian z mieszkańcami, zaś ustawa dekomunizacyjna narusza konstytucję.