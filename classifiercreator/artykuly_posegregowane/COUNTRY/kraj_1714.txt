PAP/Rafał Guz
                                        

            Polacy są naszą siłą, bez ich aktywności ulica, zagranica i media dawno by nas pokonały - mówił premier Mateusz Morawiecki podczas poniedziałkowego spotkania z mieszkańcami Sochaczewa. Zadeklarował iż chce, by Polska była bardzo silnym członkiem UE.
      
            Premier podkreślił na wstępie swego wystąpienia, że Sochaczew to "centrum gospodarcze tej części Polski", a rząd PiS chce, by mniejsze miasta i powiaty - według niego zapomniane za rządów PO-PSL - rosły w siłę.

Obecnej opozycji zarzucił m.in. że nie rozumie programów społecznych realizowanych przez Prawo i Sprawiedliwość. "Nie rozumieją, że ta polityka społeczna, +500 Plus+, +300 Plus+ zmieniła oblicze tej ziemi. Mamy jej się wstydzić?" - pytał Morawiecki. Przekonywał, że oponenci PiS także są beneficjentami tych rozwiązań. "Nazywają ją czasami +ochłapy+. Tak mówią, o +300 Plus+ poseł Koalicji Obywatelskiej tak powiedział. Niestety, z przykrością muszę to stwierdzić" - dodał premier.

Cytował też - jak mówił - "przedstawicielkę samozwańczych elit", że "+500 Plus+ jest tylko dla dołów społecznych". "To jest miara tego, co opozycja, co tak zwane samozwańcze elity myślą o nas wszystkich, ponieważ my jesteśmy solą ziemi" - przekonywał, zapewniając, że jego rząd "odbuduje Polskę".

Szef rządu zarzucił też Koalicji Obywatelskiej (PO, Nowoczesna, Inicjatywa Polska), że postulując likwidację urzędu wojewody, chce złamać art. 152 konstytucji, który stanowi, że wojewoda jest przedstawicielem rządu w województwie. "A co mówi tydzień temu przewodniczący PO? Otóż mówi, że chce zlikwidować województwa. Nie pozwólmy na likwidację państwa polskiego i jego emanację w województwach" - wzywał premier.

Morawiecki przypomniał filary programu samorządowego PiS, na które składają się m.in. postulaty termomodernizacji domów, obniżenia kosztów wywozu śmieci, wsparcia dla seniorów (to m.in. budowa domów i klubów dla seniorów w ramach programu "Senior Plus"), budowy tematycznych placów zabaw dla dzieci i obiektów sportowych (w liczbie ok. 3 tys. w ciągu najbliższych 2-3 lat), remontu chodników, modernizacji połączeń kolejowych (np. na trasie Grodzisk Mazowiecki - Warszawa).

Premier chwalił przy tym pochodzącego z Sochaczewa posła PiS Macieja Małeckiego, któremu - według niego - udało się pozyskać pieniądze na remont i wyposażenie miejscowego szpitala oraz dla Domu Pomocy w Sochaczewie.

Morawiecki mówił też o planach związanych z doprowadzeniem szerokopasmowego internetu do każdej gminy (także szkoły). Polemizował też z próbującymi przekrzykiwać go przeciwnikami rządu. Na spotkaniu z szefem rządu pojawiła się bowiem niewielka grupa przeciwników PiS, która skandowała m.in. hasła "konstytucja" i "oddaj premie". "O, tam oni się odezwali, chcieliby żeby to nie była prawda; boją, że następny program nam się uda. Nie bójcie się!" - zwrócił się do manifestujących. Platformie wytknął natomiast niedawne poparcie w europarlamencie dla nowej unijnej dyrektywy o prawach autorskich, tzw. ACTA2.

Wspomniał także o propozycji PiS, która zakłada tworzenie budżetów obywatelskich w każdej gminie. "Chcemy tej oddolnej aktywności" - podkreślił. Dziękował zgromadzonym na rynku w Sochaczewie ludziom za ich aktywność. "Bez niej ta zagranica i ulica, te media wszystkie na pewno dawno by nas pokonały, ale wy jesteście naszą siłą. Polacy są naszą siłą" - powiedział.

Szef rządu zadeklarował, że Polska chce być częścią Europy, bardzo silnym państwem członkowskim Unii Europejskiej. "Tak będzie, wzmacniamy naszą pozycję" - zapewnił.

Zarzucił przy tym Platformie Obywatelskiej, że w czasie swych rządów zlikwidowała ponad 400 posterunków policji i "rozścielała czerwone dywany" przed przedsiębiorcami, którzy "prawie wcale" nie płacili podatków w Polsce, jak wielkie biurowce komercyjne czy galerie handlowe. Według niego polskie firmy płaciły natomiast "uczciwie" 19-procentowy CIT.

Przypomniał, że jednym z postulatów programu PiS jest obniżenie CIT do 9 proc. dla małych polskich przedsiębiorców. "A ci wielcy - i to wynegocjowaliśmy w Brukseli - będą płacić uczciwie przynajmniej 19 proc. To jest nasza polityka względem Unii Europejskiej. Jesteśmy państwem członkowskim, które nie daje się poklepywać po plecach i nie sprzedaje się też za uścisk ręki, za poklepywanie po plecach, tylko twardo walczymy o nasze racje i wygrywamy" - podkreślił szef rządu.

Przypomniał, że we wtorek rząd ma się zająć ustawą, której celem jest stworzenie Funduszu Dróg Samorządowych. "To będzie 1 mld 300 mln zł na drogi. To będzie największy fundusz remontu dróg lokalnych, powiatowych i gminnych w ciągu ostatnich 30 lat" - przekonywał Morawiecki. Wyraził przekonanie, że pieniądze te trafią również do Sochaczewa.

Morawiecki podkreślał też, że rząd "pogonił mafie VAT-owskie", uszczelniając przy tym wpływy z podatku od towarów i usług. "Teraz (politycy opozycji) krzyczą, że to jest nieprawda, ale to już przyznają wszystkie ośrodki, Komisja Europejska, wszystkie ich instytucje. To jest kilkadziesiąt miliardów złotych, które się pojawiło tutaj, na tej ziemi, również na sochaczewskiej ziemi" - powiedział.

Dodał, że środki pochodzące z uszczelnienia podatku VAT mają finansować m.in. politykę społeczną (w tym program Senior Plus) oraz budowę dróg lokalnych.