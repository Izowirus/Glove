Zakopane, 01.06.2018. Pogotowie Ratunkowe zabiera jednego z dwóch turystów, którzy poślizgęli się na płacie śniegu w Zawratowym Żlebie w Tatrach Wysokich, 1 bm. Poszkodowani zostaną przetransportowani do szpitala w Zakopanem. (nlat) PAP/Grzegorz Momot PAP © 2018 / Grzegorz Momot
                                        

            Poślizgnięcia na płatach zmrożonego śniegu i upadki z dużych wysokości to główna przyczyna serii ostatnich wypadków w Tatrach. W maju dwóch turystów zginęło w ten sposób na szlaku na Rysy. W piątek dwie turystki pośliznęły się na śniegu w Zawratowym Żlebie.
      
            Ratownicy TOPR przetransportowali kobiety na pokładzie śmigłowca do zakopiańskiego szpitala. Ich życiu nic nie zagraża. Jedna z turystek podczas upadku doznała urazów głowy. Jej towarzyszka nie doznała większych obrażeń.

"Miejscami na szlakach ciągle zalega śnieg. Po nocnym ochłodzeniu śnieg jest bardzo twardy. Do poruszania się w takich warunkach niezbędne są raki" - powiedział PAP ratownik dyżurny TOPR Krzysztof Długopolski.

Duże płaty śniegu zalegają na szlakach na Rysy, Mięguszowiecką Przełęcz pod Chłopkiem, Szpiglasową Przełęcz od strony Doliny Pięciu Stawów, na niebieskim szlaku na Zawrat, a także na żółtym szlaku na Kozią Przełęcz. Na Orlej Perci większość łańcuchów zabezpieczających nadal znajduje się pod śniegiem.