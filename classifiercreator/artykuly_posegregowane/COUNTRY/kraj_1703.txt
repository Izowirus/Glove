PAP/Darek Delmanowicz
                                        

            Lider Porozumienia, wicepremier Jarosław Gowin powiedział w środę, że "najdalej 4 listopada Zjednoczona Prawica będzie rządzić także w Rzeszowie". Gowin zachęcał w tym mieście do głosowania na kandydata Prawa i Sprawiedliwości na prezydenta miasta posła Wojciecha Buczaka.
      
            Gowin i Buczak wystąpili w Rzeszowie na wspólnej konferencji prasowej.

"Jestem przekonany, że tak jak do tej pory Zjednoczona Prawica rządzi województwem podkarpackim, tak od 21 października, no najdalej 4 listopada będzie rządzić także Rzeszowem. Będzie to z korzyścią dla tego pięknego i ciągle pełnego wielkich perspektyw rozwojowych miasta" - mówił wicepremier.

Zwrócił uwagę, że w przekonaniu PiS i Zjednoczonej Prawicy reforma samorządowa "udała się w Polsce bardzo dobrze". "Jednocześnie mamy poczucie, że potrzebna jest nowa energia. Potrzebne jest świeże spojrzenie. Taka nową energie i świeże spojrzenie proponujemy mieszkańcom Rzeszowa" - zauważył Gowin.

Jego zdaniem, Wojciech Buczak "jest człowiekiem o ogromnym doświadczeniu i dorobku zarówno zawodowym, jak i społecznym, czy w ostatnich latach także politycznym". "Mogę powiedzieć, że pan poseł odznacza się taką rzadką w polityce cechą, że jest człowiekiem dialogu. Jest człowiekiem, który szuka porozumienia ponad podziałami partyjnymi. Jestem przekonany, że w taki właśnie sposób będzie sprawował urząd prezydenta Rzeszowa" - zauważył Gowin.

Dodał, że Buczak jako prezydent nie będzie sprawował swojego urzędu "poprzez autorytarne, odgórnie narzucane decyzje, tylko w dialogu z mieszkańcami i szukając porozumienia ze wszystkimi siłami politycznymi".

Podkreślił, że swoją opinie o kandydacie opiera m.in. na współpracy z nim w sprawach dotyczących rozwoju rzeszowskiego ośrodka akademickiego. "Bardzo i panu posłowi, i mnie zależy na tym, żeby Rzeszów stał się jeszcze ważniejszym niż obecnie ośrodkiem akademickim. To wymaga współpracy między rządem a władzami samorządowymi" - powiedział wicepremier.

Gowin przypomniał, że jako minister nauki i szkolnictwa wyższego zabiegając o utworzenie w Rzeszowie szpitala uniwersyteckiego, w rozmowach z obecnymi władzami miasta natrafiał "na mur obojętności i braku zrozumienia dla tego problemu".

Według Gowina, za kandydaturą Buczaka przemawia także jego wieloletnia praca w przemyśle. "Znakomicie rozumie mechanizmy gospodarcze. Wie, w jaki sposób ściągać tutaj inwestorów. Wie, w jaki sposób tworzyć warunki korzystne dla przemysłu czy szerzej gospodarki" - wyjaśnił.

Buczak w przeszłości był m.in. przewodniczącym regionu rzeszowskiego NSZZ "Solidarność" i wicemarszałkiem woj. podkarpackiego. Od 2015 r. jest posłem na Sejm.

W nadchodzących wyborach na prezydenta Rzeszowa kontrkandydatem Buczaka będzie rządzący od 2002 r. obecny prezydent miasta Tadeusz Ferenc, popierany przez m.in. Platformę Obywatelską, Nowoczesną, PSL, SLD. W środę start w wyborach zapowiedział również kandydat Kukiz'15 poseł Maciej Masłowski.