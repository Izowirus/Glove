Proponowaliśmy PSL koalicję w sejmikach - zarówno w wymiarze mazowieckim, jak i ogólnopolskim; dziwię się, że ludowcy nie skorzystali z tej możliwości - powiedział w poniedziałek szef Komitetu Stałego Rady Ministrów Jacek Sasin.
      
            Szef Komitetu Stałego był w wywiadzie z Polsat News pytany m.in. o "kuszenie" przez PiS radnych w celu stworzenia koalicji w sejmiku województwa mazowieckiego.

"My rozmawialiśmy, oczywiście; proponowaliśmy koalicję również Polskiemu Stronnictwu Ludowemu" - odparł Sasin, kwestionując jednocześnie, by rozmowy te można było określić mianem "kuszenia".
"Nikt nikogo nie przekupywał; rozmawialiśmy o tym, że potrzebna jest zmiana i proponowaliśmy udział w tej zmianie" - podkreślił polityk.

Jak zaznaczył, rozmowy podejmowane były "nie tylko w wymiarze mazowieckim, ale również ogólnopolskim". "Dziwię się, że PSL nie skorzystał z tej możliwości, bo mając konserwatywnych wyborców wiąże się z lewicowymi, liberalnymi partiami, z którymi PSL-owi nie jest po drodze; myślę, że to się źle dla PSL-u skończy" - mówił szef Komitetu Stałego RM.

Przyznał zarazem, że PiS prowadziło rozmowy również "z pojedynczymi radnymi, mówiąc o tym, że potrzebna byłaby zmiana na Mazowszu". "Ona byłaby potrzebna i wielu z tych, którzy z nami rozmawiali się z tym zgadzało, ale zabrakło im widać odwagi do tego, żeby w takiej zmianie chcieli uczestniczyć" - dodał Sasin.

W poniedziałek przedstawiciele Koalicji Obywatelskiej i PSL podpisali porozumienie w sprawie koalicji w sejmiku województwa mazowieckiego. Na pierwszej sesji nowo wybranego sejmiku Adam Struzik (PSL) został wybrany przez radnych tych ugrupowań na marszałka województwa. Będzie pełnił tę funkcję po raz szósty. Przewodniczącym sejmiku pozostanie Ludwik Rakowski (KO).

W wyborach do sejmiku woj. mazowieckiego 24 mandaty zdobyło PiS, Koalicja Obywatelska - 18, PSL - 8, a Bezpartyjni Samorządowcy - 1.