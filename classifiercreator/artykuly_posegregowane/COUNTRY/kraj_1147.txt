Urzędujący od 2002 r. prezydent Wojciech Lubawski oraz europoseł Bogdan Wenta spotkają się w drugiej turze wyborów prezydenckich w Kielcach – poinformował PAP w poniedziałek przewodniczący Miejskiej Komisji Wyborczej w Kielcach Piotr Zięba.
      
            Jak przekazał Zięba, w niedzielnych wyborach najwięcej głosów (37,62 proc.) zdobył Wenta (KWW Projekt Świętokrzyskie Bogdana Wenty) i w drugiej turze zmierzy się z Lubawskim (KWW Porozumienie Samorządowe Wojciech Lubawski), który uzyskał 29,20 proc. poparcia.

Pozostali kandydaci uzyskali: Piotr Liroy-Marzec Komitet Wyborczy Wyborców Wolność w Samorządzie – 16,02 proc., Artur Gierada (Komitet Wyborczy Wyborców Platforma Obywatelska.Nowoczesna Koalicja Obywatelska) – 7,43 proc., Krzysztof Adamczyk (Komitet Wyborczy Polskie Stronnictwo Ludowe) - 4,46 proc., Marcin Chłodnicki (Komitet Wyborczy Wyborców SLD Lewica Razem) 4,12 proc., Arkadiusz Jelonek Komitet Wyborczy Wyborców "Bezpartyjni Samorządowcy" – 1,14 proc.

Frekwencja w wyborach w Kielcach wyniosła 56,91 proc.

Lubawski, tuż po ogłoszeniu niedzielnego sondażu Ipsos, z którego także wynikało, że w drugiej turze zmierzy się z Wentą, podkreślił, że ten wynik jest poniżej jego oczekiwań. "Ja mam pewną słabość, że jednak nie jestem populistą, nie mówię pewnych rzeczy, które ludzie za wszelką cenę chcą usłyszeć, mówię prawdę. To pewnie zaciążyło, bo gdybym się rozpędził, to pewnie dzisiaj byłbym w innym miejscu" – mówił Lubawski.

Według Wenty, wyniki głosowania pokazują, że mieszkańcy Kielc są za zmianami. "Wszystko wskazuje na to, że będziemy mieć dogrywkę. Mam tylko nadzieję, że nie będzie karnych. Dlatego dziś, sugerując się wstępnymi wynikami, odpowiedzmy sobie na proste, fundamentalne pytanie – czy chcemy zmiany? A jeśli chcemy zmian, to wzywam wszystkich, naprawdę wszystkich – idźmy razem i w drugiej turze zagłosujmy za zmianami" – powiedział wówczas Wenta.

W ostatnich trzech wyborach na prezydenta Kielc Lubawski wygrywał już w pierwszej turze – w 2014 r. zdobył 55,69 proc. głosów , w 2010 r. 58,66 proc., a w 2006 r. 71,98 proc. głosów. W 2002 r. w drugiej turze pokonał urzędującego wówczas prezydenta Włodzimierza Stępnia (SLD).

Druga tura wyborów wójta, burmistrza, prezydenta miasta - 4 listopada - odbędzie się tam, gdzie w niedzielnym głosowaniu żaden z kandydatów nie zdobył ponad połowy głosów.