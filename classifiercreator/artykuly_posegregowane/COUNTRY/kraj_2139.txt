Na wrzesień prokuratorzy z Prokuratury Okręgowej w Łodzi zaplanowali we Wrocławiu kolejne przesłuchania w śledztwie dot. nieprawidłowości w postępowaniu przeciwko Tomaszowi Komendzie - poinformował w piątek PAP rzecznik łódzkiej prokuratury Krzysztof Kopania.
      
            Przypomniał, że w środę i w czwartek śledczy przesłuchiwali Tomasza Komendę oraz technika kryminalistyki, który zabezpieczał ślady na miejscu, gdzie doszło do zgwałcenia i zabójstwa 15-latki. O te czyny został oskarżony Komenda.

Jak powiedział Kopania, na tym etapie śledztwa prokuratorzy zakończyli przesłuchanie pokrzywdzonego mężczyzny. Wyjaśnił, że zaplanowane czynności z Komendą udało się zrealizować, a "zagadnienia, które wymagały poruszenia w składanych przez niego zeznaniach zostały wyczerpane". Zaznaczył jednak, że śledczy nie wykluczają, iż w przyszłości Tomasz Komenda ponownie będzie przesłuchiwany.

Kopania podkreśli, że niezależnie od pracy łódzkich prokuratorów, na bieżąco sprawą zajmują się również policjanci z wrocławskiego wydziału Biura Spraw Wewnętrznych KGP.

Tomasz Komenda, który w 2004 r. został prawomocnie skazany na 25 lat więzienia za zabójstwo i zgwałcenie 15-latki, odsiadywał wyrok w Zakładzie Karnym w Strzelinie. W połowie marca został przez sąd penitencjarny przy Sądzie Okręgowym we Wrocławiu warunkowo zwolniony z odbywania kary i wyszedł na wolność po 18 latach. Według prokuratury - która zgromadziła nowe dowody w tej sprawie - mężczyzna nie popełnił zbrodni, za którą został skazany. 16 maja Sąd Najwyższy uniewinnił Tomasza Komendę.

Śledztwo w sprawie przekroczenia uprawnień i niedopełnienia obowiązków przez funkcjonariuszy publicznych prowadzących postępowanie, dotyczące zabójstwa i zgwałcenia małoletniej, do którego doszło 31 grudnia 1996 roku, prowadzi obecnie Prokuratura Okręgowa w Łodzi.

Prokuratorzy ustalają m.in., czy nie dochodziło do tworzenia fałszywych dowodów, które ukierunkowywałyby postępowanie przeciwko osobie niewinnej, bądź zatajania dowodów niewinności. Sprawa jest badana także pod kątem ewentualnego poplecznictwa i bezprawnego pozbawienia mężczyzny wolności.