Bruksela, Belgia, 28.06.2018. Premier Mateusz Morawiecki podczas konferencji prasowej po szczycie Rady Europy w Brukseli, 28 bm. (nlat) Archiwum PAP/Marcin Kmieciński 
                                        

            Mamy w ręku instrument, który jest potężniejszy niż zapisy o karach; jest to wspólna deklaracja polsko-izraelska - ocenił premier Mateusz Morawiecki w wywiadzie dla "Sieci". To pierwszy taki akt, na tak wysokim szczeblu i tak dla Polski korzystny - podkreślił.
      
            W środę Sejm uchwalił, Senat przyjął bez poprawek, a prezydent podpisał nowelę ustawy o IPN. Nowelizacja uchyla artykuły: 55a, który grozi karami grzywny i więzienia za przypisywanie polskiemu narodowi i państwu odpowiedzialności m.in. za zbrodnie III Rzeszy Niemieckiej i art. 55b, który głosi, że przepisy karne mają się stosować do obywatela polskiego oraz cudzoziemca - "niezależnie od przepisów obowiązujących w miejscu popełnienia czynu". Również w środę premier Mateusz Morawiecki w Warszawie oraz premier Izraela Benjamin Netanjahu w Tel-Awiwie podpisali wspólną polsko-izraelską deklarację, w której podkreślono m.in. brak zgody na przypisywanie Polsce lub całemu narodowi polskiemu winy za okrucieństwa nazistów i ich kolaborantów, potępienie przez oba rządy wszelkich form antysemityzmu i odrzucenie antypolonizmu oraz innych negatywnych stereotypów narodowych.

Premier Mateusz Morawiecki o nowelizację ustawy o IPN, z której wykreślono karę więzienia za głoszenie kłamstw na temat polskiej historii oraz o to skąd taka decyzja był pytany w poniedziałkowym wywiadzie w tygodniku "Sieci".

"Naszym celem jest niezmiennie obrona dobrego imienia Polski, opowiadanie światu o naszej historii takiej, jaka była naprawdę" - powiedział premier. Jego zdaniem "ustawa spowodowała na świecie ożywczy ferment wokół Polski". "Często dla nas niedobry i obfitujący w niesprawiedliwe oceny" - dodał szef rządu. "Sam wielokrotnie prowadziłem szorstki, twardy dialog z naszymi partnerami, głównie z Izraela i Stanów Zjednoczonych. Ale też po raz pierwszy tak mocno stanęła w debacie publicznej kwestia rzeczywistej odpowiedzialności za zbrodnie II wojny światowej. Od wielu przywódców usłyszałem potwierdzenia, że nie ma zgody na przypisywanie Polsce winy za Holokaust. To zasługa tej ustawy. Jej słabością był natomiast negatywny rezonans, jaki wywoływały przepisy penalizacyjne. Powiedzmy sobie jasno, skuteczność zapisów o ściganiu i zamykaniu w więzieniach autorów nieprawdziwych słów o Polsce wypowiedzianych gdzieś w mediach na innych kontynentach była raczej niewielka" - ocenił Morawiecki.



Premier wskazał, że przez niemal pół roku obwiązywania ustawy w jej pierwotnym kształcie "do prokuratury wpłynęło ok. 80 doniesień dotyczących szkalowania dobrego imienia Polski, ale ani jedno tych doniesień nie weszło na ścieżkę sądową". "Dlatego, z wielu powodów, uznaliśmy, że bardziej efektywne, bardziej skuteczne będą ewentualne kary finansowe za rozpowszechnianie kłamliwych, antypolskich słów na temat historii naszego narodu. Każda zagraniczna redakcja zastanowi się dwa razy, zanim opublikuje frazę +polish death camps+, wiedząc że może zapłacić za to miliony dolarów kary" - podkreślił szef rządu.

Jak podkreślił Polska znalazła "lepszą metodę na osiągnięcie celu, jakim jest walka o prawdę historyczną o Polsce i rzeczywistych sprawcach oraz zbrodniarzach czasów II wojny światowej". Dodał, że "znowelizowana ustawa zawiera cały pakiet rozwiązań, które pozwalają na pociąganie do odpowiedzialności przed sądami za antypolskie kłamstwa". "Nie ma potrzeby dodatkowego pompowania przepisów karnych, bo - jak się okazało - przynosi skutki odwrotne od zamierzonych. Więzienia za słowa nikt się nie boi, ale wielomilionowa kara za słowa o polskich obozach czy polskim SS może działać odstraszająco" - powiedział premier.

Pytany, czy nie dokonaliśmy zmian w ustawie o IPN pod presją Izraela i Stanów Zjednoczonych, premier zaprzeczył. "O presji można byłoby mówić, gdybyśmy tej modyfikacji dokonali pięć, cztery, trzy miesiącu temu. Dokonaliśmy naprawdę bardzo głębokiej analizy ustawy o IPN. I dostrzegliśmy ewidentny brak efektywności przepisów penalizujących. Dojrzałe państwo musi być zdolne do tego, żeby tworzyć jak najbardziej skuteczne narzędzia służące polskiej racji stanu i wizerunkowi kraju w świecie" - powiedział Morawiecki.



"Oczywiście mamy też świadomość tego, że w naszym narodowym interesie są bardzo dobre stosunki z dwoma strategicznymi dla Polski państwami spoza Europy" - dodał. Na pytanie, skąd pewność, że ustawa w nowym kształcie będzie skuteczniejsza, premier wyraził przekonanie, że "już mamy w ręku instrument, który jest potężniejszy niż zapisy o karach czy nawet film hollywoodzki o Polsce w najbardziej doborowej obsadzie".

"Mówię o wspólnej deklaracji polsko-izraelskiej. Państwo żydowskie przyznało wyłączną winę Niemiec za Holokaust i odrzuciło przypisywanie in gremio Polakom win za zbrodnie. To pierwszy taki akt, na tak wysokim szczeblu i tak dla Polski korzystny. Przecież w dotychczasowej historii Polski nie było aktu tak wysokiej rangi, w którym potępia się antypolonizm! A w deklaracji podpisanej przeze mnie i premiera Netanjahu taki zapis jest" - mówił premier.

Jego zdaniem deklaracja jest "wielkim sukcesem Polski". "Trudno będzie z nią polemizować tym wszystkim, którzy spróbują, świadomie lub nie, obarczać Polskę i Polaków niezasłużonymi winami. Otworzyliśmy sobie drogę do naprawdę skutecznych działań w dziedzinie, którą zaniedbywano przez dziesięciolecie. Będziemy mogli bronić honoru, czci i prawdy znacznie skuteczniej niż do tej pory. Wychodzimy zwycięsko z tej batalii o prawdę historyczną. I raz na zawsze kończymy z pedagogiką wstydu z polskości" - podkreślił szef polskiego rządu.