Michał Dworczyk  Archiwum PAP/Radek Pietruszka 
                                        

            Coraz więcej krajów przyjmuje stanowisko i optykę Polski w sprawie migracji; od 2015 r. prezentowaliśmy jako formacja polityczna stanowisko, że trzeba pomagać tam, gdzie powstają problemy – powiedział w piątek szef Kancelarii Premiera Michał Dworczyk.
      
            Dworczyk pytany przez dziennikarzy w Sejmie o niedzielny, nieformalny szczyt UE w Brukseli, który zajmować się będzie kwestią migracji, a na którym nie będzie Polski, powiedział: "Jeżeli chodzi o sprawy migracji, to ten temat jest cały czas żywy i jest poważnym problemem Unii Europejskiej".

"My bardzo się cieszymy, że coraz więcej krajów przyjmuje stanowisko i optykę Polski, Prawa i Sprawiedliwości, bo przypomnę, że od 2015 roku prezentowaliśmy - jako formacja polityczna -stanowisko, że trzeba pomagać tam, gdzie powstają problemy, że trzeba wspierać ludzi jak najbliżej ich miejsca zamieszkania" – powiedział szef KPRM.

"Jesteśmy też za tym, żeby wzmacniać ochronę granic zewnętrznych Unii Europejskiej, jesteśmy za tym, żeby monitorować sytuację wewnątrz Unii, jeżeli chodzi o migrantów, ale przede wszystkim trzeba pomagać tam, gdzie powstają problemy i dzisiaj widzimy kolejne kraje przyjmują tę optykę. To nas bardzo cieszy, że taka bardzo racjonalna rozmowa jest możliwa i że nasi partnerzy w Unii Europejskiej wyciągają wnioski" – mówił Dworczyk.

Szef MSZ Jacek Czaputowicz powiedział w piątek w TVP1, że premierzy państw Grupy Wyszehradzkiej, w tym Polski, nie przyjadą na nieformalne spotkanie państw UE w Brukseli, poświęcone migracji, ponieważ - jak tłumaczył - stanowisko krajów tego regionu w tej sprawie jest znane. W oficjalnym szczycie weźmiemy udział - zadeklarował.

W czwartek w Budapeszcie odbyło się spotkanie szefów rządów Grupy Wyszehradzkiej (V4) w związku ze zbliżającym się końcem prezydencji Węgier w tej Grupie. Szef węgierskiego rządu Viktor Orban przekazał wówczas, że premierzy państw V4 nie przyjadą na niedzielny szczyt UE w Brukseli poświęcony migracji. "Chcielibyśmy podkreślić, że premierzy Grupy Wyszehradzkiej nie będą uczestniczyć w niedzielnym spotkaniu, dlatego, że nie byłoby to właściwe" - powiedział Orban.

W jego ocenie, w kontekście zasad obowiązujących w UE "nie wiadomo czym to spotkanie właściwie jest". "Dlatego - cokolwiek się wydarzy - nie będziemy uczestniczyć w niedzielnym spotkaniu" - stwierdził premier Węgier.