Prezydent otworzył Salę Orderu Orła Białego w Pałacu Prezydenckim
                                        

            25 wybitnych postaci z różnych dziedzin polskiego życia na stulecie odzyskania niepodległości zostanie uhonorowanych pośmiertnie Orderem Orła Białego - powiedział podczas środowego otwarcia Sali Orderu Orła Białego w Pałacu Prezydenckim prezydent Andrzej Duda.
      
            "Cieszę się ogromnie z tego pomysłu, żeby w tym roku stulecia odzyskania przez Polskę niepodległości te najwyższe, a zarazem najbardziej tradycyjne i najstarsze - jak w przypadku Orderu Orła Białego - polskie odznaczenia państwowe zostały w tak wyjątkowy sposób w Pałacu Prezydenckim wyeksponowane, wraz ze stałym elementem, który po stuleciu odzyskania niepodległości tak zostanie, czyli nazwaniem tej sali (...) Salą Orła Białego" - powiedział prezydent Andrzej Duda.
 
Jak podkreślił prezydent, w tym roku - wspólnie z kapitułą Orderu Orła Białego - zdecydował o odstąpieniu od zwyczaju, że "ordery, przede wszystkim Order Orła Białego, mogą być nadane pośmiertnie, ale tuż po śmierci danej, wybitnej osoby, natomiast nie są przyznawane wstecz".
 
"Otóż postanowiliśmy w tym wyjątkowym roku, jakim jest rok stulecia odzyskania niepodległości, zrobić wyjątek i cofnąć się w stulecie, spojrzeć na polskie życie publiczne przez aspekt tych stu lat, i popatrzeć, kto na tej przestrzeni rzeczywiście - dziś można ocenić z perspektywy lat czy dziesięcioleci - był postacią wybitną, a kto tym Orderem Orła Białego uhonorowany nie został" - mówił prezydent.
 
Jak zaznaczył, wybrano "25 wybitnych postaci z bardzo różnych dziedzin polskiego życia - czy to z dziedziny nauki, kultury, literatury, sportu, polityki - i te osoby na stulecie odzyskania niepodległości zostaną uhonorowane pośmiertnie Orderem Orła Białego. Te ordery zostaną wręczone odpowiednim osobom i instytucjom w dniu 11 listopada, dokładnie w stulecie odzyskania przez Polskę niepodległości, i myślę, że będzie to takie wydarzenie wyjątkowe, które w tę Salę Orła Białego, dzisiaj odsłanianą, także pięknie się wpisuje" - ocenił Duda.
 
Prezydent dodał, że ekspozycja w Sali Orderu Orła Białego, zaprojektowana przez rzeźbiarza i architekta Mirosława Nizio, jest "pomysłem ważnym i wymownym". "Jest w tej wystawie taka specyficzna wymowność, że te dwa ordery (Order Orła Białego i Order Odrodzenia Polski – PAP) patrzą na siebie. Ten, kto się tu znajdzie, staje w ich majestacie, pośrodku, pomiędzy dwoma najwyższymi polskimi orderami. Myślę, że jest to niezwykle ciekawy pomysł. W Pałacu Prezydenckim odbywają się ważne uroczystości o charakterze religijnym, a bywają tutaj msze św. i przychodzą tutaj wybitni przedstawiciele polskiego życia publicznego, politycznego, myślę, że będzie w tym wielki symbolizm, że (...) będą stali pomiędzy tymi dwoma odznaczeniami" - powiedział.
 
"Cieszę się, że od tego momentu te dwa ordery będą w tym miejscu i będą takie namacalne dla wszystkich jako te, które są przyznawane najwybitniejszym Polakom, ludziom, którzy dla rozwoju polskiego państwa, społeczeństwa, w różnych oczywiście aspektach (...) mają wkład, który pozwala ich nazwać osobami wybitnymi" - zwrócił uwagę Duda.
 
W otwarciu Sali Orderu Orła Białego uczestniczyli również m.in. wiceminister kultury i dziedzictwa narodowego Jarosław Sellin, sędzia, kawaler Orderu Orła Białego Bogusław Nizieński oraz członkowie Kancelarii Prezydenta, w tym wiceszef Kancelarii Prezydenta Paweł Mucha, podsekretarz stanu w Kancelarii Prezydenta Wojciech Kolarski, sekretarz stanu w Kancelarii Prezydenta Andrzej Dera, a także doradca prezydenta RP Zofia Romaszewska.
 
Order Orła Białego to najwyższy order Rzeczypospolitej, ustanowiony w 1705 r., a reaktywowany w 1921 r. i przywrócony w 1992 r. Nadawany jest za znamienite zasługi cywilne i wojskowe dla RP, zarówno w czasie pokoju, jak i w czasie wojny. Nadawany jest najwybitniejszym Polakom oraz najwyższym rangą przedstawicielom innych państw.