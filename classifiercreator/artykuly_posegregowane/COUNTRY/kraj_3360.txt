Warszawa, 26.04.2018. Rzeczniczka rządu Joanna Kopcińska (L) w drodze na posiedzenie Komitetu Politycznego PiS w siedzibie partii na Nowogrodzkiej w Warszawie, 26 bm. Komitet zwołany został w sprawie decyzji dotyczącej kandydatów na prezydentów w wyborach samorządowych. (nlat) PAP/Paweł Supernak PAP © 2018 / Paweł Supernak
                                        

            Chcemy, żeby projekty dot. wsparcia osób o znacznym stopniu niepełnosprawności oraz podwyższenia renty socjalnej były procedowane na najbliższym posiedzeniu Sejmu - powiedziała dziennikarzom w środę w Stalowej Woli rzeczniczka rządu Joanna Kopcińska.
      
            Projekt ustawy o szczególnych rozwiązaniach wspierających osoby o znacznym stopniu niepełnosprawności został złożony w Sejmie w poniedziałek. W środę otrzymał numer druku. Projekt zakłada m.in. zniesienie limitów finansowania przez NFZ świadczeń z zakresu rehabilitacji leczniczej. Wnioskodawców podczas prac nad projektem w Sejmie będzie reprezentować Joanna Kopcińska (PiS), rzecznik rządu. Najbliższe posiedzenie Sejmu planowane jest w dniach 8-11 maja.

Projekt ustawy o podwyższeniu renty socjalnej do wysokości minimalnej renty z tytułu całkowitej niezdolności do pracy rząd przyjął w czwartek; świadczenie wzrośnie z 865,03 zł do 1029,80 zł. Nowe przepisy mają wejść w życie 1 września, z mocą od 1 czerwca 2018 r

"Chcemy, żeby zarówno ten projekt (o szczególnych rozwiązaniach wspierających osoby o znacznym stopniu niepełnosprawności - PAP), jak i projekt o podwyższeniu renty socjalnej procedowany był na najbliższym posiedzeniu Sejmu" - powiedziała Kopcińska.

Jak oceniła projekt ten jest odpowiedzią na jeden z postulatów zgłoszonych przez osoby protestujące; odpowiedzią na drugi z postulatów jest projekt podwyższenia renty socjalnej.

Kopcińska podkreśliła, że w ramach złożonego w poniedziałek projektu zagwarantowane będzie zniesienie ograniczeń na rehabilitację dla osób ze znacznym stopniem niepełnosprawności. Ponadto - jak mówiła - osoby te nie będą musiały czekać w ogólnych kolejkach do lekarzy, a na wizytę u lekarza specjalisty nie będą musiały posiadać skierowania.

Rzeczniczka rządu poinformowała, że w projekcie zagwarantowano możliwość korzystania przez osoby ze znacznym stopniem niepełnosprawności z aptek bez kolejki oraz zniesione zostaną dla nich ograniczeń na ponad 100 artykułów medycznych, w tym na pieluchomajtki, ortezy i soczewki. Zaznaczyła, że osoby ze znacznym stopniem niepełnosprawności będą mogły wymienić wózek inwalidzki po trzech, a nie, jak obecnie pięciu latach. Kopcińska dodała, że projekt będzie gwarantował osobom, które korzystają z pięciu zabiegów dziennie możliwość korzystania z rehabilitacji w sposób nieograniczony.

"Premier Mateusz Morawiecki zobowiązał swój rząd, wszystkich, którzy pracują w PiS do tego, żebyśmy spełnili postulaty protestujących. Ten projekt złożony przeze mnie w poniedziałek niesie realne oszczędności dla budżetów domowych" - powiedziała. Jak doprecyzowała, oszczędności dla budżetów domowych na osobę, w wyniku projektu, będą wynosić 520 zł.

"Ja nie mówię, że ten projekt załatwia wszystko, ale on jest kolejnym krokiem proponowanym przez premiera, aby te najbardziej naglące, pilne potrzeby osób niepełnosprawnych rozwiązać. Mamy nadzieję, że stanie się to już na najbliższym posiedzeniu Sejmu" - mówiła Kopcińska.

Zgodnie z projektem miałyby zostać wprowadzone szczególne uprawnienia w dostępie do świadczeń opieki zdrowotnej, usług farmaceutycznych oraz wyrobów medycznych osobom z orzeczeniem o znacznym stopniu niepełnosprawności.

W projekcie zaproponowano m.in. zniesienie okresów użytkowania wyrobów medycznych (np. wózków inwalidzkich). Według projektu osoby posiadające orzeczenie o znacznym stopniu niepełnosprawności miałyby też prawo do korzystania ze świadczeń zdrowotnych poza kolejnością. Bez kolejki mogłyby także korzystać z usług farmaceutycznych w aptekach. Ta grupa niepełnosprawnych mogłyby również korzystać ze świadczeń specjalistycznych bez konieczności uzyskania skierowania.

Projekt ustawy przewiduje zniesienie limitów finansowania przez NFZ świadczeń z zakresu rehabilitacji leczniczej udzielanych osobom ze znacznym stopniem niepełnosprawności. W tym celu zaproponowano regulację analogiczną do przepisu znoszącego limit finansowania świadczeń z zakresu leczenia i diagnostyki onkologicznej, tj. umożliwiającą zmiany umów zawartych przez NFZ ze placówkami medycznymi.

Projekt ma wejść w życie 1 lipca.

Rodzice i opiekunowie osób niepełnosprawnych protestujący od 18 kwietnia w Sejmie domagają się wprowadzenia dodatku "na życie" dla osób niepełnosprawnych niezdolnych do samodzielnej egzystencji po ukończeniu 18. roku życia w kwocie 500 złotych miesięcznie. Według aktualnej propozycji protestujący domagają się, by dodatek był wprowadzany krocząco - 300 zł od czerwca 2018 r., 400 zł od stycznia 2019, a 500 zł od stycznia 2020 roku.

Drugi postulat to zrównanie kwoty renty socjalnej z najniższą rentą z ZUS z tytułu całkowitej niezdolności do pracy wraz z jej stopniowym podwyższaniem do równowartości minimum socjalnego obliczonego dla gospodarstwa domowego z osobą niepełnosprawną.

Przedstawiony przez rząd w piątek i złożony w poniedziałek przez rzeczniczkę rządu jako poselski projekt dot. wsparcia osób o znacznym stopniu niepełnosprawności ma odpowiadać na postulat 500-złotowego dodatku. Protestujący nie uznają jednak tej propozycji za realizację swojego postulatu, nazywają ją "manipulacją" i podkreślają, że oczekują "żywej gotówki", nie zaś świadczeń rzeczowych.