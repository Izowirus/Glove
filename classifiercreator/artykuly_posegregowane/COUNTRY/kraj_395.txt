PAP/Bartłomiej Zborowski
                                        

            Nowoczesna postawiła na lidera PO Grzegorza Schetynę, na Koalicję Obywatelską, a okazało się, że intencją drugiej strony było jej  połknięcie, a nie utworzenie koalicji - ocenił w piątek lider partii Teraz! Ryszard Petru.
      
            Klub PO zmienił w środę nazwę na Klub Parlamentarny Platforma Obywatelska - Koalicja Obywatelska. Następnie do tego klubu dołączyło osiem osób: siedmioro byłych posłów Nowoczesnej: Kamila Gasiuk-Pihowicz, Kornelia Wróblewska, Elżbieta Stępień, Krzysztof Truskolaski, Paweł Kobyliński, Michał Jaros, Marek Sowa, a także Piotr Misiło, który został w ostatni piątek wyrzucony z Nowoczesnej. Oznacza to, że klub Nowoczesnej w Sejmie przestał istnieć i stał się kołem.

Petru powiedział w piątek w Radiu Zet, że współczuje Nowoczesnej i nie chciałby być w sytuacji, w której jest szefowa partii Katarzyna Lubnauer. "A najbardziej współczuję Polakom, którzy uwierzyli w Koalicję Obywatelską, dlatego, że to, co się wydarzyło pokazuje, że nie ma żadnej koalicji" - podkreślił polityk. Według niego, jest to sygnał dla pozostałych partii, by - jak mówił - "nie wchodzić w koalicję z liderem PO Grzegorzem Schetyną w formule Koalicji Obywatelskiej".

Pytany, co powinna teraz zrobić Katarzyna Lubnauer, Petru powiedział, że w tej sytuacji radziłby jej "chwilę oddechu i zastanowienia się". Ocenił też, że przejście Kamili Gasiuk-Pihowicz nie było nagłe, tylko od dłuższego czasu przygotowywane.

Na pytanie, czy może przygarnie Lubnauer do swojej partii, lider Teraz! odparł, że zaprasza wszystkich do współpracy. Dopytywany, czy ktoś z pozostałych posłów Nowoczesnej kontaktował się z nim w sprawie przejścia do jego partii, Petru powiedział, że "wiele osób się kontaktowało".

Petru pytany był też, czy to, co się wydarzyło oznacza koniec Nowoczesnej. "Trudno się podnieść po takim uderzeniu, bo to jest tak naprawdę zakwestionowanie samej idei Koalicji Obywatelskiej. Nowoczesna postawiła na Grzegorza Schetynę, na koalicję, a okazało się, że intencją drugiej strony było połknięcie, a nie zrobienie koalicji" - ocenił lider partii Teraz!.