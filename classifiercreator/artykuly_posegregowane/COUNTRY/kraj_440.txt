Prezydent Andrzej Duda spotkał się we wtorek podczas szczytu COP24 w Katowicach z Wielkim Księciem Luksemburga Henrykiem i prezydentem Nepalu Bidhyą Devim Bhandarim - poinformowała Kancelaria Prezydenta.
      
            Wcześniej we wtorek prezydent Andrzej Duda spotkał się z byłym gubernatorem Kalifornii Arnoldem Schwarzeneggerem.

Prezydent przebywa z wizytą w stolicy Górnego Śląska od poniedziałku. Prezydent przemawiał podczas ceremonii otwarcia szczytu COP24 i wziął udział w konferencji prasowej wspólnie z sekretarzem generalnym ONZ Antonio Guterresem.

Duda odbył także kilka spotkań bilateralnych, w tym m.in. z sekretarzem stanu Stolicy Apostolskiej księdzem kardynałem Pietro Parolinem, prezydentem Słowenii Borutem Pahorem, prezydentem Konfederacji Szwajcarskiej Alainem Bersetem, a także prezydentami: Nigerii - Muhammadu Buharim i Czarnogóry - Milo Djukanoviciem oraz premierem Republiki Fidżi Josaią Voreqe Bainimaramą.

Na wtorek prezydent ma zaplanowane jeszcze spotkanie - z prezesem Solar Impulse Foundation Bertrandem Piccardem.

Konferencja COP24 - 24. Sesja Konferencji Stron Ramowej Konwencji Narodów Zjednoczonych w sprawie zmian klimatu, to największe światowe forum, którego celem jest wypracowanie wspólnej polityki na rzecz przeciwdziałania zmianom klimatu.

Konferencja w Katowicach potrwa blisko dwa tygodnie, do 14 grudnia. Podczas szczytu ma zostać przyjęta "mapa drogowa" realizacji Porozumienia paryskiego, czyli pierwszej w pełni globalnej umowy na rzecz klimatu. Hasło tegorocznego szczytu to "Changing together".