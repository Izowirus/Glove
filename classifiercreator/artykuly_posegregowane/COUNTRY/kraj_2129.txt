Święta Lipka, 11.08.2018. Uroczystości jubileuszowe z okazji 50. rocznicy koronacji obrazu Matki Bożej Jedności Chrześcijan  odbyły się, 11 bm. w Sanktuarium Maryjnym w Świętej Lipce (woj. warmińsko-mazurskie). Mszy św. przewodniczył kard. Stanisław Dziwisz (C), homilię wygłosił prymas Polski abp. Wojciech Polak (P).(cat)   
PAP/Tomasz Waszczuk PAP © 2018 / Tomasz Waszczuk
                                        

            W Sanktuarium Maryjnym w Świętej Lipce odbyły się w sobotę uroczystości 50-lecia koronacji obrazu Matki Bożej Świętolipskiej. Pół wieku temu koronacji cudownego wizerunku Matki Bożej dokonali prymas Polski kardynał Stefan Wyszyński i ówczesny metropolita krakowski kardynał Karol Wojtyła.
      
            Centralnej mszy, podczas której świętowano także 400. rocznicą oddania Świętej Lipki pod opiekę króla polskiego i jego następców, przewodniczył kardynał Stanisław Dziwisz.

W homilii prymas Polski abp Wojciech Polak przypomniał wydarzenia sprzed 50 lat.

"Stajemy na tej umiłowanej Ziemi Warmińskiej, na pograniczu Warmii i Mazur, aby uwielbić Boga przez Maryję, Panią Świętolipską, Patronkę tego sanktuarium. To właśnie tutaj, dokładnie pięćdziesiąt lat temu, Sługa Boży Kardynał Stefan Wyszyński, Prymas Polski, Prymas Tysiąclecia, otoczony rzeszą biskupów, kapłanów, osób życia konsekrowanego i wiernych świeckich (...) koronował Cudowny Wizerunek Matki Bożej Świętolipskiej. Pragnął w ten sposób (...) złożyć hołd dziękczynienia za wieki Jej trwania, obecności i zwycięstwa w imię Boże" - powiedział abp Polak.

Przypomniał słowa Prymasa Tysiąclecia, który mówił w Świętej Lipce, że "Maryja pokazała nam, że wprawdzie wiara jest trudna i wiele od nas wymaga, ale daje wolność ducha i wolność sumienia i nie ma takiej siły fizycznej czy politycznej, która zdołałaby przezwyciężyć głos i pragnienie sumień ludzkich".

Prymas Polak mówiąc do pielgrzymów wspomniał, że "wiara musi działać przez miłość, inaczej jest martwa; martwa jest sama w sobie, gdy pozostaje jedynie w deklaracjach i wzniosłych hasłach, gdy manifestowana jest jedynie na sztandarach, budzi zdziwienie, a niekiedy wręcz nawet zgorszenie, bo nie widać jej tak naprawdę w życiu, nas, wierzących".

Do uczestników uroczystości list przesłał prezydent RP Andrzej Duda. List odczytał proboszcz parafii świętolipskiej ks. Aleksander Jacyniak.

"Święta Lipka to miejsce, które w szczególny sposób wyraża wartości i ideały, jakimi kierowali się nasi przodkowie, twórcy I Rzeczpospolitej. Gdy wiele państw europejskich pogrążało się w wojnach religijnych a władcy narzucali poddanym wyznanie, kierując się zasadą +czyja władza, tego religia+, w Polsce obowiązywała zasada tolerancji wyznaniowej, wprowadzona aktem Konfederacji Warszawskiej z 1573 roku" - napisał prezydent Andrzej Duda.

Prezydent RP przypomniał, że "staraniem polskich władców i tutejszych biskupów zasadę tę udało się wprowadzić również na Warmii, a Święta Lipka pozostała - mimo wpływów protestanckich - ostoją katolicyzmu, a zarazem ostoją polskości".

"Bogatą historię (Świętej Lipki - PAP) warto przypominać dziś, w roku 100-lecia odzyskania niepodległości, gdy uświadamiamy sobie jaką drogę przyszliśmy i kim jesteśmy jako naród" - napisał prezydent. Wskazał, że to właśnie w Świętej Lipce edukował się muzycznie znakomity kompozytor Feliks Nowowiejski, twórca melodii Roty.

Przypomniał, że Sanktuarium Maryjne wpisane zostało na listę Pomników Historii. "Jest to miejsce, które niesie ważne przysłanie, składa się na nie otwartość na wszelkie dobre zmiany z jednoczesnym zachowaniem pamięci o własnych korzeniach i szacunek dla innych ludzi bez rezygnowania z własnej tożsamości. To ważne, gdy pytamy o przyszłość Europy i świata" - wskazał prezydent RP.

Marszałek Senatu Stanisław Karczewski w liście do uczestników uroczystości w Świętej Lipce napisał, że miejsce to jest "perłą na pograniczu ziem, kultur i wyznań, ostoją wiary katolickiej i kultury polskiej w granicach historycznych". Marszałek Senatu życzył, by "Sanktuarium Matki Jedności Chrześcijan było miejscem, gdzie spotykają się dwa wyznania katolickie i luterańskie, które w bliskiej współpracy i we współdziałaniu mogą bronić w Europie chrześcijańskich wartości".

Sanktuarium w Świętej Lipce leży nieopodal historycznej granicy katolickiej Warmii i protestanckich Mazur, blisko dawnej granicy I Rzeczpospolitej i państwa pruskiego. Od kilkudziesięciu lat Święta Lipka pełni funkcję Sanktuarium Matki Jedności Chrześcijan, właśnie ze względu na położenie na styku ziem warmińskiej i mazurskiej oraz czterech wyznań: rzymskokatolickiego, greckokatolickiego, prawosławnego i ewangelickiego.