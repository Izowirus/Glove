Jasionka, 03.07.2018. Marszałek Sejmu Marek Kuchciński podczas Forum Regionów Trójmorza, zorganizowanego przez Urząd Marszałkowski Województwa Podkarpackiego, 3 bm. w Jasionce.  PAP/Darek Delmanowicz
                                        

            Chcemy powołać Zgromadzenie Parlamentarne Trójmorza, które będzie wspierało politykę naszych rządów i prezydentów – mówił we wtorek w Jasionce k. Rzeszowa marszałek Sejmu Marek Kuchciński. Wyraził nadzieję, że Zgromadzenie powstanie już w przyszłym roku.
      
            
Marszałek Sejmu – który uczestniczy we wtorek w Forum Regionów Trójmorza – poinformował, że parlamenty państw Inicjatywy Trójmorza prowadzą rozmowy w celu powołania Zgromadzenia Parlamentarnego Trójmorza. Jak wyjaśnił Kuchciński, w skład Zgromadzenia mogłyby wejść nie tylko kraje członkowskie Unii Europejskiej. "Mamy ambitny plan, żeby zaprosić do współpracy Trójmorza państwa, które są poza Unią Europejską, w pierwszej kolejności Ukrainę i Mołdawię, ale jest to kwestia otwarta" – zaznaczył.

"Jest to trudniejsza sytuacja, ponieważ w Polsce mamy jednego prezydenta, 560 parlamentarzystów, wiele frakcji i przekonać ich wszystkich do tego, żebyśmy wspólnie razem działali, to jest wyzwanie" - podkreślił Kuchciński.

Marszałek Sejmu wyraził nadzieję, że Zgromadzenie Parlamentarne Trójmorza powstanie w przyszłym roku i – jak mówił - będzie "wspierało politykę naszych rządów i prezydentów".

Podczas debaty, Kuchciński był pytany, jaką rolę w Inicjatywie Trójmorza, mają parlamenty. "Współpraca międzyparlamentarna jest w pewnym sensie, jak płyn międzykomórkowy – ułatwia politykę rozwoju, ułatwia podejmowanie decyzji, czy zachęca do podejmowania decyzji przez rządy" – mówił marszałek Sejmu.

Jak dodał Kuchciński, chodzi m.in. o decyzje infrastrukturalne. "Od 2015 r. mamy przyspieszenie w budowie infrastruktury drogowej Północ-Południe, a także są podejmowane decyzje, bardzo interesujące, jak np. szybka kolej Warszawa-Budapeszt i dalej, do Belgradu" – zaznaczył.

Inicjatywa Trójmorza jest platformą współpracy prezydentów dwunastu państw położonych między Adriatykiem, Bałtykiem i Morzem Czarnym. Jej celem jest wzmacnianie spójności Unii Europejskiej poprzez zacieśnienie współpracy infrastrukturalnej, energetycznej i gospodarczej państw Europy Środkowej. Członkami Inicjatywy Trójmorza są: Austria, Bułgaria, Chorwacja, Czechy, Estonia, Litwa, Łotwa, Polska, Rumunia, Słowacja, Słowenia, Węgry.