Komendant Stołeczny Policji wyznaczył nagrodę, która pomoże ustalić sprawców spalenia flagi Unii Europejskiej podczas niedzielnego marszu w Warszawie z okazji 100-lecia odzyskania niepodległości - podała w poniedziałek KSP. Wysokość nagrody to 5 tys. złotych.
      
            W sprawie spalenia w niedzielę flagi Unii Europejskiej - jak podała KSP na swojej stronie internetowej - czynności prowadzą policjanci Wydziału Dochodzeniowo-Śledczego z Komendy Stołecznej Policji.

"Komendant Stołeczny Policji wyznaczył nagrodę w wysokości 5 tysięcy złotych osobie, która przyczyni się do ustalenia sprawców" - podano w komunikacie KSP. Informacje w tej sprawie należy przekazywać do Wydziału Dochodzeniowo-Śledczego Komendy Stołecznej Policji, m.in. pod numer telefonu 22 603 65 83.

Komenda Stołeczna Policji poinformowała wcześniej, że w Komendzie Rejonowej Policji Warszawa-Śródmieście prowadzone są również poszukiwania osób, które w niedzielę podczas marszu używały rac, naruszając tym samym przepisy o zgromadzeniach.

W niedzielę z udziałem prezydenta Andrzeja Dudy i premiera Mateusza Morawieckiego przeszedł ulicami Warszawy Biało-Czerwony Marsz "Dla Ciebie Polsko" zorganizowany z okazji 100-lecia odzyskania przez Polskę niepodległości. Policja oszacowała, że uczestniczyło w nim 250 tys. osób. Na jeden marsz złożyły się formalnie dwa zgromadzenia - jedno organizowane przez rząd, a drugie przez Stowarzyszenie Marsz Niepodległości.