Naród to wspólnota losu pokoleń przeszłych, teraźniejszych i przyszłych; bycie cząstką tej sztafety pokoleń nadaje głęboki sens istnieniu każdego z nas - powiedział w środę w Dzień Flagi oraz Dzień Polonii i Polaków poza Granicą marszałek Senatu Stanisław Karczewski.
      
            
Karczewski wygłosił w środę orędzie z okazji Dnia Flagi oraz Dnia Polonii i Polaków poza Granicą. Wskazywał, że oba te święta spaja ze sobą w tym roku 100-lecie odzyskania przez Polskę niepodległości.

"Radujmy się, ale pamiętajmy, że nie tak dawno zły los rozsypywał nas po świecie i obcy panoszyli się w naszym domu. Pamiętamy o cenie, jaką za niepodległość płaciły pokolenia Polaków. Składamy hołd bohaterom, którzy walczyli za Polskę pod biało-czerwoną flagą" - mówił Karczewski.

Marszałek Senatu apelował o pamięć o tych, którzy w 1914 r. wywalczyli wolność Polsce - o "szarży ułanów pod Rokitną w 1915 roku, która przedarła się przez trzy rosyjskie linie obrony i z 64 ułanów sześciu zostało przy życiu".

"Pamiętajmy o polskich Termopilach pod Zadwórzem, gdzie w 1920 r. oddział polskiej młodzieży zagrodził bolszewikom drogę na Lwów – z 330 młodych ludzi 318 poległo, kapitana Raginisa, który we wrześniu 1939 r. z garstką żołnierzy przez trzy dni wstrzymywał prące na Warszawę trzy niemieckie dywizje. Gdy nie miał kim i czym walczyć rozerwał się granatem. Tablica w miejscu jego śmierci wzywa: +Przechodniu powiedz Ojczyźnie, żeśmy walczyli do końca, spełniając swój obowiązek+" - dodał.

"My, przechodnie przez polskie dzieje, nigdy nie przestaniemy o was i waszych czynach mówić Ojczyźnie" - podkreślił. Wskazywał, że niezależnie od tego, czy żyjemy w kraju, czy poza granicami, pamięć historyczna buduje wspólnotę narodową, kształtuje naszą tożsamość, daje poczucie przynależności i uczestnictwa w życiu narodu.

Karczewski stwierdził, że naród to wspólnota losu pokoleń przeszłych, teraźniejszych i przyszłych. "Bycie cząstką tej sztafety pokoleń nadaje głęboki sens istnieniu każdego z nas" - zaznaczył.

"Mówią nam, że przywiązanie do własnego narodu i państwa jest dzisiaj anachronizmem, że przeszkadza europejskiej integracji" - oświadczył. Zdaniem Karczewskiego, to dzięki patriotyzmowi europejskich narodów, które przeciwstawiły się najpierw nazistowskiej, a później sowieckiej tyranii, Europa obroniła swą wolność i jest dziś oazą demokracji i dobrobytu. "Unia Europejska przetrwa tylko wówczas, gdy obroni tożsamość europejskich narodów" - dodał.

"Dlatego w Dzień Flagi celebrujemy nasze narodowe symbole, zaświadczamy nie tylko o naszej polskiej, ale i europejskiej tożsamości. W szanującej prawa narodów Europie ojczyzn wszyscy będziemy czuli się u siebie" - powiedział.

Marszałek Senatu zaznaczył, że Polonia i Polacy za granicą mają ogromny wkład w odzyskanie przez Polskę niepodległości, a w uznaniu tych zasług ustanowiony został Dzień Polonii. "Z tej okazji życzę Państwu wszystkiego najlepszego. Niech radosnym obchodom tego święta towarzyszy pamięć o Ojczyźnie i tych, którzy oddali życie za to, by była wolna i niepodległa" - dodał Karczewski.

Dzień Flagi RP ustanowiono w 2004 roku. Historycznie polskie barwy narodowe wywodzą się z barw herbu Królestwa Polskiego i herbu Wielkiego Księstwa Litewskiego. W symbolice polskiej flagi biel pochodzi od bieli orła, będącego godłem Polski i bieli Pogoni - rycerza galopującego na koniu - godła Litwy. Oba godła znajdują się na czerwonych tłach tarcz herbowych. Na naszej fladze biel znalazła się u góry, ponieważ w polskiej heraldyce ważniejszy jest kolor godła niż tła.