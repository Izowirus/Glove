W ciągu pół roku ruszą programy m.in. dla szkół, uczelni i placówek służby zdrowia, które mają poprawić ich dostępność dla niepełnosprawnych; wartość budżetu na te inicjatywy to miliard złotych - mówił na wtorkowej konferencji szef MIiR Jerzy Kwieciński.

      
            Mają na to pozwolić decyzje obradującego we wtorek i środę Komitetu Monitorującego Program Wiedza, Edukacja, Rozwój, w którego skład wchodzą przedstawiciele rządu, samorządów, przedsiębiorców i organizacji pozarządowych. Chodzi o wykorzystanie istniejących środków w programie na rzecz osób z niepełnosprawnościami i osób starszych, współfinansowanym z funduszy unijnych.

"Będziemy inicjowali konkurs +Przestrzeń dostępnej szkoły+ z budżetem 100 mln zł, w ramach którego chcemy, żeby pierwsze 50 pilotowych szkół dokonało u siebie zmian" - mówił minister inwestycji i rozwoju na konferencji na temat programu Dostępność Plus. Jak dodał, podobny projekt "Dostępna uczelnia" przeznaczony dla szkół wyższych będzie miał budżet 200 mln zł.

"Chcemy współpracować z samorządami. W ramach takiej współpracy chcemy dokonać 160 usprawnień w 150 samorządach, więc zapraszamy samorządy do współpracy. Mamy na to przeznaczony budżet ponad 70 mln zł" - mówił minister. Jak dodał, w obszarze edukacji przewidziane jest też przygotowanie 640 asystentów uczniów z niepełnosprawnościami i przeszkolenie szerokich kadr systemu oświaty.

"Zakładamy, że w tych szkoleniach weźmie udział ponad 28 tys. nauczycieli i te szkolenia przygotują nauczycieli do lepszej współpracy z uczniami o specjalnych potrzebach edukacyjnych. Mamy na działania w oświacie przygotowany budżet w wysokości 150 mln zł" - poinformował Kwieciński.

Z kolei wart 30,4 mln zł projekt Ministerstwa Nauki i Szkolnictwa Wyższego ma stworzyć elementy zajęć dotyczące projektowania uniwersalnego, przeznaczone np. dla przyszłych architektów czy urbanistów.

Kwieciński zapowiedział także konkurs dla 100 placówek służby zdrowia na likwidację barier, o budżecie 300 mln zł, oraz uruchomienie "specjalnego inkubatora dostępności", w ramach którego ma zostać wypracowanych 100 innowacji społecznych dla niepełnosprawnych.

W ramach programu przewidziane jest także dofinansowanie sumą 14,5 mln zł projektu Państwowego Funduszu Rehabilitacji Osób Niepełnosprawnych, który stworzy system szkolenia i udostępniania osobom niewidomym psów przewodników.

Jak powiedziała obecna na konferencji Jolanta Kramarz z Fundacji Vis Maior, która będzie współpracować przy projekcie, wsparcie to jest bardzo potrzebne organizacjom pozarządowym.

"Próbowaliśmy szkolić psy przewodniki i rzeczywiście udostępniamy je osobom niewidomym, ale chcemy profesjonalizować organizacje szkolące psy przewodniki. Chcemy, żeby stworzona została współpraca między nimi, żeby powstały standardy, żeby rzeczywiście trenerzy byli fachowo przygotowani" - mówiła Kramarz.

Wsparcie w wysokości 24,3 mln zł otrzyma projekt „Krajowy Ośrodek Mobilności Osób Niepełnosprawnych” (KOMON), wspierający mobilność osób z niepełnosprawnościami. Według obecnego na konferencji Krzysztofa Marciniaka ze Stowarzyszenia Pomocy Niepełnosprawnym Kierowcom SPiNKa, dla ludzi z niepełnosprawnościami jedną z kluczowych barier w uczestnictwie w rynku pracy jest brak mobilności. Nowy program ma w kompleksowy sposób pomóc nie tylko w szkoleniu niepełnosprawnych kierowców i ułatwieniu im dostępu do specjalnie przystosowanych samochodów, a także np. uregulować kwestię przeglądów technicznych takich aut.

"Widzimy w tym wielką szansę" - podkreślał Marciniak, dodając, że w projekt "włączą się sieci handlowe praktycznie wszystkich koncernów samochodowych w Polsce", a niektóre z nich już teraz mają program wsparcia dla tej społeczności.

Program przewiduje także m.in. szkolenia dla przedsiębiorców. Jak mówił Kwieciński, chodzi bowiem nie tylko o zmiany w fizycznej infrastrukturze, ale także mentalności.

Według szefa MIiR planowane programy zostały już roboczo uzgodnione z Unią Europejską, a formalny akcept powinny uzyskać do końca roku.