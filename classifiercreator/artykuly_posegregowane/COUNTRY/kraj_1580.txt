W trakcie przemówienia wicepremiera Jarosława Gowina uroczystość wspólnej inauguracji roku akademickiego w Poznaniu została przerwana z powodu sygnału o podłożeniu bomby w budynku.
      
            W poniedziałek o godz. 10.00 w auli Uniwersytetu im. Adama Mickiewicza w Poznaniu rozpoczęła się wspólna inauguracja roku akademickiego 2018/2019 czterech poznańskich uczelni wyższych: Uniwersytetu im. Adama Mickiewicza, Uniwersytetu Przyrodniczego, Uniwersytetu Medycznego im. Karola Marcinkowskiego i Akademii Wychowania Fizycznego w Poznaniu. Zapoczątkowała ona uroczystości jubileuszu stulecia Uniwersytetu Poznańskiego, z którego wywodzą się te poznańskie uczelnie.

Wśród gości uroczystości byli m.in. przedstawiciele władz państwowych i samorządowych, w tym minister Andrzej Dera i wicepremier, minister nauki i szkolnictwa wyższego Jarosław Gowin.

W trakcie przemówienia wicepremiera Gowina rektor UAM prof. Andrzej Lesicki poinformował, że z powodu sygnału o podłożeniu ładunku wybuchowego, zmuszony jest przerwać uroczystość.

"Panie premierze, bardzo przepraszam, ale zmuszony jestem przerwać pańskie wystąpienie, jako że służby ochrony państwa informują nas o sygnale o podłożeniu bomby" – powiedział rektor.

"To oczywiście jest kawał, jaki ktoś brzydki zrobił, ale oczekują od nas opuszczenia auli, przerwania uroczystości. Cóż mam zrobić, panie premierze. Takie są przepisy, które wymagają sprawdzenia tej sali. Proszę wszystkich o spokój. Dziękuje panu premierowi i przepraszam za smutną wiadomość" – dodał rektor.

Rzecznik wielkopolskiej policji Andrzej Borowiak powiedział PAP, że służby zadecydowały o ewakuacji obiektu. Policja nie chciała jednak ujawnić informacji, kiedy i do kogo wpłynęło zawiadomienie o podłożeniu ładunku wybuchowego. "Na tym etapie nie udzielamy szerszych informacji" – podkreślił Borowiak.