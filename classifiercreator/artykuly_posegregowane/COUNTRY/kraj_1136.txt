PAP/Jan Graczyński
                                        

            Minister środowiska Henryk Kowalczyk ocenił, że rozpoczęta w Krakowie konferencja PreCOP, poprzedzająca szczyt klimatyczny COP24, jest „ogromną szansą na osiągnięcie istotnego postępu w negocjacjach oraz na jak najlepsze przygotowanie do szczytu klimatycznego w Katowicach”.
      
            We wtorek w Krakowie rozpoczęły się obrady ministrów państw ONZ właściwych do spraw klimatu w ramach dwudniowej konferencji PreCOP, poprzedzającej szczyt klimatyczny COP24 w Katowicach. Uczestniczą w niej delegacje rządowe z 35 państw, a także przedstawiciele światowego biznesu.

„Jesteśmy przekonani, że atmosfera i historia Krakowa zainspirują wszystkich do dyskusji, które za nieco ponad miesiąc zakończą się z kolei w przemysłowej stolicy Polski, w Katowicach – przyjęciem konkretnego, ale akceptowalnego dla wszystkich stron, pakietu implementacyjnego dla Porozumienia paryskiego” - zaznaczył szef resortu środowiska.

Jak poinformował, we wtorek i środę w Krakowie ministrowie reprezentujący strony konwencji wspólnie ocenią dotychczasowe zaawansowanie prac nad pakietem zasad niezbędnych dla realizacji Porozumienia paryskiego i wyznaczą ostateczne wskazówki dla prac negocjatorów w Katowicach.

„To bez wątpienia próba generalna przed tym, co czeka nas w grudniu, kiedy to oczy całej społeczności międzynarodowej będą zwrócone na przedstawicieli blisko 200 krajów mających przed sobą jeden cel: określenie konkretnych zasad, które zapewnią powstrzymanie wzrostu temperatury, pozwolą na osiągnięcie neutralności klimatycznej, a w konsekwencji zapewnią godne warunki rozwoju dla naszych społeczeństw i poszanowanie środowiska naturalnego, za które to człowiek jest odpowiedzialny” - ocenił Kowalczyk.