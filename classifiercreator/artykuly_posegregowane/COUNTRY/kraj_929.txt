Będę konsekwentnie realizował program, który zaproponowałem, ale włączę do niego także elementy programów moich kontrkandydatów - mówił w niedzielę Bogdan Wenta, który według sondażowych wyników II tury wyborów został prezydentem Kielc.
      
            

Według sondażu Ipsos wybory prezydenta miasta w Kielcach wygrał Bogdan Wenta; głosowało na niego 64 proc. wyborców, na Wojciecha Lubawskiego - 36 proc.

Po ogłoszeniu sondażowych wyników wyborów Wenta powiedział, że „to szczególny i ważny wieczór dla Kielc”. „Dziękuję wszystkim kielczanom, którzy wzięli udział w wyborach samorządowych, a szczególnie tym, którzy zrobili to dzisiaj. Oczywiście ten wynik cieszy, ale moja natura sportowa mówi, że dopóki Państwowa Komisja Wyborcza oficjalnie wszystkiego nie potwierdzi, musimy wszyscy jeszcze być trochę cierpliwi” – zaznaczył Wenta.

Zaznaczył jednak, że jeśli wyniki sondaży się potwierdzą, to „program, który zaprezentował ze swoją drużyną będzie realizował bardzo konsekwentnie”. „Wierzę w to, że ciężką pracą przekonamy także tych, którzy może dzisiaj jeszcze nie są zdecydowani. Ale naszymi działaniami będziemy ich przekonywać” – zaznaczył lider stowarzyszenia „Projekt Świętokrzyskie”.

„Zapewniam również, że włączymy do naszego programu elementy z programów moich dotychczasowych kontrkandydatów” – zapewnił Wenta,  który podziękował za poparcie przed drugą turą wyborów Arturowi Gieradzie (Koalicja Obywatelska), Krzysztofowi Adamczykowi (niezależny z poparciem PSL) i Marcinowi Chłodnickiemu (SLD-Lewica Razem).

„Dziękuję im, ich komitetom, a przede wszystkim ich wyborcom. Dlatego, że łączy nas jedno - dobro tego miasta. Także te projekty, które były i są realizowane przez prezydenta Wojciecha Lubawskiego, będą realizowane” – podkreślił europoseł, który zwrócił się do swojego kontrkandydata w II turze wyborów, obecnego włodarza miasta.

„Z tego miejsca chcę podziękować panu prezydentowi Lubawskiemu za wiele lat pracy dla Kielc, także za te dwa ostatnie lata naszych wspólnych działań dla miasta”- powiedział Wenta. 

Dodał, że „teraz czeka nas ciężka praca”. „Tak jak mówiłem w programie, transparentna, oparta na jawności, przyjazna dla mieszkańców i oparta na dialogu z nimi, na sugestiach z ich strony i opiniach, które będą dla nas bardzo ważne. To było i pozostanie dla mnie, i sądzę, że dla całej mojej drużyny, podstawowym fundamentem budowania naszego zaufania” – zapewnił Wenta. "Tego wymaga ten czas i to będziemy robić" – podsumował.

Wenta (KWW Projekt Świętokrzyskie Bogdana Wenty) najwięcej głosów uzyskał także w pierwszej turze - 32 913 (37,62 proc.), na Lubawskiego (KWW Porozumienie Samorządowe Wojciech Lubawski) głosowały 25 552 osoby (29,20 proc.).

Pozostali kandydaci uzyskali: Piotr Liroy-Marzec (Komitet Wyborczy Wyborców Wolność w Samorządzie) - 14 016 głosów (16,02 proc.), Artur Gierada (Komitet Wyborczy Wyborców Platforma Obywatelska.Nowoczesna Koalicja Obywatelska) - 6 503 głosy (7,43 proc.), Krzysztof Adamczyk (Komitet Wyborczy Polskie Stronnictwo Ludowe) - 3 899 głosów (4,46 proc.), Marcin Chłodnicki (Komitet Wyborczy Wyborców SLD Lewica Razem) - 3 609 głosów (4,12 proc.), Arkadiusz Jelonek (Komitet Wyborczy Wyborców "Bezpartyjni Samorządowcy") - 1 001 głosów (1,14 proc.).

57-letni Wenta to były piłkarz ręczny, zawodnik m.in. Wybrzeża Gdańsk, FC Barcelony i SG Flensburg- Handewitt. Wystąpił w siedmiu finałach europejskich pucharów. Przez trzynaście lat grał w reprezentacji Polski (1981-94). Uważany za jednego z najwybitniejszych zawodników w historii polskiej piłki ręcznej.  W 1996 roku przyjął obywatelstwo Niemiec, w reprezentacji tego kraju występował m.in. na igrzyskach olimpijskich w Sydney (2000). W latach 2004-2012 był selekcjonerem reprezentacji Polski, z którą zdobył m.in. wicemistrzostwo świata w 2007 r., a dwa lata później brązowy medal. W latach 2008-14 był trenerem klubu Vive Targi Kielce, z którym zajął trzecie miejsce w Lidze Mistrzów (2013), był też menedżerem tego klubu.

Wenta w 2014 roku został wybrany z list Platformy Obywatelskiej do Parlamentu Europejskiego. W okręgu małopolsko-świętokrzyskim uzyskał blisko 40 tys. głosów. Na prezydenta Kielc startował z własnego komitetu „Projekt Świętokrzyskie”. W wyborach samorządowych jego ugrupowanie połączyło siły ze stowarzyszeniem „Bezpartyjny i Niezależny” Kamila Suchańskiego.

Autor: Janusz Majewski

maj/  mok/

      
  
    TEMATY:
          
              wybory samorządowe