pap_20180124_0QB.jpg 
❮ Poprzednie Następne ❯ 

Member of European Parliament (MEP), vice president Ryszard Czarnecki during debate on "Cross-border placement of children in foster families" at European Parliament headquarters in Brussels, Belgium on 24.01.2018 (wd/awol)  Archiwum PAP/Wiktor Dąbkowski 
                                        

            Spodziewam się, że polski rząd pokaże dobrą wolę; nie wiem, czy zrobi to wiceszef KE Frans Timmermans - ocenił europoseł PiS Ryszard Czarnecki, odnosząc się do poniedziałkowego spotkania ws. praworządności. Jest to prawdopodobnie spotkanie ostatniej szansy - dodał.
      
            W poniedziałek w Warszawie dojdzie do kolejnego spotkania premiera Mateusza Morawieckiego z wiceprzewodniczącym Komisji Europejskiej Fransem Timmermansem. Politycy mają rozmawiać na temat praworządności w Polsce. "To jest jedna z ostatnich szans dla przewodniczącego Fransa Timmermansa na zakończenie sporu z Polską na zasadzie win-win. To jest dla niego szansa, ale musi wykazać ku temu wolę, uwzględniając między innymi korekty reformy wymiaru sprawiedliwości, które przeprowadziła strona polska. Mamy nadzieję na obopólne zwycięstwo" - ocenił w rozmowie z PAP szef gabinetu prezydenta Krzysztof Szczerski.

Pytany o te słowa na antenie radiowej Jedynki, europoseł PiS Ryszard Czarnecki odparł, że na pewno spodziewa się "dobrej woli ze strony polskiego rządu". "Tego, że ta polska dłoń będzie wyciągnięta, tego, że polski rząd po raz kolejny - co bardzo ważne - pokaże krajom członkowskim Unii Europejskiej, że jest otwarty na dialog, że chce porozumienia" - powiedział Czarnecki. Mówiąc o Timmermansie, Czarnecki stwierdził, że nie wie, na ile jest to dla niego wizyta "taktyczna", a na ile ma "dobrą wolę". "Ale zgadzam się, to jest prawdopodobnie spotkanie tzw. ostatniej szansy" - podkreślił.

Dopytywany, czy poniedziałkowa wizyta była planowana, Czarnecki odparł: "Z tego, co słyszałem, to jest wizyta tak bardziej ad hoc, a nie coś, co było w kalendarzu strony polskiej i pierwszego wiceprzewodniczącego Komisji Europejskiej od dawna".

Na pytanie, czy możliwe jest włączenie w sprawę Trybunału Sprawiedliwości UE, Czarnecki podkreślił, że nie można wykluczyć żadnego scenariusza.

W ubiegłym tygodniu w środę w Parlamencie Europejskim odbyła się kolejna debata na temat stanu praworządności w Polsce. Timmermans potwierdził podczas swego wystąpienia w PE, że Komisja wystąpiła w ubiegłym tygodniu do Rady Unii Europejskiej (zasiadają w niej przedstawiciele państw członkowskich UE) o zorganizowanie formalnego wysłuchania Polski. To część procedury ochrony praworządności w państwie członkowskim UE, opisanej w art. 7 unijnego traktatu.

Wiceszef KE zaapelował też do polskiego rządu o kolejne zmiany dotyczące sądownictwa. Jego zdaniem, dotychczasowe korekty w reformach, chociaż idą w dobrym kierunku, są niewystarczające. KE uruchomiła wobec Polski formalne postępowanie z art. 7 traktu w grudniu 2017 roku, zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, jednak Timmermans domaga się od Warszawy dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych. Grudniowe rekomendacje, które KE cały czas podtrzymuje, mówią o wielu innych sprawach, takich jak wybór członków KRS przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego, czy zniesienie swobody decyzyjnej prezydenta odnośnie do przedłużania kadencji sędziów SN, a także wyeliminowanie postępowania na podstawie skargi nadzwyczajnej.