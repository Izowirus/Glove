Warszawa, 03.08.2018. Wicemarszałek Sejmu, poseł Kukiz'15 Stanisław Tyszka (L), poseł PSL Piotr Zgorzelski (3L), sekretarz generalny Prawicy Rzeczypospolitej Lech Łuczyński (2L), Julia Zimmermann (3P) z Partii Razem oraz przedstawiciele Klubu Jagiellońskiego Piotr Trudnowski (2P) i Paweł Musiałek (P) podczas konferencji prasowej, 3 bm. przed Pałacem Prezydenckim w Warszawie. Politycy Klubu Jagiellońskiego, Kukiz’15, PSL, Partii Razem i Prawicy RP zwrócili się z apelem do prezydenta Andrzeja Dudy o zawetowanie zmian w Kodeksie wyborczym dotyczących wyborów do Parlamentu Europejskiego. PAP/Tomasz Gzell 
                                        

            Przedstawiciele Kukiz'15, PSL, Partii Razem, Prawicy Rzeczypospolitej oraz Klubu Jagiellońskiego zaapelowali w piątek do prezydenta Andrzeja Dudy o zawetowanie nowelizacji Kodeksu wyborczego dot. ordynacji do Parlamentu Europejskiego. Ich zdaniem, nowela "zabetonuje scenę polityczną".
      
            Senat przyjął w miniony piątek bez poprawek nowelizację Kodeksu wyborczego dot. ordynacji do Parlamentu Europejskiego; według noweli każdy okręg ma mieć przypisaną konkretną liczbę - co najmniej trzech - posłów wybieranych do europarlamentu. Teraz nowela czeka na podpis prezydenta.

W piątek przedstawiciele ugrupowań politycznych: Kukiz'15, PSL, Partii Razem oraz Prawicy Rzeczypospolitej - z inicjatywy stowarzyszenia Klub Jagielloński - skierowali do prezydenta Andrzeja Dudy list z apelem o zawetowanie nowelizacji Kodeksu Wyborczego, dotyczącej ordynacji do Parlamentu Europejskiego.

"Środowiska obywatelskie i polityczne, które reprezentujemy, wiele dzieli. Łączy nas jednak przekonanie, że szkodliwe dla polskiej demokracji jest tworzenie zaporowego realnego progu wyborczego, ograniczenie możliwości faktycznego wyboru Polaków do dwóch list oraz betonowanie sceny politycznej. Wyrażamy nadzieję, że rozważy pan prezydent nasze argumenty i zdecyduje się nie podpisywać nowelizacji Kodeksu Wyborczego" - czytamy w liście do prezydenta.