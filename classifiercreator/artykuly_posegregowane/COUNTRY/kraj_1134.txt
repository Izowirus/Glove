PAP/Darek Delmanowicz
                                        

            Warszawski Sąd Okręgowy nakazał Komitetowi Wyborczemu PSL opublikowanie w jednym z dzienników sprostowania nieprawdziwych informacji, jakoby premier Mateusz Morawiecki podniósł wiek emerytalny rolników od 1 stycznia 2018 r., a jego rząd sprzedał cudzoziemcom 1000 ha ziemi - dowiedziała się PAP w SO.
      
            Orzeczenie zapadło w trybie wyborczym w poniedziałek. W ubiegły piątek przewodniczący Komitetu Wykonawczego PiS Krzysztof Sobolewski informował o złożeniu w trybie wyborczym pozwu przeciwko PSL za - jak to określił - kłamstwa o premierze Mateuszu Morawieckim. Wyjaśniał, że chodzi o materiał wyborczy pochodzący i sfinansowany przez PSL, który ukazał się w jednym z ogólnopolskich dzienników.

W materiale zatytułowanym "Morawiecki vs. Kosiniak-Kamysz", w dwóch kolumnach zestawiono stwierdzenia dotyczące PiS, którego skrót rozwinięto jako "Pazerni i Skąpi" oraz PSL, które opisano jako "Potrafią Służyć Ludziom". Zestawiono także wizerunki Morawieckiego i lidera PSL Władysława Kosiniaka-Kamysza. W kolumnie PiS opatrzonej wizerunkiem premiera napisano m.in: "Podniósł wiek emerytalny rolnikom. Od 1 stycznia 2018 r. skazał rolników na pracę do śmierci"; "Wyprzedawał polską ziemię obcokrajowcom. Ponad 1000 hektarów trafiło w obce ręce w samym tylko 2017 roku rządów PiS".

W materiale charakteryzowano także Morawieckiego jako tego, który "dorobił się na krzywdzie frankowiczów" i "chce, żeby Polacy zapierd... za +miskę ryżu+"; podczas gdy szef PSL m.in. "zagwarantował rolnikom wcześniejsze emerytury" i "walczy o emeryturę bez podatku".

Zgodnie z postanowieniem sądu KW PSL ma opublikować - w tym samym dzienniku, w którym ukazał się materiał wyborczy - oświadczenie o treści: "W dn. 19.10.2018 r. Komitet Wyborczy Polskie Stronnictwo Ludowe opublikował w dzienniku Super Express materiał wyborczy, w którym podano nieprawdziwe informacje, jakoby: 1. Mateusz Morawiecki podniósł wiek emerytalny rolników od 1 stycznia 2018 r.; 2. Mateusz Morawiecki wyprzedał ponad 1000 hektarów polskiej ziemi rolnej na rzecz cudzoziemców w 2017 r. "W 2017 r. sprzedano wyłącznie 70,64 ha nieruchomości rolnych Skarbu Państwa na rzecz cudzoziemców" - dodano w sprostowaniu.

Sąd wskazał, że w od chwili wyborów wygranych przez PiS – w czasie, kiedy Morawiecki był premierem i wcześniej – nie wprowadzono przepisów podnoszących wiek emerytalny rolników, a ograniczenie prawa do wcześniejszej emerytury zostało wprowadzone w ustawie uchwalonej za rządu poprzedniej koalicji. SO zauważył także, że sprzeciw PiS wobec inicjatywy rozszerzenia przywilejów emerytalnych na rolników, którzy nie spełniali ustawowych kryteriów nabycia wcześniejszej emerytury, nie jest tożsamy z +podniesieniem wieku emerytalnego+".

"Podany komunikat oczywiście celował w wykreowanie nieprawdziwego przekonania u odbiorcy, jakoby w 2017 r. ponad 1000 ha gruntów zostało sprzedane cudzoziemcom bezpośrednio przez organy władzy publicznej albo przynajmniej za ich zgodą" - ocenił sąd.

Sąd zwrócił uwagę, że grunty zostały w większości sprzedane nie przez władze publiczne i nie za ich zgodą, lecz przez inne podmioty, w ramach niepodlegającej ograniczeniom administracyjnym swobody rynku unijnego; z Zasobu Własności Rolnej Skarbu Państwa sprzedano w 2017 r. niespełna 71 hektarów.