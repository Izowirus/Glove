Warszawski sąd okręgowy oddalił w poniedziałek złożony w trybie wyborczym wniosek Komitetu Wyborczego Koalicji Obywatelskiej wobec premiera Mateusza Morawieckiego, w którym wnioskodawcy domagali się sprostowania przez premiera jego wypowiedzi z 15 września nt. budowy dróg i mostów.
      
            Pełnomocnik KKW Koalicji Obywatelskiej mec. Jacek Dubois zapowiedział zaskarżenie poniedziałkowego wyroku do sądy wyższej instancji.

Stołeczny sąd rozpoznawał w poniedziałek wniosek w trybie wyborczym, które, KKW Platforma.Nowoczesna Koalicja Obywatelska złożył w ubiegłym tygodniu. Dotyczył on słów premiera, które padły podczas spotkania z mieszkańcami Świebodzina (woj. lubuskie) 15 września. Morawiecki zarzucił wówczas koalicji PO-PSL, że wbrew deklaracjom liderów tych partii, w czasie jej rządów, nie budowano dróg i mostów. "Pamiętacie jak nasi poprzednicy mówili: budujmy nie politykę, tylko drogi i mosty? Pamiętacie coś takiego? Nie było ani dróg, ani mostów" - mówił wówczas premier. "Żeby nie być gołosłownym powiem tak: nasi poprzednicy, których nasi przyjaciele z kartkami, chcieliby z powrotem zaprosić do władz (...) przez 8 lat wydali 5 mld na drogi lokalne. To tyle ile my wydajemy w ciągu jednego do półtorej roku" - dodał premier.

Podczas rozprawy mec. Dubois wniósł o sprostowanie wypowiedzi przez premiera w mediach, które relacjonowały wiec wyborczy w Świebodzinie. Odtworzone zostało całe wystąpienie szefa rządu ze Świebodzina, które 15 września transmitowała TVP Info, a także jej fragmenty z relacji TVN24 oraz materiału "Faktów" TVN.

Dubois, odnosząc się do wypowiedzi premiera dotyczącej budowy dróg i mostów za rządów PO-PSL, podkreślił, że premier miał pełną wiedzę na temat inwestycji drogowych byłej koalicji rządzącej. Jego zdaniem słowa premiera, że "nie było dróg i mostów" stanowiły "świadome wprowadzenie w błąd osób, które w większości nie mogły tego zweryfikować".

"Przekaz wypowiedzi premiera był taki, że +dokonujemy teraz dużo większych wydatków na drogi+ i ten przekaz był kłamliwy. Służyło to dyskryminacji przeciwnika, czyli kampania negatywna, nieprawdziwa. W obu wypowiedziach doszło do kłamstwa wyborczego" - ocenił adwokat.

Mec. Dubois podkreślił, że premier jest "bez wątpienia uczestnikiem kampanii wyborczej". Jak dodał, wypowiedź szefa rządu, wokół której toczy się spór, miała miejsce podczas spotkania wyborczego. "Trudno mówić, że premier nie bierze udziału w kampanii wyborczej, kiedy w internecie jest spot wyborczy z udziałem premiera. Mateusz Morawiecki bierze udział w wielu spotkaniach i konwencjach wyborczych" - wskazał adwokat.

Mec. Kosmus: nie można pozbawiać żadnego polityka "prawa do negatywnej oceny i krytyki" swych poprzedników

Pełnomocnicy Komitetu Wyborczego PiS: Adrian Salus i Bogusław Kosmus uznali natomiast, że wniosek KKW Koalicji Obywatelskiej jest "nadużyciem". Mec. Salus dowodził że wystąpienie szefa rządu miało charakter "wiecowy". "Inny jest język wiecowy, język spotkań z wyborcami, czy też nawet spotkań kampanijnych. To nie jest język seminarium naukowców z zakresu finansów publicznych. To nie jest też spotkanie filologów, którzy dzielą każdy wyraz, czy przysłowiowy włos na dziesięcioro" - mówił. "Tu się posługuje wypowiedziami uogólnionymi, generalizacjami, szacunkami zgubnymi. Inaczej być nie może, bo inaczej takiej czy to kampanii, czy debaty nikt by nie był w stanie przyswoić" - dodał mec. Salus.

W jego ocenie art. 111 Kodeksu wyborczego, który opisuje, w jakich okolicznościach można złożyć do sądu okręgowego wniosek w trybie wyborczym jest "pewną instytucją niewątpliwie służąca zapewnieniu pewnego reżimu w ramach kampanii wyborczej". "Nie mniej jednak jest to instrument stricte cywilnoprawny i jako taki podlega wszystkim ogólnym regułom prawa cywilnego, w tym także takiej, że nie korzysta z ochrony prawa ten, kto sięga po określone roszczenie, aby tego swojego prawa nadużyć" - wskazał pełnomocnik PiS.

Mec. Kosmus przekonywał, że nie można pozbawiać żadnego polityka "prawa do negatywnej oceny i krytyki" swych poprzedników, zwłaszcza jeśli jest to premier, który - zdaniem prawnika - jest do tego "wyjątkowo uprawniony".

Sąd częściowo podzielił argumentację pełnomocników KW PiS. Uzasadniając postanowienie SO, sędzia Radosław Tukaj podkreślił, że wypowiedź premiera nie miała charakteru wiążącego i bezpośrednio zobowiązującego. "Jest to język wiecu. Jeśli twierdzimy, że uczestnik prowadził agitację jako wyborca, a nie przedstawiciel komitetu wyborczego, to nie można tej wypowiedzi interpretować jako wiążącą wypowiedź rzędową podczas konferencji prasowej. Nie była to konferencja prasowa tylko luźne spotkanie wyborcze. Tej wypowiedzi nie można traktować jako wiążącej i bezpośrednio zobowiązującej" - wskazał sędzia.

Zdaniem sądu wypowiedź premiera miała absolutnie charakter agitacji wyborczej. "To spotkanie bez wątpienia miało charakter spotkania wyborczego. Były hasła i obietnice wyborcze. Ewidentnie miało to charakter wyborczy" – przyznał sędzia. Sąd wskazał jednak, że wypowiedź premiera to "opinia uczestnika i jest to jego zdanie o charakterze ocennym". "Sąd podziela argumentację językową pełnomocnika uczestnika, że to był chwyt retoryczny" - dodał sędzia Tukaj.

Sędzia Tukaj poinformował, że strony postępowania mają otrzymać pisemne uzasadnienie do wtorku, do godz. 9

Mec. Dubois zapowiedział zaskarżenie poniedziałkowego wyroku. "Ten wyrok nie trzyma się w kategoriach logiki, zdrowego rozsądku. Oczywiście będziemy go skarżyć. Jesteśmy przekonani, że prawda zwycięży przed sądem drugiej instancji" - powiedział adwokat. Jak dodał liczy, że sąd ten oceni "czy można mówić każdą bzdurę i jest się bezkarny w wyborach, czy też odpowiada się za słowa i za sformułowania".

"Próba usprawiedliwienia nieprawdziwych słów, którą żeśmy dzisiaj słyszeli w tej wypowiedzi mnie nie przekonuje ani logicznie, ani językowo" - zaznaczył prawnik. Według niego poniedziałkowy wyrok jest sprzeczny z dotychczasowym orzecznictwem, które - jak mówił - do tej pory "rozliczały" polityków za ich słowa.

Mec. Salus, odnosząc się do postanowienia sądu, powiedział, że "sąd nie dopatrzył się w kwestionowanych słowach premiera Morawieckiego żadnych treści, które byłyby niedozwolone w dyskursie politycznym" - zaznaczył Salus. Jak dodał, "sąd przyznał rację pełnomocnikom premiera, którzy od początku podnosili, iż angażowanie sądu w tego typu spory jest nadużyciem trybu wyborczego". Mecenas podkreślił, że sąd zwrócił uwagę, iż "premier miał prawo wypowiedzieć się o radykalnym wzroście nakładów na rozwój infrastruktury, w sposób w jaki się wypowiedział, wytykając poprzednikom zaniechania".

Sędzia Tukaj poinformował, że strony postępowania mają otrzymać pisemne uzasadnienie do wtorku, do godz. 9. Dopiero wtedy będą mogły zaskarżyć wyrok Sądu Okręgowego do sądu wyższej instancji.