W czwartek w 79. rocznicę powstania Polskiego Państwa Podziemnego premier Mateusz Morawiecki złożył w Warszawie kwiaty przed pomnikiem generała dywizji Wojska Polskiego Stefana Roweckiego „Grota".
      
            Wcześniej szef rządu napisał na Twitterze: "Dziś dzień Polskiego Państwa Podziemnego – najsilniejszej tajnej struktury w okupowanej przez Niemców Europie. W trakcie II wś Polacy nie poddali się, lecz zjednoczeni stanęli do walki". "Polska Walcząca i tworzący ją ludzie to nasze bohaterskie i wspaniałe dziedzictwo" - podkreślił we wpisie premier Morawiecki.

Polskie Państwo Podziemne to tajne struktury państwa polskiego, istniejące w czasie II wojny światowej, podległe Rządowi RP na uchodźstwie. Było systemem władz państwowych, działających w imieniu Rzeczypospolitej, w czasie okupowania terytorium narodowego przez III Rzeszę i ZSRR. Jego początkiem było utworzenie 27 września 1939 r. Służby Zwycięstwu Polski, przekształconej w Związek Walki Zbrojnej, a następnie w Armię Krajową. Istniało do 1 lipca 1945 r. (samorozwiązanie Rady Jedności Narodowej i Delegatury Rządu na Kraj w związku z wycofaniem uznania międzynarodowego dla Rządu RP na uchodźstwie).

Polskie Państwo Podziemne, działając w latach 1939 -1945 na terenach okupowanych przez Niemców i Sowietów, było fenomenem w ogarniętej wojną Europie. Kierowane było przez władze RP na uchodźstwie: prezydenta, rząd i Naczelnego Wodza oraz ich krajowe przedstawicielstwa. Podziemnym parlamentem, reprezentującym największe stronnictwa polityczne: Stronnictwo Ludowe, Polską Partię Socjalistyczną, Stronnictwo Narodowe oraz Stronnictwo Pracy, był w latach 1940-1943 Polityczny Komitet Porozumiewawczy, od 1943 do 1944 r. Krajowa Rada Polityczna, a od 1944 r. do końca wojny - Rada Jedności Narodowej.