PAP/Marcin Obara
                                        

            Budujemy Polskę bez kantów, Polskę silną, sprawną, która będzie miała jak najwięcej sił wojskowych, zdolnych do obrony swojego terytorium - mówił premier Mateusz Morawiecki podczas czwartkowych uroczystości święta Wojsk Obrony Terytorialnej.
      
            Morawiecki, podczas swojego wystąpienia na pl. marszałka Józefa Piłsudskiego nawiązał również do znajdującego się nieopodal, na rogu ul. Królewskiej i Krakowskiego Przedmieścia tzw. "Domu bez kantów".

"My też budujemy Polskę bez kantów, budujemy Polskę silną, sprawną, która jednocześnie będzie sama miała jak najwięcej sił wojskowych do obrony swojego terytorium, ale również będzie mocna swoimi sojuszami" - powiedział Morawiecki.

"To jest gra na tych kilku instrumentach - uzbrojenie i modernizacja tego uzbrojenia, piąty rodzaj sił zbrojnych jak piąty zmysł potrzebny każdemu człowiekowi, ale także etos i wiara w silną Polskę, budowa patriotycznych formacji wojskowych, a także zarządzanie tym wszystkim" - dodał.

Morawiecki stwierdził, że żołnierze Wojsk Obrony Terytorialnej są "chlubą Wojska Polskiego". "Wiem, jak głęboki jest w was nasz polski patriotyzm. Chcę wam za to bardzo podziękować, bo wiem i widzę, że idziecie drogą naszych wielkich bohaterów" - mówił szef rządu.