Chcemy, żeby do Polaków dotarło proste pytanie: czy wiecie, jaka jest stawka wyborów samorządowych - podkreśla szef sztabu wyborczego PiS Tomasz Poręba, który w wywiadzie dla PAP mówi o kampanijnych planach. Przed nami konwencje w Katowicach, Kielcach i Krakowie. To ostatnia prosta kampanii - zaznacza.
      
            PAP: Jak będzie wyglądała końcówka kampanii? Jakie plany ma sztab na ostatnie dni przed wyborami samorządowymi?

Tomasz Poręba: Przed nami ważne konwencje wojewódzkie w Katowicach, Kielcach i Krakowie. To ostatnia prosta kampanii. W weekend organizujemy również wyjazdy PiS-busa do mniejszych miejscowości. Premier Mateusz Morawiecki i prezes Jarosław Kaczyński będą spotykać się z Polakami.

PAP: Jednym z głównych wątków kampanii w Warszawie stała się afera reprywatyzacyjna. Po kilku spotach PiS zorganizowało akcję dotyczącą podświetlenia na czerwono reprywatyzowanych kamienic - czy planujecie podobne akcje w najbliższym czasie czy temat ten będzie jeszcze kontynuowany w inny sposób?

Poręba: Chcemy, żeby do Polaków dotarło jasne i proste pytanie: czy wiecie, jaka jest stawka tych wyborów? Prosimy zastanówcie się, gdy będziecie 21.10 głosować, jakich ludzi i jakiej władzy chcecie w waszych samorządach. Czy chcecie władzy, dla której człowiek, bezpieczeństwo, rodzina są najważniejsze. Czy może pozwolicie dalej działać ludziom, którzy gardzą mieszkańcami, dla których mieszkańcy są jak "rozsypane śrubki". Jeśli ktoś szuka przykładu władzy pogardzającej ludźmi, może znaleźć ją w Warszawie.

Podświetlone na czerwono ściany warszawskich kamienic i wyrzuceni z nich ludzie to był symbol stawki nadchodzących wyborów. Chcieliśmy pokazać Polakom, że 21.10 muszą dobrze wybrać. Władza mająca za nic mieszkańców, nieszanująca ich i pogardzająca nimi dopuszcza do sytuacji, w której ludzie tracą mieszkania i są zostawiani sami sobie. Na niewielkim obszarze miasta pokazaliśmy, co się dzieje, gdy samorządowcy zapominają o ludziach. Dla nas najważniejszy jest człowiek i jego bezpieczeństwo.

Na czwartkowej konferencji zaprezentowałem kolejny spot. To autentyczne wypowiedzi ludzi wyrzucanych przez mafię z domów, poniżanych, za przyzwoleniem władz miasta. Nasz nowy spot znowu wraca do pytania kierowanego do Polaków. Jakiej chcecie władzy w samorządach. Gdy mówimy o ponad 21 mld zł strat na reprywatyzacji, to ta kwota jest abstrakcyjna. Nasz spot pokazuje na prostych przykładach, jak kończy się pozwalanie lokalnej władzy na lenistwo, niekompetencję i zapominanie o ludziach. Polacy muszą zdecydować, jakiej chcą władzy i nasz spot pyta ich o to wprost.

PAP: Jaka jest ocena dotychczasowych działań kampanii? Co z perspektywy ponad miesiąca można uznać za sukces, a nad czym będą jeszcze prowadzone prace na finiszu kampanii?

Poręba: W moim przekonaniu kampania przebiega dobrze i sprawnie.

PAP: Trudno o deklaracje przedwyborcze, jednak jakieś szacunki z pewnością są prowadzone - jaki wynik wyborczy w sejmikach wojewódzkich PiS uzna za wyborczy sukces i na jaki wynik liczy?

Poręba: Nie będę snuł tu żadnych spekulacji, liczymy na jak najlepszy wynik, ale żadnej liczby nie podam.

PAP: Czy planowane jest podsumowanie kampanii z udziałem prezesa PiS i premiera czy najbliższa konwencja w Krakowie będzie miała tego typu charakter?

Poręba: Z uwagi na kalendarz wyborczy konwencja w Krakowie będzie ostatnią z naszych konwencji regionalnych, co samo przez się należy traktować jako pewną formę podsumowania.

Rozmawiał Mateusz Roszak