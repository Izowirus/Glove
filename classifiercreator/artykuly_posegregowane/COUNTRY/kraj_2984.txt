Warszawa, 01.12.2015. Poseł PiS Szymon Szynkowski vel Sęk podczas konferencji w Sejmie RP. soa  Archiwum PAP/Paweł Supernak 
                                        

            Poseł PiS Szymon Szynkowski vel Sęk został powołany w piątek na stanowisko wiceministra spraw zagranicznych - poinformowało MSZ. Szynkowski vel Sęk zastąpi Marka Magierowskiego, który ma zostać ambasadorem RP w Izraelu; nie wiadomo jeszcze, za co będzie odpowiadał w resorcie dyplomacji.
      
            Magierowski był podsekretarzem stanu w MSZ od maja ub.r. Odpowiadał w resorcie m.in. za politykę amerykańską, azjatycką i bliskowschodnią oraz dyplomację ekonomiczną. Wcześniej, w latach 2015-2017, pracował w Kancelarii Prezydenta, m.in. jako dyrektor biura prasowego oraz ekspert ds. dyplomacji publicznej.

Szymon Szynkowski vel Sęk urodził się 24 listopada 1982 roku w Poznaniu. Ukończył stosunki międzynarodowe na Wydziale Prawa i Administracji Uniwersytetu im. Adama Mickiewicza w Poznaniu.

W latach 2006-2015 był radnym Poznania. W 2015 roku wystartował z list PiS w wyborach parlamentarnych w okręgu poznańskim uzyskując mandat posła. W Sejmie zasiada m.in w komisji ds. Unii Europejskiej. Jest też przewodniczącym polsko-niemieckiej grupy parlamentarnej.

Zmiana na stanowisku szefa placówki w Tel Awiwie nastąpi w okolicznościach sporu między Polską a Izraelem wokół uchwalonej przez polski Sejm w styczniu nowelizacji ustawy o IPN. Zakłada ona m.in., że każdy, kto publicznie i wbrew faktom przypisuje polskiemu narodowi lub państwu polskiemu odpowiedzialność lub współodpowiedzialność za zbrodnie popełnione przez III Rzeszę Niemiecką lub inne zbrodnie przeciwko ludzkości, pokojowi i zbrodnie wojenne, będzie podlegał karze grzywny lub do 3 lat więzienia. Taka sama kara grozi za "rażące pomniejszanie odpowiedzialności rzeczywistych sprawców tych zbrodni".

Przepisy te wywołały krytykę m.in. ze strony Izraela i USA. 6 lutego prezydent Andrzej Duda podpisał znowelizowaną ustawę, a następnie w trybie kontroli następczej skierował ją do Trybunału Konstytucyjnego. Prezydent chce, by Trybunał zbadał, czy przepisy ustawy nie ograniczają w sposób nieuprawniony wolności słowa oraz przeanalizował kwestię tzw. określoności przepisów prawa. Zmienione przepisy obowiązują od 1 marca.

Obecnie ambasadą w Izraelu kieruje Jacek Chodorowicz, który rozpoczął swoją misję w tym kraju w 2012 r. Chodorowicz miał pierwotnie wrócić do kraju z końcem ub.r. Po tym, jak w grudniu sejmowa komisja spraw zagranicznych wydała negatywną opinię dla kandydatury na to stanowisko b. prezes Polskiego Radia Barbary Stanisławczyk-Żyły, jego misja została jednak przedłużona.