Warszawa, 01.05.2018. Uczestnicy manifestacji zbierają się przed warszawską siedzibą OPZZ, 1 bm. Związkowcy przejdą pod Kolumnę Zygmunta. Tegoroczny pochód OPZZ z okazji Święta Pracy - 1 Maja odbywa się pod hasłem "Polska potrzebuje wyższych płac". (mr) PAP/Jakub Kamiński PAP © 2018 / Jakub Kamiński
                                        

            Obecnie kilkaset osób zebrało się przed warszawską siedzibą OPZZ przy ul. Kopernika, jednak organizatorzy zapowiadają, że planowana liczba uczestników manifestacji wyniesie około tysiąca. Trwają okolicznościowe przemówienia, po których ok. południa związkowcy przejdą pod Kolumnę Zygmunta. Tegoroczny pochód OPZZ z okazji Święta Pracy - 1 Maja odbywa się pod hasłem "Polska potrzebuje wyższych płac".
      
            Przed siedzibą Ogólnopolskiego Porozumienia Związków Zawodowych zebrało się ok. czterystu manifestantów, którzy o godz. 12 wyruszą z ul. Kopernika i przejdą Krakowskim Przedmieściem pod Kolumnę Zygmunta.

Uczestnicy manifestacji mają ze sobą związkowe sztandary OPZZ, FZZ; wśród zgromadzonych są m.in. przedstawiciele związków z woj. łódzkiego i świętokrzyskiego, w tym ZNP z Kielc. Są też flagi SLD. Manifestujący domagają się m.in. szybszego wzrostu wynagrodzeń oraz zwiększenia przejrzystości wypłacania płacy minimalnej. Zaznaczają też, że popierają protest opiekunów osób niepełnosprawnych, który trwa w Sejmie oraz podkreślają, że nie zgadzają się, aby dla matek niepełnosprawnych dzieci brakowało pieniędzy.

Jak wcześniej informowano, w pobliżu sceny pod Kolumną Zygmunta zorganizowane zostaną stoiska z poradami prawnymi udzielanymi przez ekspertów OPZZ i Państwowej Inspekcji Pracy.

Scena do godz. 13.00 będzie otwarta dla młodych talentów, następnie wystąpią Czarno-Czarni, a ok. 15.00 piosenkarka Lanberry.

Piknikowa i koncertowa część stołecznych obchodów Święta Pracy ma się zakończyć ok. 16.00.

Wiece, marsze i pikniki z okazji święta 1 Maja zaplanowano również w innych miastach w kraju.