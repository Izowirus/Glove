Zakopane, 06.06.2017. Rzecznik Konferencji Episkopatu Polski ks. Paweł Rytel-Andrianik podczas konferencji prasowej przed rozpoczęciem 376. Zebrania Plenarnego Konferencji Episkopatu Polski w sanktuarium Matki Bożej na Krzeptówkach w Zakopanem, 6 bm. (gm/doro) Archiwum PAP/Grzegorz Momot 
                                        

            Cześć oddawana Maryi była spoiwem łączącym Polaków pomimo, iż państwo polskie nie istniało na mapie Europy - wskazał rzecznik KEP ks. Paweł Rytel-Andrianik w wypowiedzi przekazanej w czwartek PAP z okazji uroczystości NMP Królowej Polski.
      
            "Ona przeprowadziła nas przez najciemniejsze wydarzenia w historii naszego narodu" - podkreślił, dodając, że "dlatego Maryja jest Matką niepodległości naszej Ojczyzny”.

Rzecznik KEP przypomniał, że Maryja została ogłoszona Królową Polski przez papieża Benedykta XV w 1920 roku, na prośbę biskupów polskich, którą skierowali do Ojca Świętego po odzyskaniu przez nasz kraj niepodległości. "Wówczas nie tylko Kościół w Polsce, ale i cały naród zdawał sobie sprawę, że przez te 123 lata zaborów to właśnie miłość i cześć oddawana Maryi były spoiwem łączącym Polaków pomimo, iż państwo polskie nie istniało na mapie Europy” – powiedział ks. Paweł Rytel-Andrianik.

Dodał, że co roku centralne obchody uroczystości NMP Królowej Polski odbywają się na Jasnej Górze z udziałem przedstawicieli Episkopatu Polski. "W tym roku wpisują się one w obchody 100-lecia odzyskania przez Polskę niepodległości. Jasna Góra to szczególne miejsce, którego Polacy nie przestali nawiedzać, pomimo zaborów i okupacji, gdyż +tutaj zawsze byliśmy wolni+, o czym przypomniał Jan Paweł II w czasie pielgrzymki do Polski w 1979 roku" - podkreślił rzecznik KEP.

Tegorocznej Mszy Świętej na Jasnej Górze w Uroczystość NMP Królowej Polski będzie przewodniczył i homilię wygłosi abp Stanisław Gądecki, przewodniczący KEP. "Uroczystość wpisuje się w szereg obchodów upamiętniających 100-lecie odzyskania przez Polskę niepodległości, które w tym roku rozpoczęły się uroczystościami ku czci św. Wojciecha, głównego Patrona Polski. Przed nami z kolei uroczystości ku czci Św. Stanisława, patrona Polski, przypadające 13 maja. Ponadto w Świątyni Opatrzności Bożej odbędą się obchody Święta Dziękczynienia – 3 czerwca i rocznica odzyskania niepodległości – 11 listopada" - zaznaczył ks. Rytel-Andrianik.

Zachęcił jednocześnie, aby obchody 100-lecia odzyskania przez Polskę niepodległości były "nie tylko okazją do dziękczynienia, ale również staną się okazją do modlitwy w intencji ojczyzny przez wstawiennictwo Najświętszej Maryi Panny, Królowej Polski”.