Rada Ministrów bardzo zgodnie przyjęła dokument dotyczący naszej polityki zagranicznej i priorytetów polityki zagranicznej na 2019 r. - powiedział w środę na konferencji prasowej premier Mateusz Morawiecki.
      
            Podczas środowego posiedzenia rządu szef MSZ Jacek Czaputowicz przedstawił informację o założeniach polityki zagranicznej na 2019 r.

"Na dzisiejszej Radzie Ministrów minister Jacek Czaputowicz poinformował o tym, że kilkadziesiąt poprawek, różnych propozycji, uwag, sugestii zostało w ogromnej większości przyjętych wcześniej i ten zarys kierunków polskiej polityki zagranicznej - który został zaproponowany na Radzie Ministrów - został w pełni przyjęty i będzie realizowany w nadchodzących 12 miesiącach" - mówił szef rządu.

Morawiecki zaznaczył, że wiele aspektów dokumentu dotyczyło dłuższej perspektywy czasu. "Rada Ministrów bardzo zgodnie przyjęła ten cały dokument dotyczący naszej polityki zagranicznej, priorytetów polityki zagranicznej" - dodał premier.

O założeniach polityki zagranicznej szef MSZ wypowiedział się we wtorek podczas wspólnej konferencji prasowej z szefem fińskiej dyplomacji Timo Soinim. Czaputowicz podkreślił, że informacja w sprawie założeń - jak co roku - będzie podstawą expose, które wygłosi w Sejmie w pierwszym kwartale przyszłego roku.

Jak dodał, w części dokumentu dotyczącej otoczenia międzynarodowego Polski, "zwraca uwagę na pewne zagrożenia", w tym: kryzys instytucjonalny i aksjologiczny w UE, zagrożenie Europą dwóch prędkości, Brexit oraz rewizjonistyczną politykę Rosji, która "ciągle pozostaje pewnym wyzwaniem dla polskiej polityki zagranicznej, któremu należy sprostać".

"Rosja - i zwłaszcza ostatnie działania na Morzu Azowskim, świadczą o tym, że nie tylko dla Polski, ale także dla innych państw czy organizacji międzynarodowych, takich jak UE, Sojusz Północnoatlantycki, OBWE - stanowi poważne wyzwanie" - zaznaczył szef polskiej dyplomacji.