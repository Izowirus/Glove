Prezes PiS Jarosław Kaczyński przeszedł zabieg kolana, teraz czeka go leczenie usprawniające i planowana rehabilitacja; o tym, jak długo to wszystko będzie trwało, zdecydują lekarze - poinformowała w czwartek PAP rzeczniczka PiS Beata Mazurek.

      
            Jarosław Kaczyński przebywa w Wojskowym Instytucie Medycznym przy ul. Szaserów w Warszawie. W środę wiceszef PiS, minister spraw wewnętrznych i administracji Joachim Brudziński poinformował w TVN24, że prezes PiS ma problem z kolanem. "To kolano go boli, pracują nad tym kolanem wybitni ortopedzi, ale na polityczną emeryturę się nie wybiera" - mówił.

W czwartek rzeczniczka PiS w rozmowie z PAP odniosła się do stanu zdrowia lidera partii. "Jarosław Kaczyński od ponad 10 lat jest pod opieką Wojskowego Instytutu Medycznego, główną przyczyną problemów zdrowotnych, w tym obecnie trwającej hospitalizacji, jest choroba zwyrodnieniowa stawów" - powiedziała.

"Prezes przeszedł zabieg na kolano. Teraz czeka go leczenie usprawniające i planowana rehabilitacja" - poinformowała. Jak dodała, o tym, jak długo "to wszystko będzie trwało, zdecydują oczywiście lekarze".