Rzeszów, 30.07.2017. Ponad 30 stopni Celsjusza pokazuje termometr w upalną niedzielę w Rzeszowie, 30 bm.  (zuz) PAP/Darek Delmanowicz  Archiwum PAP © 2018 / Darek Delmanowicz
                                        

            Dla siedmiu województw w zachodniej części Polski IMGW wydało ostrzeżenia pierwszego stopnia przed upałami. Prognozowana temperatura maksymalna w dzień wyniesie nawet 32 stopnie. RCB na Twitterze przypomina o zasadach bezpieczeństwa podczas wysokich temperatur.
      
            Instytut Meteorologii i Gospodarki Wodnej wydał ostrzeżenia dla województw: opolskiego, wielkopolskiego, kujawsko-pomorskiego, pomorskiego, lubuskiego, a także północnej części województwa dolnośląskiego oraz południowej województwa zachodniopomorskiego. Temperatura dzienna w tych województwach będzie wynosić od 28 do 32 stopni. Nocą temperatury wyniosą od 14 do 18 stopni.

Rządowe Centrum Bezpieczeństwa przypomina, że aby bezpiecznie przetrwać upały należy ograniczyć przebywanie w pełnym słońcu, pić dużo niegazowanej wody, nie wychodzić - jeśli nie ma takiej potrzeby - z domu oraz unikać wysiłku fizycznego i picia alkoholu, który odwadnia organizm. Należy też pamiętać o noszeniu nakrycia głowy.

RCB przypomina też, że nie można zostawiać dzieci i zwierząt w zamkniętym samochodzie. W przypadku wystąpienia objawów przegrzania organizmu jak: przyspieszony oddech, temperatura, nudności, zawroty głowy lub dreszcze należy szukać pomocy, dzwoniąc na numery alarmowe 112 lub 999.