To nieprawda, że ludzie rezygnują z członkostwa w PSL po ostatnich wyborach samorządowych, nie ma mowy o "uciekaniu z PSL" - powiedział w środę PAP prezes PSL w Lubelskiem Krzysztof Hetman.
      
            Polityk ludowców odniósł się ten sposób do publikacji "Dziennika Wschodniego", który w artykule "Garną się do PiS, uciekają z PSL", podał - powołując się na nieoficjalne informacje - że PSL po ubiegłorocznych wyborach samorządowych "straciło najwięcej" członków. Według anonimowego informatora gazety, w ostatnich tygodniach wpłynęło ok. 30 rezygnacji z członkostwa w Stronnictwie, głównie od osób pracujących w Urzędzie Marszałkowskim (gdzie po wyborach samorządowych władzę straciła koalicja PO-PSL, a objęła Zjednoczona Prawica).

Hetman podkreślił w rozmowie z PAP, że informacje podawane przez gazetę są nieprawdziwe. Poinformował, że po ostatnich wyborach samorządowych rezygnację z członkostwa w partii złożyło 11 osób, ale - jak zastrzegł -  "z przyczyn absolutnie obiektywnych". Jak tłumaczył, chodzi m.in. o osoby, które podjęły pracę na stanowiskach, gdzie przepisy wykluczają przynależność partyjną np. sekretarzy w samorządach gminy czy służbach mundurowych.

"Nie ma sytuacji, w której ludzie odchodziliby z PSL z powodów innych niż obiektywne. Należy także podkreślić, że w tym samym czasie, po ostatnich wyborach samorządowych, praktycznie tyle samo osób wstąpiło do PSL" – zaznaczył Hetman. Przekonywał, że nie ma mowy o "uciekaniu z PSL". "To jest mitologia z tą dużą liczbą osób, które pracowały w urzędzie marszałkowskim i posiadały legitymację PSL. Są oczywiście takie osoby w urzędzie, tak samo jak są osoby, które mają legitymacje PiS i które pracowały w tym urzędzie, mając legitymację PiS, przez wiele lat" – dodał.

Szef biura zarządu wojewódzkiego PSL w Lublinie Daniel Słowik poinformował PAP, że według wyników kampanii sprawozdawczo-wyborczej przeprowadzonej w 2016 r. (która odbywa się w PSL co cztery lata) PSL liczy w województwie ok. 13 tys. członków. "Od listopada 2015 r., po wyborach parlamentarnych, do grudnia 2018 r. wystąpiły z PSL 63 osoby. Powody były różne - osobiste, także zawodowe, takie jak podjęcie pracy w policji, jako urzędnika wyborczego czy objęcie stanowiska sekretarza gminy, gdzie przepisy zabraniają należenia do partii" – powiedział Słowik.

Natomiast - jak podał - w okresie od listopada 2015 r. do końca sierpnia 2018 r., do PSL wstąpiło 558 osób.

Jak podkreślił Słowik, PSL ma zarządy w każdym powiecie i w 204 gminach spośród 213 istniejących w woj. lubelskim.