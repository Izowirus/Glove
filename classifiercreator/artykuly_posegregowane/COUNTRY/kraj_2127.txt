Wisła, 11.08.2018. Start grupy zadaniowej ŹRÓDŁO z Wisły, 11 bm. 130 żołnierzy i pracowników Wojsk Obrony Terytorialnej pobiegnie w sztafecie niepodległości wzdłuż królowej polskich rzek. Startując ze źródeł i ujścia Wisły, po przebiegnięciu blisko 1 100 kilometrów zespoły spotkają się w Warszawie, by w ten sposób uczcić setną rocznicę odzyskania niepodległości przez Polskę. (cat) PAP/Andrzej Grygiel PAP © 2018 / Andrzej Grygiel
                                        

            Żołnierze Wojsk Obrony Terytorialnej upamiętniają setną rocznicę odzyskania niepodległości przez Polskę. Ok. 130 biegaczy wyrusza w sztafecie od źródeł Wisły i ujścia królowej polskich rzek - do Warszawy – powiedziała w sobotę rzecznik wydarzenia Monika Ligejka.
      
            „W sobotę kilkunastu pierwszych biegaczy wyruszyło na trasę z Wisły w Beskidach, z okolic miejsca, skąd wypływa królowa polskich rzek. W niedzielę ruszy sztafeta z miejsca, w którym Wisła uchodzi do Bałtyku. Po przebiegnięciu blisko 1,1 km zespoły spotkają się 14 sierpnia w Warszawie. W ten sposób Wojska Obrony Terytorialnej uczczą setną rocznicę odzyskania niepodległości przez Polskę” – powiedziała Ligejka.

W pierwszym etapie sztafety uczestniczył m.in. dowódca 13. Śląskiej Brygady Obrony Terytorialnej płk Tomasz Białas. Przed pomnikiem „Poległych i Walczących o Polskość i Wolność Ojczyzny” w Wiśle uczestnicy złożyli kwiaty.

W sztafecie weźmie udział ogółem ok. 130 żołnierzy i pracowników Wojsk Obrony Terytorialnej z całej Polski. Mają od 18 lat w górę. Wśród nich jest kilkanaście pań. „Dla każdego żołnierza bieganie to jeden z podstawowych sposobów poruszania się, tym bardziej, że w naszym przypadku mamy do czynienia z batalionami lekkiej piechoty. To nasza domena, więc nie potrzebowaliśmy jakichś specjalnych treningów” – powiedział płk Tomasz Białas.

Wśród uczestników jest kpr. Paweł Maciąg ze 131. Batalionu Lekkiej Piechoty z Gliwic. „Poprzez udział w sztafecie chcę oddać cześć bohaterom, którzy przyczynili się do odzyskania niepodległości. A jednocześnie bieganie to też jedna z moich pasji” – powiedział.

Dowódca 9. Łódzkiej Brygady WOT płk Paweł Wiktorowicz przypomniał, że sto lat temu Polska odzyskała niepodległość. „I dlatego coś dla Ojczyzny trzeba zrobić; nie tylko siedzieć w domu i udawać, że się jest patriotą. Chcę pokazać dwojgu swoich dzieci, że ojciec potrafi poświęcić się dla Polski. Służba w WOT to realizacja misji. Szkoląc półcywilów-półżołnierzy uświadamiamy im, jak ważne jest poczucie tożsamości. Zdajemy sobie sprawę, że w nowoczesnym typie prowadzenia działań wojennych bez udziału społeczeństwa nikt nie zwycięży” – płk Wiktorowicz.

Uczestnicy sztafety biegną parami. Trzymają flagę WOT z wojskowym orłem i symbolem Polski Walczącej na tarczy, którą przekazują kolejnym uczestnikom po zakończeniu 10-km etapu.

„W województwie śląskim żołnierze WOT w niespełna 12 godz. pokonają 107 km. Miną m.in. Ustroń, Skoczów, Strumień, Goczałkowice i Bieruń. Do Warszawy dotrą 14 sierpnia. Wówczas o godz. 17 obie grupy spotkają się przy Pomniku AK i Polskiego Państwa Podziemnego” – powiedziała Monika Ligejka.

Wojska Obrony Terytorialnej to piąty - obok Wojsk Lądowych, Sił Powietrznych, Marynarki Wojennej i Wojsk Specjalnych - rodzaj Sił Zbrojnych RP. Ich misją jest obrona i wspieranie społeczności lokalnych, a w czasie wojny wspieranie wojsk operacyjnych w strefie bezpośrednich działań bojowych. W czasie pokoju głównym zadaniem WOT będzie przeciwdziałanie skutkom sytuacji kryzysowych i klęsk żywiołowych, współdziałanie, wspieranie i uzupełnianie działania innych służb ratowniczych.