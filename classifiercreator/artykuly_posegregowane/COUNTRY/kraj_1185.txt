Prezydent Andrzej Duda gratuluje wszystkim zwycięzcom w wyborach samorządowych i szanuje tych, którzy przegrali, ale uczciwie walczyli o swoje mandaty - powiedział w poniedziałek rano szef gabinetu prezydenta Krzysztof Szczerski.
      
            W niedzielę odbyły się w Polsce wybory samorządowe. "Pan prezydent gratuluje wszystkim zwycięzcom. Szanuje tych także, którzy przegrali, ale uczciwie walczyli o swoje mandaty, więc to jest też ważne, żeby odnotować te wyniki, pogratulować zwycięzcom i wyrazić szacunek dla tych, którzy uczciwie walczyli o swoje miejsce, nawet jeśli przegrali" - powiedział w radiowej Jedynce szef gabinetu prezydenta Andrzej Szczerski.

Według badania exit poll przygotowanego przez Ipsos frekwencja wyborcza wyniosła 51,3 proc. W ocenie Szczerskiego tak wysoki udział w wyborach oznacza, że "demokracja w Polsce działa".

"Wszyscy ci, którzy przecież wmawiali z opozycji totalnej, że w Polsce już nie ma demokracji, nie ma wolności głosowania, muszą dzisiaj gryźć się w język, bo jakim cudem w takim razie taka wysoka, najwyższa w historii frekwencja" - mówił.

"To znaczy, że Polacy nadal chcą głosować, bo uważają że w Polsce demokracja kwitnie i to jest najlepszy tego dowód" - podkreślił.

Szczerski zaznaczył, że "PiS rządząc, nie traci". Dodał, że "opozycja wciąż nie ma sposobu na to, żeby przekonać do siebie większość".

"Dysproporcje w sposobie głosowania są ogromne w Polsce. Ten, kto teraz będzie w stanie z partii głównej przesunąć się w te miejsce, gdzie dzisiaj osiągnął słabszy wynik, ten wygra wybory parlamentarne" - powiedział odnoszą się do tego, że Koalicja Obywatelska wg exit poll zwyciężyła w większych ośrodkach, a PiS - na wsi.