Warszawa, 05.10.2012. Logo metra warszawskiego na stacji Metro Centrum . rg/obm PAP/Rafał Guz Archiwum PAP © 2018 / Rafał Guz
                                        

            Centralne Biuro Antykorupcyjne kontroluje przetargi prowadzone przez spółkę Metro Warszawskie - dowiedziała się we wtorek PAP. Agentów CBA interesują zamówienia z lat 2014-18. Kontrola powinna zakończyć się w połowie sierpnia, chyba że przedłuży ją szef CBA.
      
            Zgodnie z ustawą o CBA, kontrole Biura powinny trwać do trzech miesięcy. W szczególnie uzasadnionych przypadkach mogą być przedłużane przez szefa CBA najdłużej o sześć miesięcy - przewiduje ustawa.

Piotr Kaczorek z wydziału komunikacji społecznej Biura potwierdził PAP, że kontrolerzy z Departamentu Postępowań Kontrolnych CBA podjęli działania w spółce Metro Warszawskie w połowie maja. Kontrola dotyczy procedur podejmowania i realizacji decyzji przy udzielaniu wybranych zamówień publicznych w tej spółce - powiedział PAP Kaczorek.

Inspekcja sprawdzi, czy procedury były zgodne z ustawą o zamówieniach publicznych, wewnętrznymi przepisami spółki dotyczącymi przetargów. "Poddajemy analizie dokumentację realizowanych i zrealizowanych zamówień" - wyjaśnił Kaczorek.

Agenci CBA mają sprawdzić, czy w ramach procedur nie doszło do szkód w majątku spółki, naruszenia prawa lub ewentualnego popełnienia przestępstwa - czy organy kontrolowanego podmiotu działały zgodnie z kryterium legalności - wyjaśnił PAP Kaczorek.

Rzeczniczka prasowa spółki Anna Bartoń pytana przez PAP o kontrolę Biura zapewniła, że Metro Warszawskie na bieżąco współpracuje z funkcjonariuszami, a kontrola dotyczy umów ubezpieczenia.

"Metro Warszawskie jest przedsiębiorstwem ogłaszającym jedne z największych przetargów inwestycyjnych oraz dotyczących zakupu taboru. Środki na ich finansowanie pochodzą z pieniędzy publicznych i znaczna ich część jest dofinansowywana ze środków unijnych. W związku z powyższym podlegamy stałej kontroli różnych służb i instytucji" - powiedziała PAP rzeczniczka.

"Obecna kontrola CBA jest w toku i dotyczy postępowań związanych z usługą ubezpieczenia" - wyjaśniła. "Na bieżąco współpracujemy z kontrolującymi" - zapewniła Bartoń.

Metro Warszawskie jest inwestorem obu linii metra. Obecnie rozbudowuje drugą nitkę po praskiej stronie Wisły o trzy stacje - Szwedzka, Targówek, Trocka, i o trzy stacje w stronę zachodnią: Płocka, Młynów i Księcia Janusza. Wybrano już wykonawców trzech kolejnych - końcowych - stacji po prawej stronie Wisły i ogłoszono przetarg na dwie ostatnie stacje na zachodzie Warszawy.