Dajcie szansę kandydatom z biało-czerwonej drużyny PiS, ale przede wszystkim, dołączcie do niej; w biało-czerwonej drużynie PiS jest miejsce dla każdego - powiedziała w piątek w Opocznie (woj. łódzkie) wicepremier Beata Szydło.
      
            Szydło przyjechała do Opoczna, aby spotkać się z jego mieszkańcami i wspierać kandydatów PiS w wyborach samorządowych, wśród nich Annę Ziębę ubiegającą się o fotel burmistrza miasta.

Wicepremier zwróciła uwagę, że nadchodzące wybory są bardzo ważne, bo mieszkańcy będą wskazywać gospodarzy swoich miast, powiatów i województwa. Podkreśliła, że potrzebna jest współpraca samorządu i rządu, bo to rząd przygotował programy, z których można "czerpać całymi garściami", wprowadzać dobre projekty w małych ojczyznach.

Według niej Polska stoi przed ogromną szansą, nasz kraj rozwija się coraz szybciej, gospodarka jest coraz bardziej rozwijającą się. "Pokazują to twarde dane, że efekty programu gospodarczego PiS, który jest realizowany od trzech lat są bardzo obiecujące" - mówiła Szydło.

Jej zdaniem Polakom żyje się coraz lepiej. Jak zauważyła Program 500 plus zlikwidował praktycznie ubóstwo wśród dzieci, poprawił los wielu rodzin. "Dzisiaj w wielu miejscach można usłyszeć: dziękujemy za 500 plus, bo wreszcie możemy godnie żyć. To program, który pokazał jak ważna jest rodzina" - powiedziała wicepremier.

Przyznała, iż jest dumna, że może być reprezentantem rządu, który jednoznacznie kojarzy się z rodziną. "Przygotowaliśmy mądre programy społeczne, które jednocześnie stały się kołem zamachowym polskiej gospodarki" - przekonywała.

Podkreśliła, że przed rządem jest jeszcze dużo spraw do zrealizowania. Według niej, pojawia się olbrzymia szansa dla polskich miast i miasteczek, dla wszystkich miejscowości, które do tej pory były przez wielu zapominane. "Nasi poprzednicy mówili, trzeba rozwijać duże miasta, my mówimy - trzeba dać szansę każdemu, niezależnie gdzie mieszka, gdzie żyje, co robi. Każdy powinien mieć swoja szansę" - mówiła Szydło.

Jednak - jej zdaniem - jak te szanse zostaną wykorzystane, to jest właśnie rolą i zadaniem samorządu. Dlatego - dodała - tak ważne jest, aby mieć w samorządzie partnerów.
"W 2015 roku zwyciężyliśmy, bo udało się nam zbudować biało-czerwoną drużynę, która poszła razem, i w której było miejsce dla każdego. Dzisiaj w tej biało-czerwonej drużynie, która budowana jest w każdym z samorządów jest miejsce dla każdego mieszkańca" - przekonywała wicepremier.

Zaapelowała do sympatyków PiS, aby nie wstydzili się mówić, że są ludźmi Prawa i Sprawiedliwości, powinni być z tego dumni.  "Ta drużyna pokazała, że potrafi zwyciężać, pokazała, że jest skuteczna, że potrafi pracować dla Polski i dla Polaków" - powiedziała.

Według Szydło, bardzo wielu ludzi oczekuje, by w ich małych miejscowościach zaczęło się zmieniać na lepsze. "To zależy od wójtów, burmistrzów, radnych, od sejmików wojewódzkich, bo tam siła sprawcza zmieniania naszej Polski. Dlatego tak ważne jest, aby ci ludzie rozumieli, że służą mieszkańcom, a nie własnym ambicjom politycznym, karierom politycznym" - podkreśliła.

Wicepremier wierzy, że jeżeli rząd będzie miał mądrych partnerów w samorządzie, którzy będą chcieli zmieniać Polskę lokalną, którzy będą pokazywali, że potrafią przełamywać bariery, pokazywać, że dadzą radę w samorządzie, to przed nami jest bardzo dobry czas.

"Wykorzystajmy tę szansę, szansę dla Opoczna, powiatu i województwa. Dajcie szansę kandydatom z biało-czerwonej drużyny PiS, ale przede wszystkim, dołączcie do tej drużyny. Dla każdego jest miejsce" - zaapelowała Szydło.