Prawie 70 tys. osób witało 2019 rok na zakopiańskiej Równi Krupowej podczas Sylwestra Marzeń z TVP. Do północy w mieście pod Giewontem nie było większych incydentów – ocenił rzecznik zakopiańskiej policji.
      
            

Z danych policji wynika, że na zorganizowanym terenie przy scenie około północy bawiło się blisko 40 tys. osób, a na terenie wokół imprezy zorganizowanej zebrało się dodatkowo 30 tys. osób. Ponadto sylwestrowicze witali Nowy Rok na licznych imprezach zorganizowanych na terenie Zakopanego. Wielu turystów witało także 2019 rok na tatrzańskich szlakach.

Podczas Sylwestra Marzeń z TVP na zakopiańskiej scenie wystąpili m.in. Al Bano i Romina Power, Ricchi e Poveri oraz Modern Talking, a także Zenek Martyniuk, Sławomir i Kajra, Roksana Węgiel, Dawid Kwiatkowski, Golec uOrkiestra i wielu innych artystów.

Sylwestrowy koncert w Zakopanem potrwa do godz. 2-giej. Sylwestrowicze przy wyjeździe z Zakopanego będą mogli skorzystać z dodatkowych pociągów, które będą podstawiane na tutejszą stację PKP.