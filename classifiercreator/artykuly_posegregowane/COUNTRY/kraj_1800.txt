Morzyczyn, 04.06.2018. Akcja poszukiwawcza w jeziorze Miedwie koło Szczecina, 4 bm. Płetwonurkowie poszukują ciała 16-letniego chłopaka, który utonął w jeziorze wczoraj, 3 bm. (sko/cat) Archiwum fot. PAP/Marcin Bielecki
                                        

            Tylko w sobotę utonęło sześć osób - podało na Twitterze Rządowe Centrum Bezpieczeństwa. Jak dodano, od początku sezonu, tj. od 1 kwietnia, utonęło łącznie 375 osób. RCB apeluje zarazem o rozsądek i przypomina zasady bezpiecznego wypoczynku nad wodą.
      
            "Skończyły się wakacje, ale niestety nie kończą się wypadki nad wodą. Tylko wczoraj utonęło aż 6 osób" - napisało na Twitterze Rządowe Centrum Bezpieczeństwa. "Od początku sezonu woda pochłonęła 375 osób" - dodało.

Jak podawały media, do dwóch utonięć doszło w sobotę w Ustce. Według RMF FM zdarzenie miało miejsce około południa na części plaży, która nie była strzeżona. Mimo próby reanimacji obaj mężczyźni zmarli.

Na początku tygodnia RCB podało, że w okresie wakacyjnym - od 23 czerwca do 2 września - utonęło 188 osób. Do utonięć dochodziło najczęściej nad jeziorem, a ginęli głównie mężczyźni. "Mimo tego, że tegoroczne wakacje były, w porównaniu do roku ubiegłego, bezpieczniejsze, to jednak sezon wiosenny był wyjątkowo tragiczny" - podkreśliło RCB.

RCB apeluje o rozsądek i przypomina na Twitterze m.in. o tym, by nie wchodzić do wody po alkoholu i środkach odurzających, nie skakać do wody w miejscach nieznanych, nie wbiegać do wody rozgrzanym, nie wypływać na materacu daleko od brzegu. Zaleca także zakładanie kapoka na łódce, kajaku i rowerze wodnym.