Podczas wtorkowego wysłuchania w Radzie UE Polska będzie oczekiwać od KE oceny zmian w ustawie o Sądzie Najwyższym - powiedział dziennikarzom w Brukseli wiceszef MSZ Konrad Szymański. Jego zdaniem procedura art. 7 wobec Polski powinna zmierzać ku końcowi.
      
            Szymański przyleciał do Brukseli na spotkanie ministrów ds. europejskich, na którym po południu odbędzie się wysłuchanie Polski dotyczące praworządności. Będzie to już trzecie wysłuchanie Polski w ramach prowadzonej od grudnia 2017 r. procedury z art. 7 unijnego traktatu. W programie jest też dyskusja na temat Węgier oraz przygotowania do czwartkowo-piątkowego szczytu UE w Brukseli.

Wiceszef polskiej dyplomacji powiedział dziennikarzom w Brukseli, że przyjęta nowelizacja ustawy o SN likwiduje podstawy prawne do prowadzenia sprawy przed Trybunałem Sprawiedliwości UE przeciwko Polsce. Została ona wszczęta po złożeniu przez KE skargi do Trybunału.

„Ta sprawa nie ma już dziś podstaw prawnych, podobnie nie ma podstaw prawnych do procedowania znakomitej większości pytań prejudycjalnych, które zostały zadane na gruncie poprzedniego kształtu ustawy” – powiedział Szymański.

Jak dodał, Polska oczekuje przede wszystkim, że podczas wtorkowego wysłuchania KE przedstawi ocenę zmian wprowadzonych w ustawie o SN. „Czekamy tym razem na tę ocenę bardzo długo. (…) Przyzwyczailiśmy się do tego, że KE działa zdecydowanie szybciej w tej sprawie. W sprawie ostatniej nowelizacji ustawy o SN tej oceny wciąż nie mamy. Chętnie byśmy wysłuchali opinii ze strony Komisji” – wskazał.

Szymański powiedział też, że ta ocena jest potrzebna, bo polski rząd chciałby, aby ta sprawa nie stała się przedmiotem kampanii przed wyborami do Parlamentu Europejskiego. "Chcielibyśmy - i myślę jest to w interesie wszystkich - by ta sprawa nie stała się przedmiotem brukselskiej kampanii wyborczej. To by tej sprawie z całą pewnością szkodziło. To by szkodziło wzajemnemu zaufaniu, a w tej sprawie wzajemne zaufanie jest niezwykle ważne" – podkreślił wiceszef MSZ.

Szymański: ostrzegaliśmy zresztą na samym początku, że jej rozpoczęcie spowoduje, że zamknąć ją będzie bardzo trudno

W maju 2019 roku odbędą się wybory do Parlamentu Europejskiego, a po nich ma zostać wybrana nowa Komisja Europejska. Kandydatem na szefa przyszłej Komisji z ramienia socjalistów jest jej obecny wiceszef, Frans Timmermans.

W ubiegłą sobotę podczas kongresu Partii Europejskich Socjalistów (PES) w Lizbonie, który był początkiem jego kampanii wyborczej, Timmermans zapowiedział, że będzie walczył o zapewnienie demokracji i wolności Polaków. Wśród swoich najważniejszych planów wymienił dążenie do odsunięcia od władzy obecnych ekip rządzących w Polsce i na Węgrzech.

Szymańskiego pytano też we wtorek, czy po wysłuchaniu Polski w Radzie UE spodziewa się jakichkolwiek konkluzji. Jego zdaniem istnieją wszelkie podstawy do tego, aby ta procedura zmierzała ku końcowi.

"Ostrzegaliśmy zresztą na samym początku, że jej rozpoczęcie, sam fakt rozpoczęcia - bez względu na to, jakie wydarzenia będą miały miejsce w międzyczasie - spowoduje, że zamknąć ją będzie bardzo trudno. Mamy właśnie teraz taką sytuację, którą przewidywaliśmy, że raz otwarty proces, bardzo szeroki, nieskonkretyzowany, czasami poszerzany, stwarza polityczne problemy, by ktoś wziął odpowiedzialność i odważnie ją zamknął" – powiedział wiceminister.

We wtorek rano z dziennikarzami krótko rozmawiał też Timmermans. Wiceszef KE powiedział, że podczas wtorkowego wysłuchania Polski nie zapowie wycofania się Komisji ze złożonej do TSUE skargi przeciwko Polsce w sprawie ustawy o SN.

„Przedstawię ocenę sytuacji, w jakim punkcie jesteśmy teraz. Przy okazji, to prawo (tj. znowelizowana ustawa o SN - PAP) nie jest jeszcze egzekwowane, bo prezydent Andrzej Duda dotąd go nie podpisał” – zaznaczył Timmermans.

Timmermans: "jest wiele kwestii w ramach art. 7, które muszą być rozwiązane. Żadna z tych spraw nie została dotąd rozwiązana”

Na pytanie o następny krok KE, gdy polski prezydent podpisze ustawę, odpowiedział: „Zobaczymy. Oczywiście cieszymy się, że kraj członkowski wdraża orzeczenie Trybunału Sprawiedliwości UE (w sprawie środków tymczasowych – PAP)”. „To powinno być normalne, że każdy kraj członkowski wdraża orzeczenia TSUE” – wskazał.

Wiceszefa Komisji pytano też, jaką ocenę sytuacji przedstawi we wtorek na wysłuchaniu. „Jak wiadomo, jest wiele kwestii w ramach art. 7, które muszą być rozwiązane. Żadna z tych spraw nie została dotąd rozwiązana” – powiedział.

Sprawa praworządności w Polsce ostatni raz była poruszana 12 listopada na spotkaniu ministrów dw. europejskich, jednak państwa UE nie chciały wówczas podjąć dyskusji. Punkt informacyjny o sytuacji w Polsce w kontekście praworządności trwał niespełna 15 minut. Według unijnych dyplomatów Timmermans mówił wtedy, że martwi go, że zdaniem polskiego rządu do wykonania postanowienia TSUE w sprawie Sądu Najwyższego potrzebna jest nowelizacja ustawy. Było to jeszcze przed nowelizacją, którą Komisja uznała później za krok w dobrą stronę.

Sejm uchwalił w listopadzie nowelizację ustawy o SN, przewidującą umożliwienie sędziom SN i Naczelnego Sądu Administracyjnego, którzy przeszli w stan spoczynku po osiągnięciu 65. roku życia, powrotu do pełnienia urzędu.

Nowelizacja dotyczy przepisów ustawy z grudnia 2017 roku, która weszła w życie 3 kwietnia br. Zgodnie z nią z mocy prawa przeszli w stan spoczynku i od 4 lipca przestali pełnić funkcję sędziowie SN, którzy ukończyli 65. rok życia. Mogli oni dalej orzekać, jeśli złożyli stosowne oświadczenie i przedstawili odpowiednie zaświadczenia lekarskie, a prezydent wyraził zgodę na dalsze zajmowanie przez nich stanowiska sędziego SN.

Według uchwalonej noweli sędzia SN albo sędzia NSA, który przeszedł w stan spoczynku na podstawie tych przepisów, z dniem wejścia w życie nowelizacji powraca do pełnienia urzędu na stanowisku, jakie zajmował 3 kwietnia 2018 r.

19 października Trybunał Sprawiedliwości UE, przychylając się do wniosku KE, wydał wstępne postanowienie o zastosowaniu tzw. środków tymczasowych, w tym: zawieszenia stosowania przepisów ustawy o SN dotyczących przechodzenia w stan spoczynku sędziów, którzy ukończyli 65. rok życia; przywrócenia do orzekania sędziów, którzy w świetle nowych przepisów już zostali przeniesieni w stan spoczynku; powstrzymania się od wszelkich działań zmierzających do powołania sędziów SN na stanowiska, których dotyczą kwestionowane przepisy, i wyznaczenia nowego I prezesa SN.

Z Brukseli Łukasz Osiński