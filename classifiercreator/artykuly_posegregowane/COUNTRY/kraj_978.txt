Bogdan Wenta uzyskał w środę poparcie dwóch kolejnych kontrkandydatów z pierwszej tury wyborów na prezydenta Kielc – Artura Gierady (Koalicja Obywatelska) i Marcina Chłodnickiego (SLD-Lewica Razem). Nasza współpraca jest potrzebna, chcemy zmian, aby miasto się rozwijało - mówił Wenta.
      
            Na Gieradę w pierwszej turze wyborów zagłosowały 6 503 osoby (7,43 proc. wyborców), a na Chłodnickiego 3 609 (4,12 proc). Do drugiej tury wyborów awansował Wenta (KWW Projekt Świętokrzyskie), który zdobył 32 913 głosów (37,62 proc.) oraz urzędujący od 2002 r. prezydent Kielc Wojciech Lubawski(KWW Porozumienie Samorządowe Wojciech Lubawski), na którego głosowało 25 552 osoby (29,20 proc.).

Podczas środowej konferencji prasowej na kieleckim Placu Artystów, Gierada, szef świętokrzyskich struktur PO, poinformował, że udziela poparcia Bogdanowi Wencie. "W naszych programach jest wiele elementów wspólnych m.in. podział Kielc na dzielnice, a więc zmiana filozofii zarządzania miastem i oddania mieszkańcom części ich kompetencji, zmiana finasowania budżetu obywatelskiego czy polityka rowerowa" – podkreślił poseł PO. Zadeklarował, że w drugiej turze wyborów na prezydenta Kielc będzie głosował na Bogdana Wentę i zachęca też do tego wyborców, którzy wcześniej oddali na niego głos.

"Liczę, że (Wenta) będzie dobrym prezydentem, bo Kielce są dla nas najważniejsze. Mam nadzieję, że ta nasza współpraca dopiero się rozpoczyna i jeszcze przez wiele lat będziemy mogli ją kontynuować, m.in. w kieleckiej radzie miasta. Będę dalej wspierał, jako poseł, Kielce w swoich dalszych działaniach z prezydentem Bogdanem Wentą" – dodał Gierada.

Chłodnicki, szef miejskich struktur SLD, powiedział, że "dużo rozmawiał z Wentą o wspólnych punktach programów" obu polityków. "Dla nas bardzo ważne są sprawy związane z darmową komunikacją dla dzieci i młodzieży, czy przełożenie priorytetu inwestowania miasta w tzw. zapomniane osiedla, gdzie mieszkańcy często chodzą w błocie, gdzie nie ma chodników" – zaznaczył. Ocenił, że "elementów wspólnych w obu programach jest bardzo dużo".

"Dlatego w drugiej turze wyborów zagłosuję na Bogdana Wentę i zachęcam wyborców centrolewicowych, którzy głosowali na mnie, że warto oddać swój głos na niego. Jest gwarantem realizacji dużej części postulatów, które prezentowałem ze swoim sztabem wyborczym. Idąc do wyborów chcieliśmy dokonać zmiany jakościowej, żeby mieszkańcy poczuli, że jest prezydent, który potrafi o nich dbać. Wierzę, że takim prezydentem będzie Bogdan Wenta" -  mówił Chłodnicki.

W ubiegłym tygodniu lidera "Projekt Świętokrzyskie" poparł Krzysztof Adamczyk, który w wyborach wystartował jako kandydat niezależny z poparciem PSL. Na Adamczyka zagłosowało 3899 osób (4,46 proc.).

Wenta dziękując za poparcie podkreślił, że "wspólnym i najważniejszym elementem tych wszystkich programów jest dobro Kielc". "Ta nasza współpraca jest bardzo potrzebna. Wszyscy chcemy zmian, aby to miasto się rozwijało, a mieszkańcy mieli wpływ na podejmowanie decyzji w danych sprawach. Za to wsparcie dziękuję i wierzę, że to są nie tylko deklaracje, tylko razem będziemy to wszystko realizować" – powiedział kandydat na prezydenta Kielc.

Pełnomocnik komitetu wyborczego "Projekt Świętokrzyskie" Danuta Papaj przedstawiła listę znanych osób popierających kandydaturę Wenty w wyborach na prezydenta Kielc. Znaleźli się na niej m.in. była wojewoda świętokrzyski Bożentyna Pałka-Koruba, byli reprezentanci Polski w piłce ręcznej: Daniel Waszkiewicz, Damian Wleklak i Marcin Lijewski, były wiceprezydent Gdańska Andrzej Bojanowski, aktor i reżyser Grzegorz Chrapkiewicz, członek Rady Mediów Narodowych Juliusz Braun oraz prozaik i poeta Grzegorz Kozera.

Druga tura wyborów wójta, burmistrza, prezydenta miasta - 4 listopada - odbędzie się tam, gdzie w niedzielnym głosowaniu żaden z kandydatów nie zdobył ponad połowy głosów.