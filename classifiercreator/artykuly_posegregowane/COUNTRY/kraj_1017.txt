Współpraca i koalicja w samorządach z SLD i PSL są możliwe, trzeba wspólnie rozwiązywać problemy - powiedział w niedzielę marszałek Senatu Stanisław Karczewski (PiS).
      
            Na pytanie, czy są jest możliwe koalicje z SLD i PSL, Karczewski powiedział w TVP Info: "Wszystko jest możliwe i bardzo byśmy chcieli rozmawiać, bo w polityce trzeba prowadzić dialog, trzeba poszukiwać wspólnej drogi do rozwiązywania problemów".

Powołując się na swoje doświadczenie, jako radnego Karczewski wyraził przekonanie, że na tym poziomie władz mniej liczą się poglądy i światopogląd; "tam się rozwiązuje problemy obywateli, mieszkańców"

Stwierdzając, że współpraca jest możliwa i PiS chce współrządzić tam, gdzie nie ma samodzielnej większości, marszałek zastrzegł, że "koalicja to nie znaczy przejmowanie poglądów".



"Życzę negocjatorom dobrych wyników" - powiedział, nawiązując do międzypartyjnych rozmów o możliwych koalicjach.

Pytany o ocenę wyników wyborów lokalnych powiedział: "Jesteśmy zadowoleni, na pewno mogło być jeszcze lepiej”. Przyznał zarazem, że PiS liczyło na drugą turę w Warszawie.

Wyraził przekonanie, że kandydaci PiS w Krakowie i Gdańsku mają szanse w drugiej turze i w obu miastach są potrzebne zmiany, bo "długie rządzenie nie jest dobre".