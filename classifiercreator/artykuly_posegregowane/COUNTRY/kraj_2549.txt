Mam nadzieję, że spór wokół Sądu Najwyższego zostanie wyciszony, ustabilizowany i SN będzie sprawnie funkcjonował - powiedział we wtorek marszałek Senatu Stanisław Karczewski.
      
            Marszałek Senatu był pytany na konferencji prasowej, czy nie obawia się, że jesienią nie będzie kto miał stwierdzić ważności wyborów samorządowych w związku z sytuacją wokół Sądu Najwyższego.

"Jestem optymistą, mam nadzieję, że ten spór wokół Sądu Najwyższego zostanie wyciszony, ustabilizowany i SN będzie sprawnie funkcjonował" - powiedział Karczewski.

W tym kontekście marszałek Senatu podkreślił też, że bardzo się cieszy, że z inicjatywy prezydenta Andrzeja Dudy rozpoczęła się w Polsce debata nt. zmian w konstytucji. "Takie było złożenie pana prezydenta i na pewno z panem prezydentem mamy tutaj pełną zgodność i pełną w przyszłości współpracę w zakresie bardzo wnikliwej analizy tego, co należy zmienić w konstytucji" - dodał.

"Jak widzimy, ten spór wokół konstytucji, czy spór dotyczący przepisów konstytucji, interpretacji przepisów konstytucji jest bardzo poważny" - ocenił.

Zgodnie z ustawą o Sądzie Najwyższym, która weszła w życie 3 kwietnia, w dniu następującym po upływie trzech miesięcy od tego terminu w stan spoczynku przeszli z mocy prawa sędziowie SN, którzy ukończyli 65. rok życia. W związku z tym od 4 lipca przestali - według ustawy - pełnić swoje funkcje. Mogą dalej orzekać, jeśli w ciągu miesiąca od wejścia w życie nowej ustawy złożyli stosowne oświadczenie i przedstawili odpowiednie zaświadczenia lekarskie, a prezydent wyrazi zgodę na dalsze zajmowanie przez nich stanowiska sędziego SN.

I prezes SN Małgorzata Gersdorf, która ukończyła 65. rok życia, nie złożyła takiego oświadczenia. Gersdorf - wybrana na I prezesa SN w 2014 r. - podkreślała wielokrotnie, że kadencja I prezesa SN zgodnie z konstytucją trwa 6 lat.