Centralne Biuro Śledcze Policji zatrzymało w Warszawie i okolicach 26 osób związanych z grupą ożarowską. Kolejnych 19 zostało doprowadzonych z aresztów śledczych. Wśród podejrzanych jest Piotr S. "Sajur" i jego żona Justyna S. Grupa miała wprowadzić na rynek narkotyki warte 13 mln zł.
      
            Jak poinformowała PAP w środę kom. Iwona Jurkiewicz z Centralnego Biura Śledczego Policji, śledztwo w tej sprawie trwało półtora roku. Wszystkie czynności nadzorowali prokuratorzy z Mazowieckiego Wydziału Zamiejscowego Departamentu Spraw Przestępczości Zorganizowanej i Korupcji Prokuratury Krajowej w Warszawie.

Do zatrzymań członków tzw. grupy ożarowskiej doszło w poniedziałek o godz. 6 rano. Policjanci zatrzymali w Warszawie i okolicach 26 osób. W ich mieszkaniach znaleźli broń palną i narkotyki.

"Kolejne 19 osób, w tym podejrzanego o kierowanie zorganizowaną grupą Piotra S. policjanci doprowadzają do prokuratury z aresztów oraz zakładów karnych, gdzie odbywają wyroki m.in. za wcześniejszy udział w grupach przestępczych, handel narkotykami czy napady rabunkowe" - poinformowała Jurkiewicz.

Grupa miała wprowadzić do obrotu około 270 kilogramów narkotyków - heroiny, amfetaminy, haszyszu, marihuany, ecstasy i mefedronu. Szacunkowa wartość tych środków to 12,7 mln złotych.