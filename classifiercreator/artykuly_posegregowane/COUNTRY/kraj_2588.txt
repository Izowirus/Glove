Kraków, 31.07.2016. Pielgrzymi na Dworcu Kraków-Główny, 31 bm. Mszą Posłania w Brzegach, zakończyły się 31 bm. XXXI Światowe Dni Młodzieży, połączone z pielgrzymką papieża Franciszka do Polski. (ag/awol)  Archiwum, fot. PAP/Andrzej Grygiel
                                        

            Centralne Biuro Antykorupcyjne zatrzymało w piątek rano pod Warszawą prokurenta spółki, która konkurowała w przetargu o ochronę dworców przed Euro 2012 i Światowymi Dniami Młodzieży - dowiedziała się w piątek PAP.
      
            Piotr Kaczorek z Wydziału Komunikacji Społecznej CBA potwierdził zatrzymanie mężczyzny. "Przeszukiwany jest jego dom w podwarszawskiej miejscowości" - podał. Śledztwo CBA w tej sprawie nadzoruje Prokuratura Okręgowa Warszawa-Praga - zaznaczył Kaczorek.

Jako pierwsze o sprawie poinformowało RMF FM.

Śledztwo dotyczy umowy na ochronę dworców PKP podczas ŚDM. Według dotychczasowych ustaleń śledczych, w maju 2016 roku PKP S.A. zawarło z jedną z warszawskich spółek (Sensus Group) "niekorzystną umowę" o wartości 1,9 mln zł netto. Umowa dotyczyła "profilaktyki zagrożeń terroryzmem bombowym w ramach przygotowań do Światowych Dni Młodzieży".

Spółka, której prokurentem był zatrzymany, najpierw startowała w przetargu, a potem została podwykonawcą Sensus Group.