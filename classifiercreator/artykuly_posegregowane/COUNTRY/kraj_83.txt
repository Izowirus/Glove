Policja w Sylwestra i Nowy Rok będzie szczególnie czuwać nad bezpieczeństwem uczestników ruchu drogowego, ale należy pamiętać, że każdy z uczestników ruchu drogowego dba o to bezpieczeństwo - powiedział PAP Radosław Kobryś z Biura Ruchu Drogowego KGP.
      
            W tym kontekście przypomniał, że to piesi są jednymi z najczęstszych ofiar wypadków drogowych, dlatego policja szczególnie apeluje o ostrożność u kierowców m.in. w okolicach przejść dla pieszych. Kobryś zwrócił uwagę, że kierowcy powinni pamiętać, że samochód potrzebuje chwili zanim się zatrzyma. Pieszych policja prosi o to, żeby uważali przy przechodzeniu przez jezdnię, a zanim wyjdą z domu, powinni założyć jakiś element odblaskowy.

Policja w zaleceniach na Sylwester i Nowy Rok przestrzega, żeby nie wybierać się na imprezę samochodem, jeśli ma się zamiar pić alkohol. Jak przypomniano, funkcjonariusze w 2017 roku przeprowadzili blisko 18 milionów kontroli i zatrzymali 109 405 kierowców pod wpływem alkoholu.

Policjanci zwracają uwagę, aby zadbać o bezpieczny powrót zmotoryzowanych gości, który się z nami bawią i nigdy nie wsiadać do samochodu z kierowcą, który pił alkohol. Taką osobę należy również powstrzymać przed prowadzaniem samochodu. Nie należy także namawiać niepijących do picia.

W czasie Sylwestra i Nowego Roku na drogach będzie więcej policji. "Od piątku zaczęliśmy służbę ze zwiększoną ilością policjantów. Szacujemy, że w każdej dobie tych działań będzie około pięciu tysięcy policjantów ruchu drogowego. Policjanci drogówki będą oczywiście wspomagani policjantami innych zespołów, straży miejskiej oraz Żandarmerii Wojskowej" - zaznaczył Kobryś.