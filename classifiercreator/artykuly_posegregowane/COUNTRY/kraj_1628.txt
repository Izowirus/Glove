Państwa obecność ma znaczenie nieprzecenione, to wy jesteście ostoją wartości w dzisiejszych trudnych czasach dla rodzin - powiedziała w czwartek podczas spotkania z seniorami wicepremier, szefowa Komitetu Społecznego Rady Ministrów Beata Szydło.
      
            Szydło bierze udział w III Spotkaniu Seniorów, organizowanym z okazji Międzynarodowego Dnia Osób Starszych oraz trzeciej rocznicy działalności Dziennych Domów i Klubów "Senior plus". Spotkanie odbywa się w Ministerstwie Rodziny, Pracy i Polityki Społecznej.

Wicepremier zwracając się do seniorów, wyraziła nadzieję, że programy wprowadzone w ostatnich latach przez rząd PiS, "chociaż w pewnym stopniu" poprawiły życie seniorów.

"Państwo, będąc tutaj, swoją obecnością świadczycie, że bez względu na wiek, bez względu na to, jaką pozycję ktoś zajmuje i skąd pochodzi, zawsze ma do wypełnienia ważną misję" - powiedziała wicepremier Szydło.

"Państwa obecność, państwa funkcjonowanie w środowiskach ma znaczenie nieprzecenione. To wy jesteście ostoją wartości, które dla nas wszystkich są ważne. Bardzo często to państwo jesteście, w dzisiejszych trudnych czasach dla rodzin, tymi osobami, które powodują, że te rodziny jeszcze chcą ze sobą chcą rozmawiać. Wy jesteście nosicielami naszych najważniejszych treści - tej kultury, tradycji, które wynosimy z domu rodzinnego" - podkreśliła wicepremier.

Międzynarodowy Dzień Osób Starszych, który przypada na 1 października, został ustanowiony przez Zgromadzenie Ogólne ONZ w 1990 r., aby podkreślić, że w XXI wieku, zgodnie z demograficznymi trendami, starzenie się społeczeństwa stanie się jednym z najważniejszych wyzwań.