Warszawa, 22.05.2018. Minister rodziny, pracy i polityki społecznej Elżbieta Rafalska. (nlat)  Archiwum PAP/Jacek Turczyk 
                                        

            Dzieci zawsze wywołują uśmiech na naszych twarzach i dają siłę do działania - podkreśliła szefowa MRPiPS Elżbieta Rafalska. Z okazji Dnia Dziecka życzyła wszystkim dzieciom, aby dorastały w bezpiecznych warunkach, przy kochających rodzicach.
      
            "Życzę dzieciom, żeby im niczego nie brakowało, aby rosły w bezpiecznych warunkach, dobrobytu, przy kochających rodzicach. Dla dzieci na samym początku dorastania ważna jest miłość rodziców i bezpieczeństwo, jakie daje im rodzina" - powiedziała Rafalska z okazji Dnia Dziecka.

Jak podkreśliła, chciałaby, aby w Polsce rodziło się więcej dzieci. "Każde z nich witane jest przez nas bardzo radośnie. Wierzmy, że w tym roku urodzi się ponad 400 tys. dzieci" - dodała minister.

Międzynarodowy Dzień Dziecka w Polsce obchodzony jest od 1952 r. Jego inicjatorem była organizacja The International Union for Protection of Childhood, której celem było zapewnienie bezpieczeństwa dzieciom z całego świata. Nie we wszystkich krajach święto jest obchodzone tego samego dnia; ONZ obchodzi swój Dzień Dziecka 20 listopada - w rocznicę uchwalenia Deklaracji Praw Dziecka (1959 r.) oraz Konwencji o Prawach Dziecka (1989 r.).