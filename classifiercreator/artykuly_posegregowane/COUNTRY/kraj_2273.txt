Warszawa, 19.06.2018. Sędzia, rzecznik prasowy Krajowej Rady Sądownictwa Maciej Mitera podczas konferencji prasowej, 19 bm. w Warszawie, na temat prac KRS podczas posiedzenia plenarnego w dniach 13-15 czerwca br. (sko) PAP/Leszek Szymański PAP © 2018 / Leszek Szymański
                                        

            Przepisy o dostępie do informacji publicznej zobowiązują Krajową Radę Sądownictwa do opublikowania listy kandydatur na sędziów Sądu Najwyższego na stronie internetowej - wskazał we wtorek rzecznik KRS sędzia Maciej Mitera.
      
            W poniedziałek Biuro Krajowej Rady Sądownictwa poinformowało, że do KRS wpłynęło 148 kandydatur na sędziów Sądu Najwyższego. Najwięcej - 65 kandydatur - wpłynęło na wakaty w Izbie Dyscyplinarnej SN.

Sędzia Mitera pytany we wtorek przez PAP, czy KRS ujawni listę kandydatur na sędziów Sądu Najwyższego, zapowiedział, że - według niego - przepisy o dostępie do informacji publicznej obligują Radę do tego, aby na stronie pojawiła się lista kandydatów.

"Dostęp do informacji publicznej, czyli BiP, obliguje nas do tego, aby na stronie pojawiła się lista kandydatów, co prawda nie wskazuje terminu w jakim to powinno być” - zaznaczył Mitera. Jak dodał, lista kandydatów na sędziów SN pojawi się "dopiero po zakończeniu procesu rekrutacji pod względem formalnym". "Czyli siedem albo 14 dni przed posiedzeniem plenarnym (KRS), czyli przed wyborem kandydatów. Dlatego ukaże się to prawdopodobnie pod koniec sierpnia" - podkreślił.

"Takie listy zawsze około siedmiu dni przed rozpoczęciem formalnej procedury pojawiały się na stronie. Będę rekomendował to poszczególnym członkom prezydium, aby taką praktykę przyjąć i wzorem lat ubiegłych opublikować to na stronie jako BiP" - dodał rzecznik KRS.

Wcześniej Mitera mówił PAP, że najbliższe posiedzenie KRS jest zaplanowane od 18 września.

Jako pierwsze informację o upublicznieniu kandydatur na sędziów SN podało RMF FM.

W końcu czerwca w Monitorze Polskim opublikowane zostało obwieszczenie prezydenta Andrzeja Dudy o wolnych stanowiskach sędziego w SN. Zgodnie z obwieszczeniem, do objęcia są łącznie 44 wakaty sędziowskie. Zgodnie z ustawą o SN, każda osoba, która spełnia warunki do objęcia stanowiska sędziego SN, mogła zgłosić swoją kandydaturę KRS w terminie miesiąca od dnia obwieszczenia.

Termin na zgłoszenie kandydatur upłynął 29 lipca, ale z uwagi, że była to niedziela - jak informowało PAP Biuro KRS - kandydatury mogły wpływać jeszcze w poniedziałek 30 lipca. W związku z tym, na ostateczne podsumowanie trzeba więc będzie poczekać najprawdopodobniej do drugiej połowy tygodnia.

Jak informowała w czerwcu KRS, kandydaturę zgłasza się przez złożenie karty zgłoszenia kandydata na wolne stanowisko sędziego SN we wskazanej w obwieszczeniu izbie oraz dołącza się do niej – z wyjątkiem gdy kandydatem jest sędzia albo prokurator – informację z Krajowego Rejestru Karnego dotyczącą kandydata oraz zaświadczenie stwierdzające, że jest zdolny, ze względu na stan zdrowia, do pełnienia obowiązków sędziego.

Zgodnie z ustawą kandydat na sędziego SN musi m.in. posiadać wyłącznie polskie obywatelstwo, korzystać z pełni praw cywilnych i publicznych, mieć powyżej 40 lat, wyróżniać się wysokim poziomem wiedzy prawniczej, posiadać co najmniej dziesięcioletni staż na stanowisku sędziego, prokuratora, prezesa, wiceprezesa lub radcy Prokuratorii Generalnej lub przez co najmniej dziesięć lat wykonywać w Polsce zawód adwokata, radcy prawnego lub notariusza.