13 europejskich agencji prasowych, w tym PAP, postanowiło podjąć walkę z "fake newsami". We wspólnej deklaracji agencje ogłosiły, że wypracują narzędzia do walki z dezinformacją, będą promować media godne zaufania i uczyć odbiorców nawigacji w środowisku cyfrowym.
      
            Agencje ogłosiły, że po międzynarodowej konferencji "Agencje informacyjne vs. Fake News", która odbyła się na początku grudnia w Tiranie, postanowiły podjąć współpracę w ramach wytycznych, opisanych w załączniku do wspólnej deklaracji.

Uzgodnienia agencji prasowych obejmują:

Bezpośrednią współpracę między agencjami informacyjnymi, mającą na celu weryfikowanie informacji i szybkie wykrywanie "fake news".

Rozwój skutecznych narzędzi oraz zasad, które pozwolą użytkownikom internetu i dziennikarzom na walkę z dezinformacją.

Promowanie mediów godnych zaufania i edukowanie użytkowników.

Zwiększenie przejrzystości informacji online poprzez rozwój profesjonalnego dziennikarstwa.

Ochronę różnorodności i zrównoważony rozwój prawdziwego ekosystemu mediów.

Agencje, które podpisały deklarację wzywają inne agencje informacyjne, publiczne i prywatne, by dołączyły do walki z dezinformacją.

Pod dokumentem podpisały się agencje: ATA z Albanii, ANA MPA z Grecji, HINA z Chorwacji, BTA z Bułgarii, AZERTAC z Azerbejdżanu, AGERPRESS z Rumunii, TASR - ze Słowacji, UKRINFORM z Ukrainy, CNA z Cypru, FENA z Bośni i Hercegowiny, TANJUG z Serbii, AA z Turcji oraz Polska Agencja Prasowa.