Komitet Wyborczy Prawa i Sprawiedliwości zarejestrował rekordowe, ponad 33 tys. kandydatów w wyborach samorządowych, w tym: 722 kandydatów do sejmików wojewódzkich i 96 kandydatów na prezydentów miast - wynika z pisma przesłanego do regionalnych struktur PiS, do którego dotarła PAP.
      
            Pismo do prezesów zarządów okręgowych PiS i koordynatorów wyborczy przesłał w czwartek przewodniczący Komitetu Wykonawczego PiS Krzysztof Sobolewski.

Zwrócił w nim uwagę, że "wkraczamy w zaawansowany etap kampanii wyborczej przed zbliżającymi się wyborami samorządowymi, przypadającymi na dzień 21 października". "Za dotychczasową pracę włożoną w przygotowywanie struktur Prawa i Sprawiedliwości do rejestracji list wyborczych chciałbym państwu – w imieniu prezesa Prawa i Sprawiedliwości, pana Jarosława Kaczyńskiego i własnym - serdecznie podziękować" - czytamy w liście.

Podkreślono w nim, że KW Prawo i Sprawiedliwość zarejestrował ponad 33 tys. kandydatów, najwięcej w historii. W tym: 722 kandydatów do sejmików wojewódzkich, 8624 kandydatów do rad powiatów, 2287 kandydatów do rad miast na prawach powiatu, 572 kandydatów do rad dzielnic m. st. Warszawy, 19999 kandydatów rad gmin, a także 96 kandydatów na prezydentów miast, 423 na burmistrzów i 630 na wójtów.

"Wspólnie udało się państwu przygotować bardzo dobre listy wyborcze" - podkreślił w liście Sobolewski.

W przesłanym liście szef Komitetu Wykonawczego zaapelował też do działaczy o dalsze intensywne włączanie się w kampanię zarówno ogólnopolską, jak i poszczególnych kandydatów Prawa i Sprawiedliwości. "Z taką drużyną i państwa zaangażowaniem damy radę!" - podkreślił.

Wybory samorządowe odbędą się 21 października. Dwa tygodnie później, 4 listopada przeprowadzona zostanie druga tura głosowania tam, gdzie w pierwszej nie zostanie wybrany wójt, burmistrz lub prezydent miasta. Wybieranych będzie blisko 47 tys. radnych gmin, powiatów i sejmików wojewódzkich oraz blisko 2,5 tys. wójtów, burmistrzów i prezydentów miast.