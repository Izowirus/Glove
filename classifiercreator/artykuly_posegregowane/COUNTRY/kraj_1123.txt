PiS w Sejmiku Województwa Świętokrzyskiego będzie miał 16 z 30 mandatów – wynika z oficjalnych danych Wojewódzkiej Komisji Wyborczej w Kielcach. W gremium zasiądą także przedstawiciele PSL, Koalicji Obywatelskiej, SLD i komitetu Projekt Świętokrzyskie Bogdana Wenty.
      
            Próg wyborczy przekroczyło pięć komitetów wyborczych: PiS zdobył 206 697 głosów (38,4 proc.) – 16 mandatów., Polskie Stronnictwo Ludowe 137 372 głosów (25,25 proc.) – 9 mandatów, Koalicja Obywatelska 63 456 głosów (11,79 proc.) – 3 mandaty, SLD Lewica Razem 33 141 głosów (6,16 proc.) – 1 mandat, Projekt Świętokrzyskie 28 314 głosów (5,26 proc.) – 1 mandat.

Świętokrzyskie podzielone było na cztery okręgi wyborcze. W pierwszym (obejmującym powiaty: sandomierski, opatowski, ostrowiecki i staszowski) PiS zdobył cztery mandaty, PSL – dwa, Koalicja Obywatelska – jeden. W drugim (powiaty: starachowicki, skarżyski i konecki) PiS zdobył cztery mandaty, PSL – jeden, Koalicja Obywatelska – jeden. W trzecim (powiat kielecki i miasto Kielce) PiS zdobył pięć mandatów, PSL – dwa, Koalicja Obywatelska – jeden, Projekt Świętokrzyskie – jeden, SLD Lewica Razem – jeden. W ostatnim okręgu (powiaty: włoszczowski, jędrzejowski, pińczowski, buski i kazimierski) PSL uzyskało cztery mandaty, PiS – trzy.

Progu wyborczego nie przekroczyły komitety: Bezpartyjni Samorządowcy, Partia Zieloni, Partia Razem, Ruch Narodowy RP, Wolność w Samorządzie, Kukiz'15, Wolni i Solidarni i komitet Agnieszki Jędrzejewskiej.

Frekwencja wyborcza wyniosła 56,28 proc.

Po niedzielnym głosowaniu, zupełnie zmienił się układ sił w sejmiku województwa. PiS uzyskało większość dającą możliwość samodzielnych rządów w regionie. 

W sejmiku ostatniej kadencji i w zarządzie woj. świętokrzyskiego PSL tworzyło koalicję z PO. Ludowcy zwyciężyli w 2014 r. w wyborach – uzyskali 17 z 30 mandatów. Kolejne były: PiS – osiem mandatów, PO – trzy, SLD – dwa.

PSL uczestniczyło w zarządzaniu województwem od 1998 r. W 2006 r. współtworzyło koalicję z PO i PiS, a od 2010 r. wyłącznie z Platformą.