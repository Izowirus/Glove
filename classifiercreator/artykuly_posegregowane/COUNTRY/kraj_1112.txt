Kandydat Zjednoczonej Prawicy na prezydenta Gdańska Kacper Płażyński zapewnił w środę, że w przypadku zwycięstwa wyborczego, jedną z kluczowych spraw, jaką się zajmie będzie naprawa funkcjonowania transportu publicznego w mieście.
      
            „Niestety ta propaganda sukcesu, z którą mieliśmy do tej pory do czynienia w zakresie korzystania z transportu publicznego w Gdańsku przez pana prezydenta Pawła Adamowicza, jest po prostu jest mijaniem się z prawdą, o czym mówią konkretne liczby. Co siedem lat miasto Gdańska zleca raporty nt. wykorzystania sposobów mobilności w mieście Gdańsku. Na przestrzeni lat 2009-16 z tego raportu wynika, że o sześć procent spadł współczynnik korzystania z transportu zbiorowego w Gdańsku” – podkreślił Płażyński podczas briefingu prasowego na pętli tramwajowej Łostowice-Świętokrzyska.

Jego zdaniem, w innych miastach w Polsce tendencja jest odwrotna tzn. przybywa osób korzystających z transportu publicznego. "To wynika z tego, że nie ma w Gdańsku komu jeździć autobusami i tramwajami. Od początku roku z miejskiej spółki Gdańskie Autobusy i Tramwaje (GAiT) zwolniło się kilkudziesięciu kierowców autobusów i nie jest łatwo ich zastąpić. Gdańskie Autobusy i Tramwaje tłumaczą się, że jest trudna sytuacja na rynku. Ci ludzie jednak nie znikają, ale zatrudniają się w konkurencji, gdzie są lepsze warunki pracy, płacy i normalna atmosfera" - uważa Płażyński.

W jego ocenie, w GAiT ma miejsce "przerost biurokracji" i "fatalne zarządzanie". "A to powoduje, że my się spóźniamy do szkoły, pracy, na randki. Transport publiczny to przecież jeden z kluczowych segmentów życia w mieście. Poprawa warunków pracy i płacy w spółce GAiT musi się radykalnie poprawić" - zaznaczył polityk PiS.

Płażyński podkreślił, że niezbędne jest dofinansowanie GAiT. W związku z tym zaproponował rozwiązanie umowy między miastem Gdańsk a Saur Neptun Gdańsk (SNG), spółką odpowiedzialną za gdańską sieć kanalizacyjną i wodociągową. "Kompetencje SNG zostaną przekazane do spółki miejskiej GIWK, która jest właścicielem całej infrastruktury infrastruktury wodociągowo-kanalizacyjnej. I na tej podstawie ok. 12 milionów złotych oszczędności trafi do GAiT, żeby polepszyć sytuację finansową tej spółki, w zakresie płacowym dla kierowców, motorniczych, mechaników" - wyjaśnił.

"Obiecuję, że transport publiczny podczas mojej kadencji, to będzie jedna z kluczowych spraw, która zostanie w Gdańsku naprawiona. I zostanie naprawiona tak, że znowu ludzie zaczną się przesiadać z samochodów do autobusów, tramwajów i wszystkich będzie nam się w Gdańsku żyło wygodniej i bardziej komfortowo" - zadeklarował.

Płażyński skomentował też oficjalne wyniki wyborów do Rady Miasta Gdańska. Wynika z nich, że w liczącej 34 radnych Radzie Miasta Gdańska zasiądzie 16 przedstawicieli Koalicji Obywatelskiej, 12 reprezentantów PiS (tyle samo, co w ostatnich wyborach 2014 r. - PAP) oraz 6 radnych wystawionych przez komitet Wszystko dla Gdańska, reprezentujący obecnego prezydenta tego miasta – Pawła Adamowicza.

Zapytany, jak wyobraża sobie rządzenie miastem, w sytuacji, kiedy przewagę w RMG mają Koalicja Obywatelska i Wszystko dla Gdańska, odpowiedział: "Brakuje raptem kilku mandatów do tego, żeby mieć większość".

"Jestem przekonany, że gdy zostanę prezydentem, to tych kilku rozsądniejszych radnych zarówno z Koalicji Obywatelskiej, jak i być może od pana prezydenta Adamowicza, chcąc działać po prostu dla Gdańska zdecyduje się wejść w koalicję z radnymi Prawa i Sprawiedliwości. Bo ja znam kilka nazwisk ludzi przyzwoitych, którzy chyba trochę z przypadku startowali z takich komitetów, a nie innych. Trochę z przyzwyczajenia, a nie z powodu głębokiego zaufania czy zadowolenia z tego, co prezentował do tej pory prezydent Gdańska Paweł Adamowicz – więc ja myślę, że tu nie będzie kłopotów" - ocenił.

Według oficjalnych wyników wyborów na prezydenta Gdańska ogłoszonych we wtorek wieczorem przez Miejską Komisję Wyborczą w Gdańsku, ubiegający się o reelekcję prezydent Gdańska Paweł Adamowicz uzyskał 36,97 proc. poparcia, a Kacper Płażyński otrzymał 29,68 proc. głosów. Obaj kandydaci zmierzą się 4 listopada w drugiej turze wyborów.

Pozostali kandydaci na najwyższy urząd w Gdańsku uzyskali następujące wyniki: Jarosław Wałęsa (Koalicja Obywatelska) - 27,77 proc., Jacek Hołubowski (KWW Gdańsk Tworzą Mieszkańcy) - 1,98 proc. głosów, Elżbieta Jachlewska (KWW Ruch Społeczny Lepszy Gdańsk) - 1,97 proc., Andrzej Ceynowa (KKW SLD Lewica Razem) – 0,97 proc., a Dorota Maksymowicz-Czapkowska (KWW Narodowego Frontu Polskiego Wojciecha Olszańskiego) - 0,68 proc. głosów.