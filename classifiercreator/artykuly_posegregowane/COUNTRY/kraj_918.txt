W samorządowej dogrywce górą w większości kandydaci komitetów lokalnych. Nasze 35-40 proc. pod własnym szyldem w dużych i średnich miastach plus zdecydowane zwycięstwo w większości regionów dobrze rokuje na wybory do Sejmu - ocenił w niedzielę szef sztabu wyborczego PiS Tomasz Poręba.
      
            Według sondażu Ipsos wybory prezydenta miasta w Gdańsku wygrał Paweł Adamowicz; głosowało na niego 64,7 proc. wyborców; na Kacpra Płażyńskiego - 35,3 proc. Z kolei - według sondażu - wybory na prezydenta Krakowa wygrał Jacek Majchrowski; głosowało na niego 64,6 proc. wyborców, na Małgorzatę Wassermann - 35,4 proc. Natomiast - według sondażu - wybory na prezydenta Kielc wygrał Bogdan Wenta; głosowało na niego 64 proc. wyborców, na Wojciecha Lubawskiego - 36 proc.

Do sondaży i wstępnych wyników odniósł się na Twitterze Poręba. "W samorządowej dogrywce górą w większości kandydaci komitetów lokalnych. Nasze 35-40 proc. pod własnym szyldem @pisorgpl w dużych i średnich miastach plus zdecydowanie zwycięstwo w większości regionów dobrze rokuje na wybory do Sejmu RP. W 4 meczach PiS kontra reszta Świata 1:0:)" - napisał polityk.