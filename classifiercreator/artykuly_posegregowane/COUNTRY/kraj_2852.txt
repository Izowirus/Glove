Warszawa, 27.07.2017. Działka przy Pałacu Kultury i Nauki, pod dawnym adresem Chmielna 70, 27 bm.  (kru)  Archiwum PAP/Jakub Kamiński 
                                        

            Wojewódzki Sąd Administracyjny w Warszawie zawiesił w czwartek postępowanie ze skargi na decyzję komisji weryfikacyjnej ws. Chmielnej 70. Sąd przychylił się do wniosku pełnomocnika Marzeny K. o zawieszenie postępowania do czasu prawomocnego zakończenia innego postępowania ws. tej nieruchomości.
      
            Do wniosku adwokata Rafała Sarbińskiego o zawieszenie rozprawy do czasu prawomocnego zakończenia innego toczącego się postępowania ws. Chmielnej 70 - które dotyczy układu indemnizacyjnego z Danią - przychylili się pełnomocnicy warszawskiego ratusza i przedstawiciele komisji weryfikacyjnej.

Sędzia Dorota Apostolidis uzasadniając decyzję o zawieszeniu zaznaczyła, że sąd nie ma wątpliwości, iż rozstrzygnięcie i toczenie się postępowania w innej sprawie ma wpływ na rozstrzygnięcie w tej sprawie. Dodała, że postępowanie zostaje zawieszone do czasu ostatecznego rozstrzygniecie przytoczonej sprawy.

Po ogłoszeniu decyzji sądu mecenas Sarbiński podkreślił, że "najpierw powinna się ostatecznie skończyć jedna sprawa, wtedy będzie można zająć się tą sprawą".

Adwokat wyjaśnił, że chodzi o sprawę decyzji ministra finansów, który w trybie szczególnej ustawy stwierdził przejście na rzecz Skarbu Państwa prawa własności nieruchomości w związku z treścią umów indemnizacyjnych zawieranych po wojnie przez władze PRL.

"Istotne jest aby najpierw NSA wypowiedział się, czy minister finansów zasadnie stwierdził, że skarb państwa nabył prawo własności do tej nieruchomości w związku z treścią układów indemnizacyjnych" - dodał mec. Sarbiński.

Także według przedstawiciela komisji weryfikacyjnej Kamila Zaradkiewicza postanowienie sądu o zawieszeniu postępowania było właściwe. "Sąd nie bardzo miał innego wyjścia. Sprawa, którą rozpoznał dziś wyrokiem wcześniej ma istotne znaczenie dla rozstrzygnięcia ws. decyzji komisji weryfikacyjnej. Postanowienie sądu było i słuszne i jedyne możliwe" - stwierdził.

W ubiegłym tygodniu sąd odroczył cztery rozprawy i trzy posiedzenia niejawne ze skarg na decyzje komisji weryfikacyjnej dot. nieruchomości przy ul. Twardej, Siennej oraz działek na pl. Defilad. Powodem tamtych odroczeń było złożenie przez przedstawicieli komisji weryfikacyjnej wniosków o wyłączenie ze składu sędziowskiego niektórych sędziów.

W lipcu ub.r. komisja weryfikacyjna uchyliła decyzję reprywatyzacyjną prezydent Warszawy z 2012 r. ws. działki Chmielna 70. Według komisji miasto nie mogło przekazać praw do niej trójce handlarzy roszczeń, bo ostatni właściciel 2/3 działki- Jan Holgera Martin, jako obywatel Danii, został spłacony przez polski rząd.