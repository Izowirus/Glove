Tenczyn, 08.06.2018. Wypadek autobusu na zakopiance w miejscowości Tenczyn, 8 bm.  (sko)  PAP/Grzegorz Momot 
                                        

            Wszystkim poszkodowanym w wypadku w Tenczynie życzę szybkiego powrotu do zdrowia. Nasze myśli są z najmłodszymi i ich rodzicami. Dziękuję wszystkim służbom zaangażowanym w akcję ratunkową za szybkie i profesjonalne działania - napisał w piątek na Twitterze premier Mateusz Morawiecki.
      
            Do wypadku doszło przed godziną 11. Według ustaleń policji, autobus, który jechał od strony Zakopanego, czołowo zderzył się z tirem. Pojazdy stanęły w poprzek drogi i częściowo wjechały do rowu. Policja przypuszcza, że jeden z pojazdów mógł zjechać na przeciwległy pas ruchu. W wypadku brał udział również samochód osobowy.

W wypadku poszkodowanych zostało 49 osób: sześcioro dorosłych i 43 dzieci. Stan czterech osób był określany jako bardzo ciężki.

25 rannych zostało zabranych do szpitali bezpośrednio z miejsca wypadku. 24 osoby zostały przewiezione do pobliskiej szkoły podstawowej, gdzie ponownie ich stan zdrowia ocenili ratownicy medyczni i okazało się, że hospitalizacji wymaga jeszcze dziewięcioro dzieci. Jak powiedziała PAP rzeczniczka pogotowia Joanna Sieradzka, 34 osoby zostały przewiezione do dziewięciu szpitali w Krakowie, Limanowej, Nowym Targu, Suchej Beskidzkiej i w Katowicach.

W wycieczce uczniów ze Szkoły Podstawowej nr 261 z warszawskiego Wilanowa do Zakopanego brały udział trzy autokary. Autokar, który brał udział w wypadku, jechał jako drugi.