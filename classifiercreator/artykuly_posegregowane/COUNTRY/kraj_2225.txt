MKiDN przygotowało projekt Ustawy o symbolach państwowych RP. Chodzi o umieszczanie ujednoliconego wizerunku godła państwowego na m.in. stronach internetowych, dokumentach, budynkach - powiedział PAP w czwartek wiceminister kultury Paweł Lewandowski.
      
            30 lipca br., zgłoszony przez Ministerstwo Kultury i Dziedzictwa Narodowego projekt Ustawy o symbolach państwowych Rzeczypospolitej Polskiej, został wpisany do Wykazu prac legislacyjnych i programowych Rady Ministrów.

Powodem, dla którego resort stworzył projekt ustawy, są - jak mówił Lewandowski w rozmowie z PAP - "problemy z odwzorowaniem naszego godła i znaków państwowych w materiałach elektronicznych i drukowanych". "Każde ministerstwo ma swoje wersje elektroniczne symboli narodowych, które są niespójne, a identyfikacja wizualna państwa, czyli nasza wizytówka na świecie, powinna być spójna" - podkreślił. "Dlatego postanowiliśmy stworzyć wzorniki cyfrowe godła" - dodał.

Wiceminister zwrócił uwagę, że chodzi o umieszczanie ujednoliconego wizerunku godła państwowego na stronach internetowych, dokumentach rządowych, na budynkach. Jak zauważył, do tej pory nie było "żadnego dokumentu referencyjnego (określającego) jak powinny wyglądać flagi". Za przykład podał demonstracje państwowe, podczas których widoczne są flagi Polski różniące się od siebie odcieniami. "Od pomarańczowego, przez karmazyn, a kończąc na cynobrze, czy nawet na amarancie" - mówił, podkreślając, że "flaga powinna być jednolita zawsze, dla wszystkich". Podobnie jest - jak zauważył wiceminister - z wizerunkiem orła.

Jak poinformował Lewandowski, ustawa zakłada powstanie wizerunku orła w różnych wersjach, m.in. jednobarwnej, wielobarwnej, samego konturu orła lub cienia orła. "To będzie ten sam orzeł - tylko w różnych odwzorowaniach" - mówił Lewandowski.

Dodał, że przy okazji tworzenia wzorników cyfrowych resort postanowił "naprawić kilka innych rzeczy, m.in. napisać partytury dla hymnu (Polski)". "Bo - jak się okazuje - nuty (hymnu) są tylko na fortepian" - mówił Lewandowski. Zaznaczył, że dotąd nie było dokumentu, który określał, jak należy grać hymn przez różne typy orkiestr. "Co prawda Orkiestra Wojska Polskiego gra polski hymn zgodnie z melodią, ale aranżacja jest dowolna" - ocenił.

Lewandowski zapowiedział też wprowadzenie dodatkowego obok flagi znaku rozpoznawczego dla głowy państwa - Chorągwi Rzeczpospolitej. Jest to prostokątny czerwony płat z wizerunkiem orła w obramowaniu wężyka generalskiego. Zwrócił uwagę, że nie jest to żadna "nadzwyczajna zmiana", bo taka właśnie chorągiew "obecnie funkcjonuje jako chorągiew sił zbrojnych".

Lewandowski podkreślił, że wicepremier prof. Piotr Gliński określił przywrócenie Chorągwi Rzeczpospolitej mianem "powrotu do idei II RP". "Jest to też ważne z punktu widzenia niepodległości, bo przez całą wolną Polskę, przez całą II RP ta chorągiew funkcjonowała, symbolizowała majestat państwa" - powiedział.

Rzecznik prasowa Ministerstwa Kultury i Dziedzictwa Narodowego Anna Bocian poinformowała PAP, "zmieniona ustawa ma ułatwić obywatelom poprawne korzystanie z polskich symboli państwowych, a jednocześnie sprecyzuje zakres ich ochrony".

Planowany termin zakończenia prac nad nową ustawą to IV kwartał br.