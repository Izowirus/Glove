Odpowiadam za nadzór nad policją i za bezpieczeństwo Polaków niezależnie czy protestują przeciwko mojemu rządowi, czy maszerują 1 sierpnia - powiedział w piątek w TVP Info minister spraw wewnętrznych i administracji Joachim Brudziński.
      
            Szef MSWiA pytany był marsz w rocznicę wybuchu Powstańczego Warszawskiego, który rozpoczął się od ronda Dmowskiego. Jego uczestnicy przeszli Al. Jerozolimskimi, następnie mieli iść Nowym Światem i Krakowskim Przedmieściem na pl. Zamkowy. Jednak przy rondzie de Gaulle'a kordon policji zablokował przemarsz. Powodem było rozwiązanie zgromadzenia przez stołeczny ratusz. Uczestnicy marszu odbyli inne zgromadzenie na pl. Zamkowym.

Dyrektor stołecznego Biura Bezpieczeństwa i Zarzadzania Kryzysowego Ewa Gawor poinformowała w czwartek, że przyczyną rozwiązania środowego zgromadzenia był m.in. fakt, że zdaniem obecnych na marszu urzędników ratusza, "sposób ustawienia czoła pochodu i użycia flag nawiązywał do przemarszów z lat 30. włoskich faszystów i niemieckich nazistów".

"Po pierwsze, jeszcze raz po raz kolejny: moje olbrzymie słowa uznania i podziękowania na niezwykle roztropną i odpowiedzialną decyzję policji warszawskiej. I jedno sprostowanie: to nie policja rozwiązała ten marsz, rozwiązali go urzędnicy podlegli pani prezydent Hannie Gronkiewicz-Waltz. Tak jak już mówiłem o tym wielokrotnie, pisałem również na portalach społecznościowych, uważam te decyzje za wręcz aberracyjną" - powiedział Brudziński. "I jeszcze jedna uwaga: to nie był marsz organizowany przez Obóz Narodowo-Radykalny. Tam organizatorów było wielu: była Młodzież Wszechpolska, było stowarzyszenie Marsz Niepodległości. Wśród organizatorów był też Obóz Narodowo-Radykalny. Tylko jedna uwaga - wszystkie te organizacje, które wymieniłem są legalnymi i działającymi w oparciu o obowiązujące w Polsce prawo" - zaznaczył. "Wszyscy są równi wobec prawa" - dodał.

Brudziński odniósł się do zarzutu, że podziękował policji i wszystkim uczestnikom marszu za odpowiedzialną postawę, zaznaczył, że w marszu uczestniczyli tysiące warszawiaków, rodziny z dziećmi. "To nie jest tak, że tylko przedstawiciele skrajnych organizacji tam maszerowali" - powiedział. Jak zaznaczył, podziękował za to, że nie doszło tam do żadnych burd, awantur.

"Zostałem zaatakowany. Dziś nawet jeden z dzienników pisze o tym, że oto politycy Prawa i Sprawiedliwości +puszczają oko+ do skrajnych organizacji, do ONR. (...) Więc ja ma pytanie do tych dziennikarzy, do tych wszystkich, którzy takie zarzuty stawiają: kiedy dziękowałem wszystkim demonstrującym przed Pałacem Prezydenckim, czy pod parlamentem, tym, którzy protestowali wobec zmiany ustawy o Sądzie Najwyższym, a dziękowałem im również za to, że demonstrowali w sposób pokojowy. Czy to oznacza, że +puszczam oko+ do Komitetu Obrony Demokracji, czy do Obywateli RP? W sposób oczywisty nie. Dzisiaj jestem szefem resortu spraw wewnętrznych i administracji, odpowiadam za nadzór nad policją, za bezpieczeństwo Polaków i po raz kolejny chce zapewnić wszystkich, że w takim samym stopniu czuję się odpowiedzialny za bezpieczeństwo tych, którzy protestują przeciwko mojemu rządowi, również przeciwko tym decyzjom, które podejmuje, jako parlamentarzysta, jak czuje się odpowiedzialny za tych, którzy maszerowali 1 sierpnia" - powiedział Brudziński.

Jak zaznaczył, jedyne co przyświeca jemu i polskiej policji, to zapewnienie bezpieczeństwa wszystkim Polakom, "którzy zgodnie z obowiązującym prawem wykorzystują swoje prawo i swobody obywatelskie". "Niezaprzeczalnym prawem wszystkich dzisiaj w Polsce jest prawo do manifestacji, do wyrażania swoich poglądów, również sprzeciwu wobec demokratycznej władzy, ale z jednym zastrzeżeniem. Jest na to konkretny zapis polskiej konstytucji, że są to demonstracje pokojowe" - zaznaczył szef MSWiA.

"Natomiast ci wszyscy, którzy wzywają, a są tacy niestety - i mówię to z przykrością - również po stronie polityków, polityków opozycji, która sama o sobie mówi, że jest opozycja totalną i obali ten rząd poprzez ulice i zagranicę, i którzy wzywają do eskalacji napięcia, którzy również tutaj mój gorący apel do publicystów i dziennikarzy, którzy nie specjalnie pałają sympatią do Prawa i Sprawiedliwości, czy do rządu Prawa i Sprawiedliwości, aby się opamiętali, żeby nie przekroczyć tej granicy, która przekroczona być nie powinna. Napuszczanie Polaków jednych na drugich, mówienie o tym, ze musi dojść do rozlewu krwi, żeby społeczeństwo się obudziło" - zaznaczył.

Według szefa MSWiA "społeczeństwo najpiękniej pokazuje, gdzie ma te wszystkie spory, te wszystkie totalne apele i wezwania do obalania rządu" odpoczywając na plażach Pomorza Zachodniego, w górach, nad jeziorami, na Mazurach, na Roztoczu. "Polacy chcą spokoju, nie awantur” - ocenił.

Brudziński zaapelował też, by nie wikłać w spory polityczne policji. Zwrócił się też do swoich poprzedników - byłych ministrów spraw wewnętrznych i administracji - by, jeśli mają pretensje, kierowali je do niego, jako polityka, a zostawili policje w spokoju. "To są ci sami funkcjonariusze, ci sami policjanci, którzy wykonywali swoje obowiązki wtedy, kiedy wy panowie byliście ministrami, kiedy wy odpowiadaliście za Polskę (...) Proszę nie niszczyć państwa: służby bezpieczeństwa takie jak policja, straż pożarna, straż graniczna, będą niezależnie od tego czy u władzy będą politycy Prawa i Sprawiedliwości, czy innej partii" - powiedział.