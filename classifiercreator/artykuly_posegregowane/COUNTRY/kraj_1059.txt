Prezydent Poznania Jacek Jaśkowiak wsparł przed II turą kandydata Koalicji Obywatelskiej na prezydenta Kalisza Dariusza Grodzińskiego. Życzyłbym Kaliszowi takiego prezydenta - mówił wskazując m.in. na chęć współpracy Grodzińskiego z partnerami zarówno w mieście, jak i władzami samorządowymi województwa.
      
            Prezydent Poznania na piątkowej konferencji prasowej powiedział, że życzy Kaliszowi prezydenta, który będzie potrafił współpracować zarówno z zarządem województwa wielkopolskiego, jak i władzami innych miast. "Hasło +Grodziński prezydentem+ bardzo mi się podoba i bardzo bym życzył Kaliszowi takiego prezydenta" – powiedział Jaśkowiak.

Jego zdaniem, dalszy rozwój Kalisza i Poznania zależeć będzie od umiejętność współpracy i korzystania z wzajemnych doświadczeń.

„To co mi się bardzo podoba w programie Dariusza Grodzińskiego, to chęć współpracy ze spółdzielniami mieszkaniowymi. My to już rozpoczęliśmy. Będziemy budować z największą spółdzielnią w Poznaniu, liczącą 74 tys. mieszkańców, parking kubaturowy, to projekt o wartości około 10 mln zł. Z inną spółdzielnią zrealizowaliśmy monitoring osiedlowy” – mówił Jaśkowiak.

Prezydent Poznania podkreślił, że w spółdzielniach drzemie duży potencjał i trzeba je włączyć do życia miasta, by były partnerem "a nie tylko petentem urzędu miasta". Zaznaczył, że spółdzielnie są w stanie bardzo dużo zrobić, także w obszarze kultury i sportu.

Grodziński przypomniał z kolei, że temat współpracy ze spółdzielniami pojawił się w czasie konsultacji społecznych z mieszkańcami podczas przygotowywania jego programu wyborczego. "Ludzie odrzucali tłumaczenie radnych, że czegoś nie będziemy robili, bo to nie teren miasta, tylko spółdzielni. Dlatego opracowaliśmy program pod nazwą +Osiedlówki Grodzińskiego+" – powiedział.

Zdaniem Grodzińskiego trzeba wyjść do ludzi, "między bloki" i współpracować ze spółdzielniami, żeby mieszkańcy odczuli inwestycje w swojej okolicy. "Potrzebne są małe skwery, place zabaw, czy nawet miejsca, gdzie będzie można pograć np. w szachy" - podkreślał. 

Wskazywał też znaczenie inwestycji z obszaru komunikacji. "Rozmawialiśmy już z prezydentem Poznania o potrzebach komunikacyjnych Wielkopolski, szczególnie na trasie Kalisz-Poznań. Mówiłem też o naszych staraniach w sprawie połączenia Kalisza z autostradą A2. To połączenie otwiera okno na świat dla Kalisza. Liczymy, że to nastąpi do 2023 roku” – powiedział Grodziński.

Kandydat poinformował, że dzięki dobrej współpracy z zarządem województwa od grudnia będą uruchomione bezpośrednie dodatkowe połączenia kolejowe Kalisza z Poznaniem.

„Pociągi Andrut i Calisia zaczną kursować w nowym rozkładzie, łącząc Kalisz bezpośrednio z Poznaniem. Tego brakowało i ciągle nam brakuje, dobre połączenia i komunikacja w regionie to jest coś, o co będziemy wspólnie zabiegać. Taka współpraca będzie się odbywała również z Piłą. Jesteśmy w kontakcie i szukamy sposobu lobbingu i montażu finansowego, żeby nie tylko PKP i Intercity, ale również Koleje Państwowe te połączenia rozwijały” – powiedział Grodziński.

W niedzielnych wyborach Grodziński zdobył 8350 głosów poparcia (19,95 proc.) i w II turze o prezydenturę powalczy z Krystianem Kinastowskim z komitetu Samorządny i Wszystko Zgodnie dla Kalisza, który zdobył o 581 głosów więcej (21,34 proc.).

38-letni Grodziński jest szefem kaliskich struktur PO.

Jednym z głównych punktów programu wyborczego kandydata Koalicji Obywatelskiej na prezydenta Kalisza jest także budowa dróg osiedlowych. Według Grodzińskiego w budżecie miasta na ten cel trzeba co roku zabezpieczyć 10 mln zł, co wystarczy na wybudowanie 5 km dróg rocznie.