Wejście Polski do strefy euro powinno być jednym ze wspólnych haseł opozycji w wyborach do Parlamentu Europejskiego - powiedział w środę lider partii Teraz! Ryszard Petru. Jego zdaniem, przyjęcie euro, na stałe "zakotwiczy" Polskę w strukturach europejskich.

      
            Podczas konferencji prasowej w Sejmie, Petru nawiązał do wywiadu, jakiego prezes NBP Adam Glapiński udzielił dla tygodnika "Sieci". Wywiad ukazał się w poniedziałek.

"Wejście do strefy euro radykalnie ograniczy polską suwerenność ekonomiczną, co razem z innymi elementami zakotwiczy Polskę na stałe w tzw. głównym nurcie europejskim" - powiedział Glapiński. "Nie będzie już pola manewru" - podkreślił.

"Czy to stanowisko, które on (Glapiński) przedstawił, jest tożsame ze stanowiskiem PiS? O jaki manewr chodzi? Czy to chodzi o manewr ewentualnej możliwości opuszczenia Unii Europejskiej?" - pytał lider partii Teraz!.

Jego zdaniem, przyjęcie euro powinno być jednym z głównych tematów kampanii przed majowymi wyborami do PE. "W moim przekonaniu, w kontrze do tego, co mówią bardzo bliscy współpracownicy (prezesa PiS) Jarosława Kaczyńskiego, co tak naprawdę myśli PiS, jednym ze wspólnych haseł, jakie powinna mieć opozycja parlamentarna na sztandarach w wyborach do Parlamentu Europejskiego, to jest przyjęcie przez Polskę waluty euro w najbliższym możliwy terminie" - powiedział lider partii Teraz!.

W ocenie Petru, przyjęcie euro, na stałe "zakotwiczy" Polskę w "strukturach europejskich".

Wejście do strefy euro - zdaniem prezesa NBP - spowodowuje, że "prawie całkowicie stracimy suwerenność polityki finansowej, a całkowicie monetarnej". Skorzystają na tym - jak ocenił - "wielkie banki, wielkie instytucje, głównie zagraniczne, którym spadną koszty transakcyjne". Natomiast - kontynuował - "straciliby ludzie, którzy dużą część dochodów wydają na dobra podstawowe", a "nasza gospodarka stałaby się mniej konkurencyjna".

Zdaniem Glapińskiego, wejście do strefy euro miałoby ekonomiczny sens, "gdybyśmy osiągnęli np. 80 proc. niemieckiego poziomu rozwoju".

"Prezes Glapiński jednoznacznie pokazuje, że wejście do strefy euro, bycie w głównym nurcie europejskim, jest zagrożeniem dla Polski. Tego typu wypowiedzi, moim zdaniem, są sprzeczne z polską racją stanu" - oświadczył Petru.    