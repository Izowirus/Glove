Sady Kolonia ( woj. mazowieckie), 14.07.2011.
Strażacy pomagają mieszkańcom Sadów Kolonii zabezpieczać budynki uszkodzone przez trąbę powietrzną, jaka przeszła nad południowym Mazowszem, 14 bm. (pp/cat)
PAP/Piotr Polak PAP © 2018 / PIOTR POLAK
                                        

            W związku z przechodzącymi nad Polską burzami w nocy z piątku na sobotę straż pożarna interweniowała 553 razy - poinformował w sobotę PAP rzecznik Państwowej Straży Pożarnej st. bryg. Paweł Frątczak. Jedna osoba została lekko poszkodowana.
      
            Rzecznik PSP poinformował PAP, że spośród 553 interwencji 402 "dotyczyły usuwania połamanych drzew z ulic i dróg, a 151 - wypompowywania wody z piwnic budynków.

"86 razy strażacy interweniowali na Śląsku, 73 razy na Mazowszu, 72 na Podlasiu, a 60 w Łódzkiem" - dodał.

Frątczak poinformował, że w województwach: podlaskim, łódzkim i opolskim zostały uszkodzone dachy kilkudziesięciu budynków - wszystkie te budynki zostały zabezpieczone przez strażaków folią i plandekami.

"Ponadto z uwagi na zerwane linie energetyczne i stacje transformatorowe, w woj. podlaskim bez prądu pozostaje wciąż 4,5 tys. odbiorców - podał rzecznik PSP.

Poinformował także, że w woj. podlaskim jedna osoba została lekko poszkodowana. "Jechała samochodem, na które spadło drzewo" - powiedział Frątczak. Jej życiu nie zagraża niebezpieczeństwo.

Instytut Meteorologii i Gospodarki Wodnej (IMGW) wydał w piątek ostrzeżenia pierwszego stopnia przed burzami z gradem dla 13 województw: pomorskiego, warmińsko-mazurskiego, podlaskiego, kujawsko-pomorskiego, mazowieckiego, lubelskiego (z wyłączeniem powiatów południowo-wschodnich), wielkopolskiego (z wyłączeniem powiatów północno-zachodnich), łódzkiego, świętokrzyskiego, dolnośląskiego, śląskiego, opolskiego i małopolskiego.

Ponadto dla województw: opolskiego (oprócz powiatów zachodnich), północnej części woj. śląskiego i północno-zachodniej części woj. małopolskiego wydano również alerty drugiego stopnia przed upałem.

W sobotę alert pierwszego stopnia IMGW ostrzegający przed burzami i gradem obowiązuje tylko w województwie podkarpackim, natomiast zagrożenie hydrologiczne pierwszego stopnia - w woj. śląskim.

Rządowe Centrum Bezpieczeństwa informuje, jak bezpiecznie przetrwać burze. Nie powinno się wychodzić z domu bez konieczności. Należy również unikać otwartych przestrzeni, nie stawać pod jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.