Prezydent Andrzej Duda, marszałkowie Sejmu i Senatu Marek Kuchciński i Stanisław Karczewski, premier Mateusz Morawiecki oraz przewodniczący KEP abp Stanisław Gądecki nadali w niedzielę 11 listopada imiona Ojców Niepodległości siedmiu dębom posadzonym obok Świątyni Opatrzności Bożej.
      
            W ten sposób upamiętniono siedmiu Ojców Niepodległości, którzy swoją postawą i pracą przyczynili się do wskrzeszenia Polski po 123 latach zaborów.

Pierwszemu dębowi imię marszałka Józefa Piłsudskiego nadał prezydent wraz z pierwszą damą Agatą Kornhauser-Dudą. Marszałek Sejmu Marek Kuchciński nadał kolejnemu dębowi imię Ignacego Daszyńskiego, marszałek Senatu Stanisław Karczewski - Wojciecha Korfantego. Premier Mateusz Morawiecki nadał dębowi imię Wincentego Witosa.

Prezes Stowarzyszenia "Wspólnota Polska" Dariusz Bonisławski nadał dębowi imię Ignacego Jana Paderewskiego, prezes IPN Jarosław Szarek nadał kolejnemu dębowi imię Romana Dmowskiego, a przewodniczący Konferencji Episkopatu Polski abp Stanisław Gądecki kolejnemu dębowi nadał imię ks. kardynała Aleksandra Kakowskiego.

Dęby zostały posadzone przy Świątyni Opatrzności Bożej w ramach akcji sadzenia Dębów Niepodległości pod nazwą "100 tysięcy drzew na 100-lecie niepodległości Polski 1918–2018". Sadzonki dębów, poświęcone przez papieża Franciszka, przekazała IPN dyrekcja Lasów Państwowych. 

Wcześniej w Świątyni Opatrzności Bożej odbyła się uroczysta msza św. w intencji ojczyzny w stulecie odzyskania niepodległości.