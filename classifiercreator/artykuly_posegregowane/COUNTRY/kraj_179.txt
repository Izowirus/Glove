Od czasu nowelizacji ustawy o ochronie zwierząt prokuratury skierowały o 21 proc. więcej aktów oskarżenia wobec osób popełniających przestępstwa wobec zwierząt - powiedział w czwartek wiceminister sprawiedliwości Patryk Jaki. Lepsze stosowanie przepisów ma zapewnić wydany przez MS poradnik.
      
            Wiceszef Ministerstwa Sprawiedliwości wziął w czwartek udział w konferencji prasowej poświęconej prezentacji informatora prawnego dla policji, prokuratorów i sędziów, dotyczącego ochrony zwierząt. Publikacja ma być również pomocą dla innych instytucji związanych z wymiarem sprawiedliwości.

"Od czasu, kiedy ustawa weszła w życie, prokuratura skierowała aż o 21 proc. więcej aktów oskarżenia wobec osób, które popełniały przestępstwa wobec zwierząt. To naprawdę, jak na polskie warunki - przepraszam, że użyję tego określenia - to naprawdę jest jakościowa zmiana" - powiedział w czwartek w Ministerstwie Sprawiedliwości Patryk Jaki.

Wiceszef MS dodał, że resort już w chwili procedowania nowelizacji ustawy o ochronie zwierząt obiecał zorganizowanie konkursu, który miał na celu przygotowanie informatora prawnego dla praktyków wymiaru sprawiedliwości. Zaznaczył, że chodziło o zwiększenie wrażliwości i wiedzy na temat ochrony nad zwierzętami osób pracujących w instytucjach związanych z wymiarem sprawiedliwości.

"Mieliśmy pełną świadomość, że nawet wprowadzenie najlepszych przepisów w prawie karnym materialnym, dotyczących ochrony zwierząt, może nie wystarczyć, jeżeli osoby, które wykonują wymiar sprawiedliwości w Polsce (...) nie będą dobrze rozumiały wszystkich niuansów związanych z ochroną zwierząt, również z punktu widzenia praktyki wykonywania prawa" - powiedział Jaki.

Dodał, że poradnik pod nazwą "Ustawa o ochronie zwierząt – informator prawny dla praktyków", na przygotowanie którego konkurs wygrała Fundacja Międzynarodowy Ruch na Rzecz Zwierząt – VIVA!,trafi do wszystkich instytucji, które zajmują się ochroną zwierząt - również instytucji wymiaru sprawiedliwości. Poradnik będzie można pobrać również ze strony Ministerstwa Sprawiedliwości.

Reprezentująca Fundację adwokat Katarzyna Topczewska, która przygotowała zwycięska publikację, podziękowała za nowelizację ustawy o ochronie zwierząt. Jak podkreśliła, nowelizacja wyszła na przeciw oczekiwaniom organizacji społecznych, "które od wielu lat postulowały o zwiększenie kar za znęcanie się nad zwierzętami". "Nawet najdoskonalsze przepisy nie będą spełniały swojej funkcji, jeżeli nie będą prawidłowo stosowane" - dodała.

Cezary Wyszyński z Fundacji VIVA! podkreślił, że dzięki zmianie przepisów zmieniło się postrzeganie przestępstw dotyczących zwierząt "z czegoś co jest mało ważne, marginalne, na przestępstwa, których nie można ignorować". Dodał, że "są to przestępstwa bardzo poważne, powodujące cierpienie zwierząt". "Liczymy na to, że ten poradnik bardzo wiele zmieni w ochronie zwierząt w Polsce" - zaznaczył.

Publikacja "Ustawa o ochronie zwierząt – informator prawny dla praktyków" została przygotowana w związku z ogłoszonym przez Ministerstwo Sprawiedliwości konkursem na przygotowanie pracy dotyczącej nowelizacji ustawy o ochronie zwierząt oraz ustawy – Kodeks karny z 6 marca tego roku.

Nowe przepisy umożliwiły zaostrzenie kar za zabijanie i znęcanie się nad zwierzętami - do 5 lat pozbawienia wolności, dodatkowo nowela wprowadziła rozwiązania umożliwiające stosowanie kar finansowanych.

"Do tej pory w ustawie możliwość stosowania nawiązki miała charakter fakultatywny, my wprowadziliśmy, że za każdym razem, kiedy zostanie stwierdzone takie przestępstwo, ta nawiązka ma mieć charakter obowiązkowy i ma mieć wartość aż do 100 tys. zł. Wszystkie te środki mają być przeznaczane jednocześnie na rzecz organizacji pozarządowych, które zajmują się ochroną zwierząt w Polsce" - podkreślił Patryk Jaki.

Nowela umożliwiła także stosowanie zakazu posiadania zwierząt oraz zakazu wykonywania zawodu związanego ze zwierzętami przez osoby, które dopuściły się przestępstw dotyczących zabijania i znęcania się nad zwierzętami.

Publikacja skierowana m.in. do policji, prokuratur i sądów ma być zdaniem resortu sprawiedliwości kolejnym krokiem na drodze do "jak najszerszej ochrony zwierząt".