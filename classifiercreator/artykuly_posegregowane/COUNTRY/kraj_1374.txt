Jako spokojną i merytoryczną ocenili kandydaci na prezydenta stolicy piątkową debatę telewizyjną. Zwracali jednak uwagę, że pytania były ogólne oraz że nie było możliwości riposty i interakcji. Wyrażali też zadowolenie, że debata się odbyła.
      
            Kandydat Zjednoczonej Prawicy Patryk Jaki powiedział dziennikarzom po debacie, że pozwoliła ona pokazać różnicę miedzy nim a Rafałem Trzaskowskim. „Najważniejsze jest to, że Rafał Trzaskowski nie chciał podpisać deklaracji o tym, że będzie bezpartyjnym prezydentem, czyli chce dalej pełnić rolę takiego +śpiącego królewicza+, a rządzić będzie dalej układ Marcina Kierwińskiego i Hanny Gronkiewicz-Waltz” – ocenił Jaki.

Jego zdaniem, Trzaskowski chce partyjnego ratusza. „Ja potrafiłem zrezygnować z członkostwa w mojej partii, Rafał Trzaskowski nie potrafi. Po będzie dla niego najważniejsza, a nie Warszawa ” – powiedział kandydat ZP. „Moja deklaracja jest jasna, jeżeli zostanę prezydentem Warszawy, będę bezpartyjnym prezydentem” – podkreślił.

Rafał Trzaskowski po wyjściu z gmachu TVP powiedział do zgromadzonych zwolenników, że debatę wygrali warszawiacy, bo mogli dowiedzieć się „prawdy o wszystkich kandydatach”. Podkreślił, ze Warszawa zasługuje na poważną rozmowę i wiarygodność, a nie „na polityków którzy non stop zmieniają zdanie”. Ocenił, że Jaki przedstawił obietnice, które nie mają nic wspólnego z tym co do tej pory robił. Ocenił, że debata była spokojna.

W rozmowie z dziennikarzami podkreślił, że zaskoczyło go to, że Patryk Jaki „wstydzi się swojej partii” i zapowiedział rezygnację z członkostwa w Solidarnej Polsce. Trzaskowski pytany, czy zrezygnuje z członkostwa w PO, powiedział, że nie wstydzi się Koalicji Obywatelskiej.

Justyna Glusman (Miasto Jest Nasze) mówiła, że zaskoczyły ją w debacie bardzo ogóle pytania. „Myślę, że mieszkańcy Warszawy chcieliby wiedzieć więcej na temat wiedzy kandydatów o samej Warszawie – powiedział kandydatka ruchów miejskich. Marek Jakubiak (Kukiz’15) stwierdził, że debata była spokojna i „czasem” merytoryczna, ale brakowało mu interakcji między kandydatami i możliwości natychmiastowej odpowiedzi.

Andrzej Rozenek (SLD Lewica Razem) uznał, że było bardzo mało czasu na przedstawienie pełnego programu. „Ale bardzo dobrze, że debata się odbyła, cieszę się, że warszawianki i warszawiacy mogli się chociaż w małej części zapoznać się z programem lewicy” – powiedział Rozenek.

Jan Śpiewak (Wygra Warszawa) uważa, że w debacie zabrakło pytania o reprywatyzację, ale - jak zauważył - podnosili ten temat sami kandydaci. Ocenił, że Patryk Jaki chyba „za bardzo się nakręcił”, a Rafał Trzaskowski był „totalnie sztuczny i mówił ogólnikami”. Wyraził zadowolenie, że debata odbyła się, choć było trochę mało czasu.

Jakub Stefaniak (PSL) powiedział, że starał się jak najwięcej przekazać podczas debaty informacji ze swojego programu. Ocenę debaty pozostawił widzom, podziękował za możliwość uczestnictwa w tej debacie. Wyraził niedosyt związany z formułą debaty, podkreślił, że debata była sprawiedliwa.

Lider Ruchu Sprawiedliwości Społecznej Piotr Ikonowicz powiedział, że żadnemu z kandydatów nie udało się zabłysnąć ze względu na krótki czas na odpowiedzi. Dodał, że spodziewał się bardziej merytorycznych i trudniejszych pytań.