Przydarzyło się nam coś absolutnie wyjątkowego: doczekaliśmy stulecia Niepodległej – mówił w Poznaniu w trakcie obchodów Narodowego Święta Niepodległości wojewoda wielkopolski Zbigniew Hoffmann. 11 listopada to w Poznaniu także lokalne święto, imieniny ulicy św. Marcin.
      
            

Oficjalne, wojewódzkie uroczystości związane z obchodami stulecia odzyskania niepodległości - "Piknik historycznym 1918-2018" - zorganizowano na pl. Wolności w Poznaniu.

Na uroczystościach organizowanych przez wojewodę wielkopolskiego pojawili się m.in. przedstawiciele lokalnych władz z prezydentem miasta Jackiem Jaśkowiakiem (PO). Nie było goszczącego w Poznaniu na zaproszenie prezydenta Jaśkowiaka b. prezydenta RP Bronisława Komorowskiego.

Jak powiedział w swoim przemówieniu wojewoda Zbigniew Hoffmann, "wszyscy mamy poczucie, że tegoroczny 11 listopada nie jest zwyczajnym świętem".

"Przydarzyło się nam coś absolutnie wyjątkowego: doczekaliśmy stulecia Niepodległej. Dziś w sposób szczególny splata się radość i duma, nadzieja i miłość, wdzięczność i zobowiązanie. W jakiejś mierze wszystkie te uczucia są nam oczywiście znane z własnego życia, ale rzadko kiedy doświadczamy ich jednocześnie z taką intensywnością, jak dzisiaj" – powiedział.

Jak podkreślił, każdy z nas jest świadom, że osobiste szczęście nie wystarcza, "jeśli nie jest zakotwiczone we wspólnocie, jeżeli nie może rezonować i dopełniać się społecznie".

"Wdzięczni zatem jesteśmy tym wszystkim, którzy - dzieląc się swoimi talentami i pracą - budowali zręby wolnego, suwerennego kraju; znanym i nieznanym rodakom, którzy za wolną Polskę gotowi byli ofiarować własne życie i ponieść najwyższą ofiarę dla ojczyzny" - mówił.

"Ceniąc i sławiąc dary przeszłości, musimy rozumieć, co jesteśmy winni minionym i przyszłym pokoleniom. Aby ta refleksja była możliwa i wypełniła się sensem odczutym przez umysły i serca, musimy zdefiniować sobie pojęcie wolności i ojczyzny. To słowa, którymi łatwo obracamy, lecz zbyt często nie odnoszą się do przepracowanych terminów i przekonań" – dodał Zbigniew Hoffmann.

Wojewoda w trakcie uroczystości oddał salwę z armaty tzw. prawosławnej. Odczytany został apel poległych.

W programie "Pikniku historycznego 1918-2018", obok oficjalnej części obchodów i wspólnego odśpiewania hymnu państwowego, znalazł się koncert Orkiestry Reprezentacyjnej Sił Powietrznych i przygotowane specjalnie na stulecie prezentacje grup rekonstrukcyjnych. Tłumy zgromadzone na placu i w jego okolicach mogły podziwiać defiladę oraz prezentację historycznego sprzętu wojskowego.

Szczególną atrakcją przygotowaną na finał obchodów będzie mapping z muzyką na żywo "Wielkopolska wiktoria". Multimedialne widowisko wyświetlane na gmachu Arkadii ma w nowoczesny sposób przedstawić historię powstania wielkopolskiego. Autorem obrazów, które zobaczą widzowie, jest Piotr Szabliński.

Od ponad 20 lat w stolicy Wielkopolski 11 listopada, poza świętem niepodległości, obchodzony jest także jako imieniny ulicy Święty Marcin. Głównym elementem imprezy jest tradycyjny korowód, który poprowadził święty Marcin na koniu. W trakcie całodniowego świętowania zaplanowano szereg występów, koncerty i warsztaty. Nie zabrakło stoisk z rękodzielnictwem oraz z tradycyjnymi rogalami świętomarcińskimi. W programie znalazł się też m.in. pokaz filmów o dawnym Poznaniu. Wydarzenie zwieńczy wieczorny koncert Lao Che i pokaz laserowy.