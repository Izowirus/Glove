W czasie rozpoczynającej się w poniedziałek wizyty w Stanach Zjednoczonych szef MSZ Jacek Czaputowicz spotka się m.in. z amerykańskim sekretarzem stanu Mikiem Pompeo - poinformował w piątek resort dyplomacji.
      
            Szef polskiego MSZ udaje się do USA w związku z planowaną na wtorek 22 maja debatą pod jego przewodnictwem w nowojorskiej siedzibie ONZ na temat znaczenia prawa humanitarnego i ochrony cywilów w konfliktach. W organizowanej w ramach polskiej prezydencji w Radzie Bezpieczeństwa ONZ debacie weźmie udział m.in. sekretarz generalny Organizacji Antonio Guterres. Na marginesie debaty - jak podał resort spraw zagranicznych - Czaputowicz odbędzie ponadto serię spotkań dwustronnych.

Według zapowiedzi MSZ, w dniu poprzedzającym wizytę w siedzibie ONZ szef dyplomacji uda się do Waszyngtonu, gdzie spotka się z sekretarzem stanu USA. Tematem rozmów szefów dyplomacji - jak podano w przekazanym PAP komunikacie - będą "m.in. perspektywy rozwoju współpracy polsko-amerykańskiej, relacje transatlantyckie oraz bezpieczeństwo regionalne i globalne, w tym przygotowania do tegorocznego szczytu NATO".

Będzie to drugie spotkanie szefa polskiego MSZ z Pompeo od marca br., kiedy to polityk ten został powołany przez prezydenta USA Donalda Trumpa na stanowisko sekretarza stanu, zastępując poprzedniego szefa amerykańskiej dyplomacji Rexa Tillersona. Pod koniec kwietnia Czaputowicz odbył z Pompeo krótką, kurtuazyjną rozmowę zapoznawczą na marginesie spotkania ministrów spraw zagranicznych NATO w Brukseli.

Zarazem szef polskiej dyplomacji zostanie przyjęty przez swojego odpowiednika w Waszyngtonie po raz pierwszy od czasu uchwalenia przez polski Sejm pod koniec stycznia br. nowelizacji ustawy o IPN, która zakłada m.in., że każdy, kto publicznie i wbrew faktom przypisuje polskiemu narodowi lub państwu polskiemu odpowiedzialność lub współodpowiedzialność za zbrodnie popełnione przez III Rzeszę Niemiecką lub inne zbrodnie przeciwko ludzkości, pokojowi i zbrodnie wojenne, będzie podlegał karze grzywny lub do 3 lat więzienia. Taka sama kara grozi za "rażące pomniejszanie odpowiedzialności rzeczywistych sprawców tych zbrodni".

Przepisy te wywołały krytykę m.in. ze strony Izraela i USA. 6 lutego prezydent Andrzej Duda podpisał znowelizowaną ustawę, a następnie w trybie kontroli następczej skierował ją do Trybunału Konstytucyjnego. Prezydent chce, by Trybunał zbadał, czy przepisy ustawy nie ograniczają w sposób nieuprawniony wolności słowa oraz aby przeanalizował kwestię tzw. określoności przepisów prawa. Zmienione przepisy obowiązują od 1 marca.

W marcu Onet.pl podał, że Amerykanie wprowadzili szczególne sankcje wobec polskich władz - do czasu przyjęcia zmian w ustawie o IPN, prezydent, ani wiceprezydent USA nie będą się z nimi spotykać. Według tego portalu, istnienie ultimatum miała potwierdzać notatka polskiej ambasady w Waszyngtonie z 20 lutego, sporządzona dwa tygodnie po podpisaniu przez prezydenta Andrzeja Dudę ustawy o IPN i skierowaniu jej do Trybunału Konstytucyjnego. Informacje te zostały zdementowane m.in. przez Departament Stanu USA oraz polskie władze; zaprzeczył im m.in. premier Mateusz Morawiecki.

Jak podkreślił resort dyplomacji, wizyta ministra w USA będzie "drugim wydarzeniem wysokiego szczebla" podczas prezydencji Polski w Radzie Bezpieczeństwa ONZ, po czwartkowej debacie otwartej poświęconej poszanowaniu prawa międzynarodowego z udziałem prezydenta Andrzeja Dudy.

Polska objęła niestałe członkostwo w Radzie Bezpieczeństwa ONZ 1 stycznia i będzie w niej zasiadała do końca grudnia 2019 r. 1 maja rozpoczęło się miesięczne rotacyjne przewodnictwo Polski w RB ONZ. Po raz kolejny Polska obejmie prezydencję w Radzie w drugiej połowie 2019 r.