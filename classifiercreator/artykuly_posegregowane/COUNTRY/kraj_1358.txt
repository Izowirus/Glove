PiS pokaże, że jesteśmy dobrymi gospodarzami małych ojczyzn i że Polska dzięki temu będzie zmieniała się w kraj coraz piękniejszy, dumny, silny, wspaniały i szczęśliwy - powiedział w sobotę premier Mateusz Morawiecki podczas spotkania z mieszkańcami Ostrowca Świętokrzyskiego.
      
            W swoim wystąpieniu premier podkreślił, że na ziemi świętokrzyskiej bardzo silni są "spadkobiercy ZSL-u, PZPR-u, różnych partii z jeszcze poprzedniej komunistycznej epoki". "Musimy wprowadzić do sejmiku województwa świętokrzyskiego jak najwięcej radnych PiS i wtedy będzie najbardziej efektywna współpraca z rządem PiS" - powiedział Morawiecki, apelując do wyborców o wsparcie i aktywność.

Podczas spotkania premier udzielił poparcia kandydującemu z list PiS na urząd prezydenta Ostrowca Św. Dariuszowi Kaszubie. "Stawiamy na dynamicznych, uczciwych, skutecznych, sprawnych, rzetelnych menadżerów, sprawnych działaczy samorządowych, na gospodarzy takich jak pan Dariusz Kaszuba, który będzie najlepszym gospodarzem tutaj w Ostrowcu Św." - powiedział Morawiecki.

Zaznaczył, że rozmawiał z nim i wie, jaki jest jego program: że stawia, na rodzinę, kulturę i rozwój gospodarczy. Premier przekonywał, że to jedna z tych osób, która rozumie problemy tego regionu.

"Jestem przekonany, że w naszych małych ojczyznach również PiS pokaże, że jesteśmy dobrymi gospodarzami tych małych ojczyzn i że Polska dzięki temu, dzięki takim gospodarzom też jak pan Dariusz Kaszuba tu w Ostrowcu Świętokrzyskim, będzie zmieniała się w kraj coraz piękniejszy, dumny, silny, wspaniały i szczęśliwy jak uśmiech dziecka" - dodał.

Morawiecki zapewnił, że PiS tak jak dotrzymał słowa na poziomie rządu, tak dotrzyma słowa na poziomie samorządu. "Wiecie doskonale, ile zrobiliśmy dla dróg lokalnych, dla suwerenności energetycznej; repolonizacja banków, energetyczna, a ostatnio odkupiliśmy nawet Polskie Koleje Linowe" - wskazywał premier. Przypominał o przyjętych programach społecznych, również dla seniorów i emerytów.

Mówił też o programie Mieszkanie Plus i ulgach dla polskich przedsiębiorców. Morawiecki zaznaczył, że zdarzają się przedsiębiorcy, którzy "są fair wobec pracowników" i płacą w Polsce podatki. "Takich inwestorów chcemy, takich zapraszamy" - mówił.

Morawiecki: Polacy mają żyć na poziomie europejskim

"Nasz program można sprowadzić do jednego konkretnego postulatu: Polacy mają żyć na poziomie europejskim, Europa ma się Polakom kojarzyć nie z problemami z uchodźcami, jakieś zamachy terrorystyczne, czy problemy z migrantami" - mówił premier. "My na Radzie Europejskiej, prezentując twardą postawę, powiedzieliśmy: +nie zgadzamy się na to, by tutaj był przypływ uchodźców" - dodał. Przekonywał też, że zdanie Polski zostało przyjęte przez całą UE". Zaznaczył, że niedługo przyjdzie czas, by "te konkluzje przełożyć na rzeczywistość".

Podkreślił również, że jednym z zobowiązań rządu jest planowana na marzec większa waloryzacja kwotowa, na którą potrzeba środków. "My pokazaliśmy skąd te środki zdobywać i wiem doskonale, że w przyszłym roku również na tę waloryzację będziemy mogli sobie pozwolić, ale musi to robić rząd PiS, rząd fachowców, uczciwy rząd, który wiedział jak skonstruować naszą politykę gospodarczą, międzynarodową" - powiedział Morawiecki.

Premier: nasz program rozwoju Polski to program zrównoważony

Zaznaczył, że realizowany przez rząd program rozwoju Polski, jest programem zrównoważonym. "Nie ma Polski A, Polski B i Polski C, Polska jest jedna (...). Dzisiaj stoimy u progu ważnych zmian, wyborów. To jak Polacy wybiorą 21 października i 4 listopada zadecyduje o naszych możliwościach kontynuowania reform, zmian dla Polaków" - powiedział.

Premier podkreślił, że po zmianie rządu w 2015 r. zmieniła się polityka międzynarodowa Polski. "To była polityka +poklepywania po plecach+. Oni (poprzedni rząd) godzili się zasadniczo na prawie wszystko, trochę tam dostawali czegoś za to, ale prawdziwa dbałość o interesy polskie nie na tym polega" - powiedział Morawiecki. Przypomniał, że poprzedni rząd zgodził się przyjąć do Polski uchodźców. "A my pokazaliśmy, że w naszym interesie jest najpierw i przede wszystkim dbałość o polskich obywateli, polskie rodziny, polskich pracowników. I to robimy" - zaznaczył.

Mówił też o zmianach w sądownictwie. "80 proc. Polaków chce reformy wymiaru sprawiedliwości, chce, żeby sądy były sprawiedliwe i one takie będą, musimy je dalej zmieniać" - powiedział.

"Dwa i pół roku temu ta agencja, która nam obniżyła rating, ta sama nam wczoraj podniosła ten rating. I przyczyny, których wtedy używała jako powodów (obniżenia - PAP) były właśnie związane z reformą instytucji wymiaru sprawiedliwości. Czyli wniosek z tego taki, że oni zrozumieli, że my nie robimy nic złego. Bo nie robimy, chcemy naprawiać Polskę" - podkreślił Morawiecki.

Przed wizytą w Ostrowcu Św. szef rządu spotkał się z mieszkańcami Staszowa i Opatowa. W południe razem z prezesem PiS Jarosławem Kaczyńskim oraz wicemarszałek Sejmu Beatą Mazurek wziął udział w konwencji wojewódzkiej partii w Kielcach.