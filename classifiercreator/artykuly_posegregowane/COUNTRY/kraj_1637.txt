Prace nad zmianami dotyczącymi tajemnicy zawodowej rzeczywiście trwają ale nie dotkną one w najmniejszym stopniu dziennikarzy - zapewnił w czwartek minister sprawiedliwości Zbigniew Ziobro. Jak poinformował, z propozycją wprowadzenia takich zmian wystąpili do MS prokuratorzy.
      
            Według "Dziennika Gazeta Prawna", w zapowiedzianej przez resort sprawiedliwości nowelizacji kodeksu postępowania karnego, ma znaleźć się zmiana, według której prokurator będzie mógł wydobyć od adwokata poufne informacje o jego kliencie bez pytania sądu o zgodę; to samo dotyczy przesłuchiwania radców prawnych, lekarzy, doradców podatkowych, dziennikarzy i przedstawicieli innych profesji ustawowo zobowiązanych do zachowania tajemnicy.

Ziobro został zapytany o te doniesienia w radiowej Jedynce. "Jeżeli chodzi o dziennikarzy, chciałbym kategorycznie zaprzeczyć tym informacjom, że taka zmiana nastąpi (...). Zmiany na pewno nie dotkną w najmniejszym stopniu tajemnicy dziennikarskiej" - oświadczył. Jak dodał, jeśli chodzi o zmiany związane z tajemnicą zawodową, to rzeczywiście takie prace w jego resorcie trwają ale nie zapadły jeszcze żadne ostateczne decyzje. 

"Są jeszcze różne koncepcje (...). Temat trzeba bardzo ostrożnie potraktować - przedyskutować wszystkie zalety i wady" - wskazał Ziobro. Podkreślił, że nie chciałby jeszcze w tej sprawie "zajmować stanowiska", bo jest na etapie wysłuchiwania stanowiska ekspertów, którzy pracują nad zmianami.

Ziobro poinformował też, że to prokuratorzy wystąpili z taką propozycją. "Sprawa jest związana z zagrożeniem terrorystycznym i tymi najcięższymi przestępstwami, które są w dzisiejszej rzeczywistości - nie tylko polskiej ale i europejskiej - pewną zmorą. Prokuratorzy poszukują możliwości dotarcia do dowodów - oczywiście pod kontrolą sądów - które pozwalałyby skutecznie zwalczać najcięższą przestępczość" - mówił minister sprawiedliwości. Jak wymieniał, chodzi m.in. o takie przestępstwa jak: pranie brudnych pieniędzy czy "wielkie sprawy VAT-owskie".     