Warszawa, 07.06.2018. Poseł PO Rafał Trzaskowski podczas konferencji prasowej, 7 bm. w Sejmie. Posłowie PO wezwali kandydatów PiS na prezydentów miast w wyborach samorządowych, do poparcia ich projekti ustawy dot. walki ze smogiem. (sko)  Archiwum PAP/Rafał Guz 
                                        

            Mamy rozporządzenie, które wiąże przestrzeganie praworządności z unijnymi pieniędzmi; jak PiS będzie tak rządził, to Warszawa straci miliardy - powiedział kandydat na prezydenta Warszawy Rafał Trzaskowski (PO). Dodał, że te pieniądze nie przepadają, a dzięki staraniom PO będą mrożone i zostaną odmrożone, gdy Platforma wygra wybory.
      
            Zgodnie z propozycją przedstawioną przez KE, Polska ma otrzymać w nowym wieloletnim budżecie 64 mld euro z funduszy spójności - o 19,5 mld euro mniej niż obecnie. Zaproponowane przez Komisję nowe zasady przydziału środków w ramach polityki spójności zakładają, że wielkość funduszy będzie nadal powiązana z bogactwem regionów, ale są też kryteria dodatkowe, takie jak bezrobocie wśród ludzi młodych, niski poziom szkolnictwa, zmiany klimatyczne oraz przyjmowanie i integracja migrantów.

Trzaskowski w rozmowie z Radiem ZET ocenił, że cięcia są "olbrzymie". "Do tego te pieniądze, które Polska mogłaby dostać, będą prawdopodobnie mrożone przez to, że w Polsce jest łamana konstytucja" - powiedział.

Polityk PO przekonywał, że "przez upór, brak profesjonalizmu, przez łamanie konstytucji tego rządu może być tak, że znikną olbrzymie pieniądze na inwestycje". "Problem polega na tym, że niestety mamy rozporządzenie, które wiąże przestrzeganie praworządności z pieniędzmi. Jak tak dalej pójdzie, to Warszawa straci miliardy, jak PiS będzie tak rządził" - dodał.

Na pytanie, co robi, aby "Bruksela nie zabrała tych pieniędzy", polityk PO zaznaczył, że zwraca się do PiS, aby wycofało się z "z najbardziej rażących przykładów łamania praworządności".

"Na szczęście dzięki naszym staraniom te pieniądze nie przepadają, tylko te pieniądze będą mrożone" - podkreślił Trzaskowski. "W związku z tym, jak my wygramy kolejne wybory, to te pieniądze zostaną odmrożone i Warszawa skorzysta wtedy z olbrzymich pieniędzy na inwestycje" - zapewnił. "Natomiast jak dalej będzie rządził PiS przez kolejne lata i dalej będzie łamał konstytucję, to wszyscy w Polsce muszą sobie zdawać sprawę z konsekwencji takich, że nie będzie pieniędzy na inwestycje przez tych awanturników" - powiedział.

2 maja Komisja Europejska (KE) przyjęła propozycję wieloletniego budżetu UE na lata 2021-2027. Całkowita suma zobowiązań ma wynieść w tym okresie 1,279 biliona euro, natomiast płatności 1,246 biliona euro. W projekcie budżetu UE na lata 2021-2027 KE zaproponowała też uzależnienie wypłaty funduszy od przestrzegania praworządności.