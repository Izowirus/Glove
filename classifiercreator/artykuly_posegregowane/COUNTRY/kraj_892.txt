Traktuję swój wynik w wyborach jako dobry start i fundament, na którym można budować wiarygodność - powiedział w poniedziałek w "Radiu Gdańsk" kandydat na prezydenta miasta Kacper Płażyński, którego w II turze wyborów pokonał urzędujący prezydent Paweł Adamowicz.
      
            Sprawujący od 1998 r. funkcję prezydenta Gdańska Paweł Adamowicz („Wszystko dla Gdańska”) został ponownie wybrany na to stanowisko. Poparło go 129 tys. 683 osoby (64,80 proc. głosów). Na Płażyńskiego głosowało w II turze 70 tys. 432 osoby (35,20 proc.).

"Ponad 70 tysięcy głosów oddanych na moją osobę, to jest, myślę, niezły wynik. Natomiast, oczywiście traktuję to też w kategoriach porażki. Na pewno świetnym wynikiem byłby ten wynik, kiedy byśmy te wybory wygrali. Bo, żeby wprowadzać dobre zmiany, to, co się w trakcie kampanii wyborczej mieszkańcom Gdańska obiecuje, trzeba mieć instrumenty władzy. Ale będziemy się starać na tyle, na ile to możliwe, aby forsować nasze pomysły również będąc w opozycji w Radzie Miasta Gdańska" - zapowiedział Płażyński.

Polityk PiS potwierdził, że obejmie mandat radnego w Radzie Miasta Gdańska - wraz z ubieganiem się o najwyższy urząd w mieście kandydował on też bowiem do Rady Miasta.

Płażyński podziękował wszystkim, którzy oddali na niego głos, ale także tym, którzy uczestniczyli w niedzielnym głosowaniu. „Przez te najbliższe lata będę starał się konsekwentnie przekonywać ich do tego, że to nie była tylko kampania wyborcza, ale, że nasza oferta programowa jest bardzo potrzebna, racjonalna i za 5 lat być może będzie już inny wynik" - dodał.

Zapowiedział, że radni PiS zwiększą aktywność w nowej kadencji. Będą m.in. co najmniej raz na kwartał spotykać się z mieszkańcami w swoich okręgach wyborczych oraz brać udział w posiedzeniach rad dzielnic. Zadeklarował, że chciałby m.in. rozliczać prezydenta Adamowicza z jego obietnic wyborczych dotyczących budownictwa komunalnego.

„Ale też będziemy uważnie przyglądać się rozwojowi przestrzennemu miasta Gdańska. I na pewno to, że w debacie wyborczej ten rozwój przestrzenny pojawiał się tak często, to nie była jakaś fanaberia wyborcza jednej, czy drugiej strony. W toku prac będziemy bardzo uważnie przyglądać się temu, jak Gdańsk się rozwija, jakie są kontakty z lobby deweloperskim. I będziemy tu na pewno twardą opozycją stojącą po stronie mieszkańców Gdańska" - zadeklarował Płażyński.

Najwięcej, 16 mandatów, w nowej kadencji Rady Miasta Gdańska będzie miał Koalicja Obywatelska, 12 mandatów uzyskało PiS, a 6 – komitet "Wszystko dla Gdańska".