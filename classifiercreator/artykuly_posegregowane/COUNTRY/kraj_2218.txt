Warszawa, 03.08.2018. Radni Prawa i Sprawiedliwości Katarzyna Kostyra (L) i Rafał Dorosiński (P) podczas konferencji prasowej poświęconej osobom niepełnosprawnym, 3 bm. na pl. Trzech Krzyży w Warszawie.  PAP/Paweł Supernak
                                        

            Wiele problemów osób niepełnosprawnych w stolicy nie może doczekać się rozwiązania ze strony miasta; ostatnie 12 lat rządów PO w Warszawie były stracone dla środowiska osób niepełnosprawnych - mówili podczas piątkowego briefingu stołeczni radni PiS.
      
            Radny PiS Rafał Dorosiński wskazał, że środowisko osób niepełnosprawnych wielokrotnie apelowało do prezydent stolicy Hanny Gronkiewicz-Waltz, aby powołała pełnomocnika ds. osób niepełnosprawnych. "Nie wiadomo z jakich przyczyn taka decyzja ze strony pani prezydent nie zapadła. Mamy sytuację, w której osoby niepełnosprawne nie mają tak naprawdę jednej osoby, która byłaby desygnowana do zajmowania się sprawami tej określonej grupy mieszkańców Warszawy" - zaznaczył.

"Odpowiedzialność za politykę miasta w zakresie współdziałania z osobami niepełnosprawnymi jest rozproszona, nie wiadomo kto tą odpowiedzialność pełni" - dodał Dorosiński.

Radny PiS zwrócił ponadto uwagę, że ze sprawozdania budżetu m.st. Warszawy wynika, że fundusze przeznaczane przez miasto na pomoc osobom niepełnosprawnym są - jak mówił Dorosiński - niewiele większe, niż środki przeznaczane na bezdomne zwierzęta. "Co jest w naszej opinii sytuacją skandaliczną, żeby te dwie grupy wydatków plasowały się na podobnym poziomie" - podkreślił.

Wśród innych problemów osób niepełnosprawnych w stolicy, wskazał na "niewystarczający kształt" transportu specjalistycznego. "Osoby niepełnosprawne muszą płacić dużo więcej za ten transport, a po drugie ten transport jest niepewny, w tym sensie, że trzeba z dużym wyprzedzeniem go zamawiać, co stawia te osoby w sytuacji dużo gorszej niż pełnosprawnych mieszkańców Warszawy" - wskazał.

Dorosiński mówił też o brakach systemowych, jeśli chodzi o osoby niepełnosprawne. W tym kontekście zwracał uwagę na brak instytucji, która zajmowałaby się dziećmi niepełnosprawnymi, które "osiągają wiek, w którym wychodzą z systemu edukacji". "Nie ma instytucji, nie ma jakiegoś sytemu, który by się tymi osobami zajmował, który byłby wsparciem dla rodziców. Ten problem także nie może się doczekać w żaden sposób rozwiązania ze strony miasta" - powiedział Dorosiński.

Radny odnosząc się do wyborów na prezydenta stolicy zastanawiał się, co kandydat PO i Nowoczesnej Rafał Trzaskowski zrobił do tej pory dla osób niepełnosprawnych w Warszawie. "Wiemy, że blisko współpracował z prezydent Hanną Gronkiewicz-Waltz, jak się okazuje ta współpraca dla osób niepełnosprawnych nie przyniosła żadnych, widocznych rezultatów. Można powiedzieć, że to 12 straconych lat dla środowiska osób niepełnosprawnych w Warszawie" - ocenił Dorosiński.

Z kolei inna radna PiS Katarzyna Kostyra zwracała uwagę na "wciąż istniejące w Warszawie bariery architektoniczne". "Jest to problem, który jest barierą nie tylko dla osób niepełnosprawnych, ale dotyczy też osób starszych, czy rodziców z małymi dziećmi, które muszą wnieść wózek po schodach" - mówiła.

Inna radna PiS Ewa Samonek zwróciła uwagę, że podczas sesji Rady Warszawy 5 lipca, radni PiS chcieli wprowadzić do porządku obrad "stanowisko dotyczące usprawnienia transportu osób niepełnosprawnych". "Nawet wprowadzenie tego rodzaju stanowiska radni PO uniemożliwili. W ogóle temat osób niepełnosprawnych jest spychany" - oświadczyła Samonek.