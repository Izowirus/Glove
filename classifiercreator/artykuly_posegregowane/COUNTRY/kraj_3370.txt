Warszawa, 15.01.2018. Prezydent Andrzej Duda przemawia podczas spotkania noworocznego z przedstawicielami religii oraz mniejszości narodowych i etnicznych obecnych w Polsce, 15 bm. w Pałacu Prezydenckim w Warszawie. (bz/doro) PAP/Bartłomiej Zborowski Archiwum PAP © 2018 / Bartłomiej Zborowski
                                        

            Prezydent Andrzej Duda nadał stopnie generalskie trzem oficerom Państwowej Straży Pożarnej. Uroczyste wręczenie nominacji odbędzie się w sobotę, 5 maja, podczas Centralnych Obchodów Dnia Strażaka na Placu Marszałka Józefa Piłsudskiego w Warszawie.
      
            Zgodnie z Ustawą z dnia 24 sierpnia 1991 r. o Państwowej Straży Pożarnej, stopień nadbrygadiera i generała brygadiera nadaje Prezydent Rzeczypospolitej Polskiej na wniosek ministra właściwego do spraw wewnętrznych.

Do stopnia nadbrygadiera awansowani zostali: świętokrzyski komendant wojewódzki Państwowej Straży Pożarnej st. brygadier Adam Czajka, pomorski komendant wojewódzki Państwowej Straży Pożarnej st. brygadier Tomasz Komoszyński, podlaski komendant wojewódzki Państwowej Straży Pożarnej st. brygadier Jarosław Wendt.

Wręczenie nominacji odbędzie się podczas tegorocznych obchodów Centralnych Obchodów Dnia Strażaka na pl. Piłsudskiego, które rozpoczną się w sobotę, 5 maja, o godz. 12. W uroczystości udział wezmą prezydent Andrzej Duda, premier Mateusz Morawiecki, szef MSWiA Joachim Brudziński oraz komendant główny PSP gen. brygadier Leszek Suski. Uroczystość zakończy parada pododdziałów marszowych i pojazdów pożarniczych. Wcześniej - o godz. 9.30 - z okazji Dnia Strażaka zostanie odprawiona msza św. w kościele seminaryjnym w Warszawie.

Międzynarodowy Dzień Strażaka jest obchodzony 4 maja. Patronem strażaków jest rzymski legionista św. Florian, który został zamęczony za wiarę i utopiony w rzece Anneso w górnej Austrii w 304 roku. Jego relikwie przywiózł do Polski (do Krakowa) w 1184 roku biskup Modeny na prośbę biskupa krakowskiego Gedki. Kult świętego rozwinął się w Polsce po roku 1528, gdy spłonęła dzielnica Krakowa - Kleparz, a z pożogi ocalał jedynie kościół św. Floriana.