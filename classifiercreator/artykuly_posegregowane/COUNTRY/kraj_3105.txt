Warszawa, 20.05.2018. Rzecznik rządu Joanna Kopcińska podczas konferencji prasowej przed KPRM w Warszawie, 20 bm. (cat)
PAP/Leszek Szymański PAP © 2018 / Leszek Szymański
                                        

            Będziemy rozmawiali z Polakami i żadne krzyki nie przerwą tego dialogu - mówiła w niedzielę na briefingu prasowym rzeczniczka rządu Joanna Kopcińska. Odniosła się w ten sposób do przepychanek, do jakich doszło pod koniec spotkania premiera Mateusza Morawieckiego w Gdańsku.
      
            Do zdarzenia doszło na spotkaniu premiera z mieszkańcami Gdańska w historycznej sali BHP Stoczni Gdańskiej.

"Zorganizowane grupy, które można wręcz nazwać bojówkami, bo na niektórych spotkaniach pojawiają się te same twarze, próbują zakłócić nasze rozmowy z Polakami" - mówiła Kopcińska. W jej ocenie nie jest przypadkiem, że na spotkaniach z premierem w różnych częściach kraju pojawiają się te same osoby i padają te same pytania.

"Mam jeden komunikat: żadne krzyki nie przerwą tego dialogu, te krzyki również nie przykryją braku programu. Niestety brak programu, brak konkretnych działań dla Polski, dla Polaków wyraża się przez opozycję nasyłaniem takich zorganizowanych grup. Ale informuję i przekazuję: ten dialog będzie trwał" - powiedziała rzeczniczka rządu.

"Będziemy rozmawiać z każdym, będziemy mówić o tym, co zrobiliśmy, co zrobimy w nadchodzących tygodniach, miesiącach, bierzemy się do pracy i planujemy kolejne spotkania" - dodała.

Kopcińska pytana przez dziennikarzy skąd przekonanie, że osoby, które protestowały podczas spotkania z premierem są podsuwane przez opozycję odpowiedziała: "właśnie stąd, że na kilku spotkania były te same twarze te same pytania i w mojej ocenie nie jest to przypadek (...). Spotykamy się z mieszkańcami Gdańska, Garwolina, Radomia, czy innych miejscowości pojawiają się te same twarze i te same pytania".

Jak mówiła, spotkania z premier cieszą się ogromnym zainteresowaniem "ze strony, czy mieszkańców Gdańska, Radomia czy innych mniejszych miejscowości tym, co wydarzy się, co dzieje się i co jeszcze zmieni się w tych małych ojczyznach". "Padają konkretne pytania i podziękowania za to, co do tej pory zrobił dla Polski(...). Widzą Polacy, że Polska się zmienia, nie da się zmienić tych zaszłości(...), w dwa lata my już dużo nowego pokazaliśmy i będziemy kontynuować rozmowy z Polakami" - dodała.

Do przepychanek w Gdańsku doszło w niedzielę po zakończeniu wystąpienia premiera w sali BHP Stoczni Gdańskiej, gdy zaczęła się faza pytań z sali. Morawiecki był pytany m.in. o trwający w Sejmie protest osób niepełnosprawnych. Podczas odpowiedzi premiera na to pytanie, część osób zgromadzonych w sali wyjęła egzemplarze konstytucji i transparenty m.in. z napisami: "Pycha i Szmal, "Wspieramy protest niepełnosprawnych w Sejmie". Wznoszono też okrzyki: "kłamca", "Solidarność", "Lech Wałęsa". Odpowiadając na te okrzyki stronnicy szefa rządu śpiewali "Sto lat" i krzyczeli "Bolek" oraz "Mateusz".

Obie grupy zaczęły przepychać się i wzajemnie obrażać. Sytuację próbowała uspokoić rzeczniczka rządu Joanna Kopcińska; premier w asyście policji opuścił salę żegnany brawami części sali.

Jak poinformowała PAP po zdarzeniu policja, na sali BHP nie było interwencji funkcjonariuszy, nie zgłoszono też żadnego zawiadomienia o tym, że ktoś w sali został pokrzywdzony. St. asp. Mariusz Chrzanowski z biura prasowego Komendy Miejskiej Policji w Gdańsku powiedział PAP, że na prośbę Służby Ochrony Państwa funkcjonariusze policji pomogli jedynie na zewnątrz Sali BHP Stoczni Gdańskiej utworzyć kordon, dzięki któremu premier mógł bezpiecznie opuścić miejsce spotkania.