Warszawa, 05.06.2018. Członek komisji weryfikacyjnej, poseł PiS Jan Mosiński podczas konferencji prasowej przed kamienicą przy ul. Poznańskiej 14 w Warszawie. (ag/pkus) Archiwum PAP/Adam Guz 
                                        

            Platforma Obywatelska nie ma żadnego programu, a jedynie straszy Polaków - w ten sposób do akcji bilbordowej PO i Nowoczesnej odniósł się na poniedziałkowej konferencji prasowej w Kaliszu poseł PiS Jan Mosiński.
      
            W Kaliszu pojawiły się bilbordy ze zdjęciem Jarosława Kaczyńskiego i hasłem "PiS wziął miliony i chce być bezkarny". To element rozpoczętej w całej Polsce kampanii samorządowej Koalicji Obywatelskiej PO–Nowoczesna.

"PiS nie zniży się do poziomu bruku PO i Nowoczesnej, które swoją myśl wyborczą prezentują tak nikczemnymi bilbordami. My szanujemy Polaków" - w ten sposób do akcji odniósł się Mosiński.

"PO kłamała, kłamie i kłamać będzie; straszyła, straszy i straszyć będzie. PO nie ma, nie miała i nie będzie mieć żadnego programu dla Polaków. To powinno być ich hasło wyborcze" - ocenił poseł PiS.

Jak argumentował Mosiński, bilbordy, które pojawiły się w ramach akcji Koalicji Obywatelskiej, są nieprawdziwe. "Bo jeżeli już cokolwiek zabraliśmy to, jako komisja weryfikacyjna, zabraliśmy złodziejom warszawskim kamienice i oddajemy je warszawiakom. Jeżeli coś odbieraliśmy, to złodziejom podatku VAT, którzy okradli Polskę w okresie rządów PO-PSL na kwotę 250 mld zł. Te pieniądze szły w głębokie kieszenie ludzi, którzy cieszyli się szczególnym wsparciem polityków PO, bo nikt tego nie ścigał" - powiedział parlamentarzysta i jednocześnie członek komisji weryfikacyjnej ds. reprywatyzacji.

Zabrane pieniądze - podkreślił poseł PiS - oddano w programach prospołecznych dzieciom i rodzinom oraz małym przedsiębiorcom a podatkowi oszuści trafili do więzień.

"Te miliardy poszły też na aktywizację bezrobotnych, dzisiaj wynosi ono 5,9 proc. i jest najniższym wskaźnikiem wśród państw UE. To są fakty, z którymi trudno jest polemizować na argumenty, więc wywieszono kłamliwe banery" - oświadczył Jan Mosiński.

Jako przykład "manipulowania opinią publiczną" parlamentarzysta PiS przywołał wypowiedź z marca br. posła PO Mariusza Witczaka i kaliskiego radnego PO Dariusza Grodzińskiego. "Stwierdzili, że zamknięte sklepy w niedzielę i święta to gospodarcze oszustwo, że skutkiem takiej decyzji PiS będzie pozbawienie pracy ok. 80 tys. pracowników sektora handlu i usług" - przypomniał Mosiński.

Po czterech miesiącach - powiedział poseł - fakty są takie, że według danych GUS dynamika sprzedaży utrzymuje się na "solidnym poziomie", w marcu dynamika sprzedaży wzrosła o 9 proc., w kwietniu - 4 proc., w maju - 6 proc. a w czerwcu odnotowano wzrost o 8 proc. "Natomiast Polska Izba Handlowa wydała komunikat, że ograniczenie handlu w sieciach handlowych w niedzielę i święta nie spowodowały zmniejszenia obrotów. Nie ma zwolnień w handlu, wręcz przeciwnie potrzebne są ręce do pracy" - podkreślił poseł PiS.

Podczas niedzielnego spotkania wyborczego w Sandomierzu o przedstawienie programu zaapelował do opozycji premier Mateusz Morawiecki. Przekonywał, że jesienne wybory samorządowe będą kluczowe dla dalszego zmieniania Polski; podkreślał, że "dla zdrowia demokracji" potrzebna jest zmiana w samorządach. Zdaniem premiera program opozycji polega na cofnięciu wszystkich reform rządu, m.in. 500 plus.

Poseł PO Tomasz Siemoniak powiedział w poniedziałek, że wystąpienie premiera Morawieckiego było "pełne kłamstw i manipulacji", a "największym kłamstwem" określił sugerowanie przez szefa rządu, że Platforma nie ma programu na wybory samorządowe. Siemoniak przypominał, że w październiku 2017 r. po serii konferencji programowych, które obywały się we wszystkich województwach, PO przyjęła program "Polska samorządna", z którym idzie do wyborów. "W jego opracowaniu brali udział samorządowcy Platformy z różnych rodzajów samorządu, eksperci. Uważamy, że to dobra, prawdziwa propozycja dla samorządu, opierająca jego działanie na dalszej decentralizacji i wykorzystywaniu obecności Polski w Europie" - ocenił Siemoniak.