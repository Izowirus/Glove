W obszarze ustawy dot. bonifikat na gruntach Skarbu Państwa mamy bardzo ciekawe propozycje, które od strony legislacyjnej zostaną wkrótce przedstawione - zapowiedział w środę premier Mateusz Morawiecki. Jak ocenił, ws. bonifikat prezydent Warszawy Rafał Trzaskowski "złamał obietnicę wyborczą".
      
            Premier na konferencji prasowej był pytany o sprawę bonifikat przy przekształcaniu prawa użytkowania wieczystego w prawo własności; prezydent Warszawy Rafał Trzaskowski w tym tygodniu zwrócił się o zwołanie sesji rady Warszawy i będzie rekomendował radnym powrót bonifikaty 98 proc. Wcześniej, już po wyborach samorządowych, Rada Warszawy zdecydowała o zmniejszeniu bonifikaty z 98 proc. do maksimum 60 proc. Przeciw zmianie protestowali radni PiS.

Szef rządu mówił, że warszawscy radni PiS przed wyborami samorządowymi przekonali pozostałe kluby do tego, żeby bonifikaty wyniosły 98 proc., a prezydent Rafał Trzaskowski zmienił je na bonifikaty w wysokości 60 proc. Według Morawieckiego to obecny prezydent Warszawy "złamał obietnicę wyborczą".

"Będziemy na pewno bardzo mocno ubiegać się o to, żeby powrócono do tego poprzedniego, uzgodnionego stanu, który zaproponowali radni PiS" - powiedział premier.

"W obszarze ustawy dot. bonifikat na gruntach Skarbu Państwa mamy bardzo ciekawe, dobre propozycje, które od strony legislacyjnej zostaną wkrótce przedstawione" - dodał szef rządu.

Premier podkreślił, że zamiana użytkowania wieczystego za dużo niższą opłatą, niż - jak mówił - wynika to "ze strumienia płatności, który każdy użytkownik wieczysty musiał uiszczać", to projekt PiS.

"PiS uwłaszcza w ten sposób Polaków i to na warunkach bardzo korzystnych" - ocenił Morawiecki.

W połowie października, przed wyborami samorządowymi, Rada Warszawy przyjęła uchwałę ustanawiającą dla gruntów miejskich 98-proc. bonifikatę jako standardową, a 99-proc. w przypadku użytkowania wieczystego trwającego powyżej 50 lat (w przypadku gruntów, których właścicielem jest skarb państwa, wysokość bonifikaty została ustawowo ustalona na 60 proc.). Wówczas stosowny projekt uchwały przedstawił wiceprzewodniczący rady Dariusz Figura (PiS), a poparli go jednomyślnie wszyscy radni biorący udział w głosowaniu.

W pierwszej połowie grudnia Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Następnie prezydent Warszawy Rafał Trzaskowski poinformował, że zwróci się o zwołanie sesji rady Warszawy i będzie rekomendował radnym powrót do bonifikaty 98 proc.