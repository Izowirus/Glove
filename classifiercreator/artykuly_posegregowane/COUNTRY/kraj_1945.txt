Warszawa, 10.05.2018. Posłowie na sali obrad podczas trzeciego dnia 62. posiedzenia Sejmu, 10 bm. w Warszawie. (soa) Archiwum fot. PAP/Radek Pietruszka
                                        

            W sierpniu po 31 proc. ankietowanych pozytywnie oceniało pracę Sejmu i Senatu, 58 proc. pracę prezydenta Andrzeja Dudy, a 71 proc. władz samorządowych - wynika z sondażu CBOS.
      
            Negatywnie o pracy tych instytucji wypowiadało się z kolei odpowiednio 53 proc. (Sejm), 46 proc. (Senat), 31 proc. (prezydent) i 19 proc. (władze lokalne) respondentów.

16 proc. pytanych o ocenę pracy Sejmu, 23 proc. pytanych o prace Senatu i 11 proc. oceniających prace prezydenta, nie miało w tych kwestiach sprecyzowanej opinii. W przypadku wyników badania dot. oceny władz samorządowych odsetek odpowiedzi "trudno powiedzieć" pominięto.

W stosunku do badania z ub. miesiąca nieznacznie zmieniły się notowania Sejmu i Senatu. W przypadku izby niższej odsetek pozytywnie oceniających jej prace wzrósł o 1 punkt proc. O 1 punkt spadł odsetek niezdecydowanych, a odsetek ocen negatywnych pozostał na niezmienionym poziomie.
 
Senat negatywnie oceniło z kolei o 1 punkt proc. więcej ankietowanych niż w sondażu z lipca przy niezmienionym poziomie odpowiedzi pozytywnych. O 1 punkt proc. spadł odsetek osób niezdecydowanych.

Wyraźniej pogorszyły się notowania prezydenta: odsetek pozytywnych ocen jego pracy spadł w tym miesiącu o 2 punkty proc., zaś negatywnych wzrósł o 3 punkty proc. O 1 punkt spadł odsetek osób niezdecydowanych.

Jak zauważono w komunikacie CBOS, to już "kolejne, po lipcowym, pogorszenie notowań głowy państwa", które znalazły się obecnie na najsłabszym poziomie od roku.

Nieznaczne pogorszenie odnotowały również w sierpniu władze lokalne - odsetek respondentów, którzy dobrze ocenili ich prace, spadł o 1 punkt proc., a odsetek ocen negatywnych wzrósł o 1 punkt.

CBOS wskazało jednocześnie, że odsetek pozytywnych ocen dla władz samorządowych jest największy w przypadku mieszkańców wsi (77 proc.), natomiast najniższy - w przypadku ankietowanych z największych aglomeracji (48 proc.).

Badanie przeprowadzono metodą wywiadów bezpośrednich wspomaganych komputerowo (CAPI) w dniach 16-23 sierpnia 2018 roku na liczącej 1115 osób reprezentatywnej próbie losowej dorosłych mieszkańców Polski.