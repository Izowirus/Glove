Najprawdopodobniej cisza wyborcza w niedzielnych wyborach nie będzie przedłużona - poinformował PAP szef PKW Wojciech Hermeliński. Dodał, że osoby oczekujące w kolejkach do lokali wyborczych będą mogły zagłosować także po zakończeniu ciszy wyborczej. Głosowanie kończy się o godz. 21.
      
            O kolejkach w lokalach wyborczych w Warszawie donoszą zarówno użytkownicy portali społecznościowych, jak i media. Czas oczekiwania w kolejce po odbiór kart do głosowania może sięgać nawet kilkudziesięciu minut.

"Jeszcze na ten temat dyskutujemy, ale najprawdopodobniej cisza wyborcza nie będzie przedłużona" - powiedział PAP Hermeliński. "Jeśli chodzi o ludzi, którzy czekają w kolejkach do lokali wyborczych, zostaną potraktowani, jako osoby już będące w lokalu, mimo że na ulicy będą stali" - podkreślił szef PKW.

autorka: Aleksandra Rebelińska

reb/ par/

      
  
    TEMATY:
          
              wybory samorządowe