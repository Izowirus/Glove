Współpraca samorządów między sobą i współpraca samorządów z rządem daje synergię, która wzmacnia pozytywne procesy zachodzące w naszym kraju - powiedział w piątek w Zamościu prezes PiS Jarosław Kaczyński. Polsce bardzo potrzebne jest zwycięstwo PiS w samorządach - podkreślił.
      
            Kaczyński odniósł się w swoim wystąpieniu do piątkowych informacji ws. postanowienia Trybunału Sprawiedliwości UE. Zapowiedział, że Polska odwoła się od decyzji TS UE, który zdecydował o zastosowaniu tzw. środków tymczasowych i zawieszeniu stosowania przepisów ustawy o Sądzie Najwyższym. TSUE przychylił się w pełni do wniosku Komisji Europejskiej w tej sprawie. Chce m.in. przywrócenia wysłanych na emeryturę sędziów.

„My jesteśmy członkami Unii Europejskiej i będziemy przestrzegać prawa Unii Europejskiej” - zapewnił prezes PiS. „Ale będziemy oczywiście korzystali z naszych praw - mamy prawo do odwołania” - zaznaczył. „To jest wstępna decyzja - jednoosobowa decyzja wiceprezesa (TSUE - PAP); będziemy się od niej odwoływali” - zapowiedział Kaczyński.

"Będziemy robili wszystko to, co robią normalne, broniące swoich interesów państwa europejskie, ale w ramach prawa europejskiego i przy założeniu, że prawo europejskie jest obowiązujące wobec wszystkich państw, które są członkami Unii Europejskiej” – mówił prezes PiS. „Myśmy podpisali traktaty i będziemy ich przestrzegać, ale - powtarzam - będziemy też bronić naszych interesów” – zapewnił.

Lider PiS na spotkaniu wyborczym w Zamościu ocenił, że obecnie mamy w Polsce do czynienia „z ostrym politycznym starciem”, które „przerzuca się na aparat państwowy”. „Mamy do czynienia z taką sytuacją, że wiele samorządów nie chce współpracować z władzą rządową - na zasadach niemających nic wspólnego z jakimś meritum. To chodzi o zasadę +nie bo nie+, +nie, bo wy jesteście z Prawa i Sprawiedliwości+” - dodał Kaczyński.

Kaczyński: "w samorządzie u nas jest bardzo dużo władzy, i to tej władzy, która obywateli dotyczy na co dzień"

Jak zaznaczył postawa taka jest sprzeczna z interesem obywateli. „Współpraca samorządów między sobą - a tu też bywa różnie - i współpraca samorządów z rządem (...) to jest coś, co daje synergię, która po prostu wzmacnia te pozytywne procesy, które mają miejsce w naszym kraju" - przekonywał. Podkreślił też, że wybory samorządowe są bardzo ważne, ponieważ władza samorządowa w Polsce ma bardzo duże uprawnienia, większe niż w innych krajach.

„Mój śp. brat, kiedy był prezydentem Warszawy troszkę podróżował po Europie, rozmawiał z merami, prezydentami, nadburmistrzami różnych stolic europejskich i pytał ich, jakie mają uprawnienia; nikt nie miał takich, jak on. Nawet w takich miejscach, gdzie uprawnienia były daleko idące, to przynajmniej w kwestiach finansowych była bezwzględna kontrola ze strony władz centralnych, ze strony Ministerstwa Finansów. U nas tego rodzaju kontroli, tak daleko posuniętej, nie ma” - mówił lider PiS.

„Krótko mówiąc, w samorządzie u nas jest bardzo dużo władzy, i to tej władzy, która obywateli dotyczy na co dzień. W związku z tym ten wybór sam przez się jest niesłychanie wręcz ważny. Od tego w wielkiej mierze zależy to, jak będziemy rządzeni, w jaki sposób będą załatwiane nasze sprawy (...) i w jaki sposób będzie wyglądał (...) rozwój poszczególnych jednostek terytorialnych naszego kraju” - dodał.

Kaczyński podkreślił, że Polsce bardzo potrzebne jest zwycięstwo PiS w samorządach. Jak ocenił, dzisiaj „przeciwnicy z opozycji totalnej” przyjęli formułę polityczną, w której nie można rozmawiać. „To formuła fatalna i dlatego wielkie zwycięstwo Prawa i Sprawiedliwości w samorządach ograniczające te kompletnie niepotrzebne starcia i budujące współpracę jest bardzo potrzebne Polsce, wszystkim Polakom, także i tym, którzy PiS specjalnie nie lubią i którzy nie będą na PiS głosować” - powiedział.

"Uczciwa i kompetentna władza na różnych szczeblach może w Polsce bardzo dużo (uczynić)” - zaznaczył. „W Polsce jest ogromny potencjał, możemy szybko iść do przodu” - podkreślił prezes PiS. „A cel mamy jasny i on się już dzisiaj rysuje na horyzoncie. Na horyzoncie rysuje się Polska, która nie będzie ustępowała, jeżeli chodzi o poziom dochodów na głowę (mieszkańca) krajom na zachód od naszych granic. Nie osiągniemy tego jutro, czy za pięć lat, ale to może być okres niezbyt długi, nawet w perspektywie życia człowieka” - zauważył prezes PiS.

Kaczyński: "My nie widzimy miejsca Polski gdzie indziej, niż w UE, bo po prostu takiego miejsca w Europie dzisiaj nie ma"

Kaczyński podkreślił, że PiS nie widzi dla Polski innego miejsca niż w Unii Europejskiej, a ci, którzy twierdzą, że jest inaczej, oszukują. Prezes PiS powiedział, że ma „odpowiedź dla tych, którzy ciągle oszukiwali i dalej oszukują”. „Oszukiwali społeczeństwo, zapowiadając wspaniały rozkwit i przysięgając, że nie będzie podniesienia wieku emerytalnego. Nie było rozkwitu, za to podniesienie było, w niektórych wypadkach na wsi o 12 lat dla kobiet” - podkreślił.

"Dochodzi do tego, że dzisiaj w +Super Ekspresie+ możemy przeczytać, że to myśmy chcieli ten wiek dla rolników podwyższyć, a PSL obniżył. (...) To jest bezczelne oszustwo. Ale twierdzenie, że te wydarzenia, które miały ostatnio miejsce, tzn. ten wniosek do Trybunału Konstytucyjnego, ma coś wspólnego z wyprowadzaniem Polski z UE to jest dokładnie takie samo oszustwo, bezczelne oszustwo” - oświadczył lider PiS.

Jak zauważył, Porozumienie Centrum „było pierwszą partią polską, która powiedziała, że Polska może wejść do EWG, bo wtedy nie było jeszcze nawet UE, i do NATO”. „Później walczyliśmy o wejście do UE w referendum, sam objechałem cały kraj i oczywiście inni politycy PiS (...) robili to samo” - zaznaczył Kaczyński. „I tak jest w dalszym ciągu. My nie widzimy miejsca Polski gdzie indziej, niż w UE, bo po prostu takiego miejsca w Europie dzisiaj nie ma. Trzeba sobie z tego zdawać sprawę, po prostu nie ma. Ale pewne sprawy muszą być wyjaśnione, są wyjaśnione w innych krajach” - podkreślił lider PiS.

Dodał, że „dokładnie ten sam problem” został wyjaśniony w kilku orzeczeniach niemieckiego Trybunału Konstytucyjnego. „Nie ma żadnych powodów, żebyśmy my tego nie wyjaśniali” - podkreślił.

Kaczyński: "jest wiele miast i gdyby zainwestowano sporo pieniędzy, to one wyglądałyby zupełnie inaczej, wyglądałyby pięknie”

Kaczyński w swoim wystąpieniu podkreślał rolę patriotyzmu - zarówno lokalnego, jak i tego ogólnokrajowego w konsolidacji społeczeństwa. Ocenił, że w samorządach potrzebna jest empatia i odnowa. Mówił też o planach na najbliższe cztery lata dla Lubelszczyzny - m.in. dotyczących inwestycji drogowych, odnoszących się do kultury, sportu i seniorów.

„Jeśli to wszystko czytam, to myślę, że należy użyć jednego słowa, które jest bardzo ważne i to w różnych znaczeniach w Polsce. To jest słowo odnowa, która ma swoje znaczenie w sensie politycznym, choć ja nie chciałbym go używać, bo używano go w czasie komunizmu, były kolejne odnowy (...) ale jest i inne znaczenie tego słowa - Polskę trzeba odnowić także w sensie można powiedzieć fizycznym” - powiedział prezes PiS. „Polska ma ogromny zasób ukrytego piękna, które jest ukryte w architekturze, budynkach, tym wszystkim, co jest dzisiaj zaniedbane, a co można postawić na nogi” - zauważył.

Wskazał, że „jest wiele miast i gdyby zainwestowano sporo pieniędzy, to one wyglądałyby zupełnie inaczej, wyglądałyby pięknie”. Zapewnił, że takie pieniądze będą i to nie tylko ze środków z UE. Jeśli chodzi o Zamość - podkreślił Kaczyński - to PiS chodzi o to, aby „była to pewna całość, funkcjonalna pod każdym względem i jednocześnie piękna, nowoczesna jeśli chodzi o oświatę, sport, kolejne ścieżki rowerowe wokół tego miasta”.

„Krótko mówiąc, to miasto powinno być tak skonstruowane, aby z jednej strony ta konstrukcja wyrażała empatię wobec wszystkich mieszkańców - także najstarszych i dzieci, a z drugiej konsolidowała. Nie ma dobrego samorządowca, który nie jest człowiekiem pełnym empatii dla innych i chodzi o to, aby ta empatia, oczywiście w sposób zgodny z prawem, była czymś, co wpływa na decyzje wobec obywateli, którzy zgłaszają się do urzędów” - powiedział prezes PiS.

Kaczyński: "Pamiętajcie państwo, że PiS było zawsze przeciwko polityce metropolitalnej, było zawsze za zrównoważonym rozwojem, za wyrównywaniem różnic"

Kaczyński zadeklarował, że poparcie PiS w wyborach samorządowych ma obecny prezydent Zamościa Andrzej Wnuk. „Jestem przekonany, że wybór pana prezydenta na kolejną, dłuższą kadencję (...), że wybór tych doświadczonych radnych, którzy już stanowili dobry, zwarty zespół pracujący dla miasta, to będzie coś, co wzmocni Zamość, wzmocni Zamojszczyznę, wzmocni ziemię lubelską” - powiedział.

Wskazał, że w woj. lubelskim PKB na jednego mieszkańca jest mniejsze niż połowa średniej UE. „Więc jest naprawdę dużo do zrobienia, ale trzeba wierzyć, że to można zrobić. Pamiętajcie państwo, że PiS było zawsze przeciwko polityce metropolitalnej, było zawsze za zrównoważonym rozwojem, za wyrównywaniem różnic. I tak będzie dalej” – zapewnił.

Andrzej Wnuk, który nie jest członkiem PiS i startuje z własnego komitetu wyborczego, powiedział, że przez ostanie lata miasto bardzo zmieniło. „Dotrzymaliśmy słowa, zmieniliśmy Zamość na lepsze. Powstało 57 nowych dróg, nowe ścieżki rowerowe, dwa nowe mosty, trzy nowe ronda, hala sportowa. Dla Zamościa to była naprawdę dobra zmiana i trzeba, żeby ta dobra zmiana była kontynuowana” – mówił. Podkreślił, że miasto ma wsparcie ze stolicy kraju. „My jako małe miasto na końcu świata, możemy zawsze liczyć na wsparcie Warszawy i to wsparcie było widoczne” - zaznaczył.

„Mamy potężne plany inwestycyjne. Pierwszego roku wydaliśmy 28 mln zł na inwestycje, każdego roku coraz więcej, w tym roku wydajemy 100 mln zł. Żeby ten trend inwestycyjny w Zamościu się utrzymał musimy współpracować z rządem. Rząd Prawa i Sprawiedliwości nam pomoże, będziemy pisać dobre wnioski, one będą przyjmowane” - dodał Wnuk.