PO chce odwołania ministra rolnictwa Krzysztofa Jurgiela. Główne zarzuty Platformy pod jego adresem to grożąca Polsce utrata części środków UE na politykę rolną i brak skutecznych działań w walce z ASF. Sejm ma się zająć wnioskiem PO ws. wotum nieufności dla Jurgiela na początku lipca.
      
            Wniosek Platformy został złożony w Sejmie w zeszłym tygodniu. Z informacji dostępnych na stronach Kancelarii Sejmu wynika, że posłowie rozpatrzą go na posiedzeniu w dniach 3-6 lipca.

Autorka wniosku, posłanka PO Dorota Niedziela podkreśla w rozmowie z PAP, że chodzi przede wszystkim o debatę na temat problemów rolnictwa. "Chcemy poważnej debaty, ponieważ minister Jurgiel unika rozmowy, nie odpowiada na nasze interpelacje, na posiedzeniach komisji udziela nam zdawkowych odpowiedzi na zadawane pytania" - mówi Niedziela.

Wśród głównych zarzutów pod adresem szefa resortu rolnictwa wymienia m.in. grożącą Polsce utratę znacznej części funduszy UE, w tym środków w ramach unijnej wspólnej polityki rolnej. "Chcemy zmusić rząd do tego, żeby się wziął do roboty i stworzył koalicję do tego, żeby cięcia we wspólnej polityce rolnej były jak najmniejsze" - zaznacza posłanka.

Innym istotnym z punktu widzenia posłów Platformy tematem jest ASF. "Już choćby za tę jedną sprawę minister Jurgiel powinien być odwołany, bo rzeczywiście nic nie robi w tej sprawie. To są wszystko jakieś pozorowane działania, jakieś grupy, pełnomocnicy, wymyślenie jakiegoś głupiego płotu, zamiast wzmocnienia inspekcji weterynaryjnej, która od dawna bije na alarm, że brakuje jej pieniędzy" - wskazuje Niedziela.

W uzasadnieniu wniosku PO o wotum nieufności dla ministra rolnictwa przypomniano, że podobną inicjatywę Platformy Sejm odrzucił 12 września 2017 r. "Niestety, zarzuty podniesione w ówczesnym wniosku nie straciły na aktualności, a ponadto kolejne 10 miesięcy braku działań ze strony ministra Krzysztofa Jurgiela wyrządziło dodatkowe szkody polskiej wsi. Minister Krzysztof Jurgiel wciąż udowadnia, że nie dba o interesy polskich rolników i rozwój obszarów wiejskich" - ocenia Platforma we wniosku.

Podnosi w nim także kwestię toczących się obecnie negocjacji nad kształtem wieloletnich ram finansowych UE na lata 2021-2027. Zgodnie z przedstawioną niedawno przez Komisję Europejską propozycją Polska miałaby w ramach wspólnej polityki rolnej otrzymać ok. 1 proc. mniej na dopłaty bezpośrednie dla rolników i ok. 25 proc. mniej na fundusz rozwoju obszarów wiejskich. W uzasadnieniu wniosku o wotum nieufności dla Jurgiela pada m.in. zarzut, że szef MRiRW "wykazuje się wyjątkową biernością w staraniach o fundusze europejskie".

W dalszej jego części jest również mowa o epidemii ASF (afrykańskiego pomoru świń), która ogarnęła Polskę, co - zdaniem wnioskodawców - grozi "upadkiem sektora hodowli trzody chlewnej". "Minister Krzysztof Jurgiel obciążył rolników całym ciężarem kosztów związanych z ASF, a sam forsuje budowę zapory na wschodniej granicy za ok. 300-500 milionów złotych" - podkreślają autorzy wniosku w uzasadnieniu. W ich ocenie minister nie sprawdził się w obliczu tego wyzwania.

Kolejne argumenty, które - zdaniem PO - przemawiają za tym, by szef resortu rolnictwa i rozwoju wsi stracił stanowisko, to "upartyjnione, niewydolne i zbiurokratyzowane" instytucje podległe Jurgielowi, które "nie poradziły sobie z pomocą dla tysięcy gospodarstw dotkniętych skutkami klęsk żywiołowych w 2017 r.

Platforma krytykuje też uchwaloną w zeszłym roku ustawę o ziemi. Jak wskazuje PO musiała ona być już kilka razy nowelizowana, "bo w przeciwnym razie, oprócz paraliżu w przekazywaniu gruntów małżonkom dzieci rolników, doszłoby do paraliżu inwestycyjnego w drogownictwie, energetyce czy górnictwie".