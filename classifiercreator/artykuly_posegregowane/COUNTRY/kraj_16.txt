W całej Polsce trwają kontrole w tzw. escape roomach. Oczekuję od właścicieli, aby do czasu ich zakończenia powstrzymali się od prowadzenia tej działalności - napisał w sobotę na Twitterze szef MSWiA Joachim Brudziński, odnosząc się do tragedii w tzw. escape roomie w Koszalinie.
      
            W piątek po godz. 17.00 w tzw. escape roomie w Koszalinie doszło do pożaru, w którym zginęło pięć dziewcząt, a jeden mężczyzna jest ciężko poparzony.

Jak napisał szef MSWiA, w całej Polsce trwają kontrole policji oraz straży pożarnej w tzw. escape roomach. "Oczekuję od właścicieli aby do czasu zakończenia kontroli powstrzymali się od prowadzenia tej działalności. Przypominam o konsekwencjach prawnych grożących za spowodowanie zagrożenia utraty zdrowia i życia" - zaznaczył.

Dodał, że polecił komendantom policji i straży pożarnej oraz właściwym departamentom MSWiA szczegółową analizę obecnych przepisów prawnych, regulujących prowadzenie działalności gospodarczej typu escape room. "Będę rekomendował zmianę tych przepisów. Już po wstępnych kontrolach widać, że część z tych #escaperoom zostało zarejestrowanych jako zwykła działalność gospodarcza. Właściciele muszą liczyć się z konsekwencjami prawnymi za spowodowanie zagrożenia zdrowia i życia. Tym bardziej, że szczególnie narażone mogą być dzieci" - ocenił Brudziński.