Prezydent Andrzej Duda odznaczył pośmiertnie posłankę Prawa i Sprawiedliwości Jolantę Szczypińską Krzyżem Komandorskim z Gwiazdą Orderu Odrodzenia Polski. Posłanka została odznaczona m.in. za działalność na rzecz przemian demokratycznych w Polsce.
      
            W Kościele Mariackim w Słupsku rozpoczęła się w poniedziałek msza św. pogrzebowa posłanki PiS Jolanty Szczypińskiej, której przewodniczy biskup diecezji koszalińsko-kołobrzeskiej ks. Edward Dajczak. W uroczystościach uczestniczą m.in. prezydent Andrzej Duda wraz z małżonką, prezes PiS Jarosław Kaczyński, marszałkowie Sejmu i Senatu - Marek Kuchciński i Stanisław Karczewski, a także ministrowie.

Na początku nabożeństwa poinformowano o tym, że prezydent "za wybitne osiągniecia podejmowane z pożytkiem dla kraju w działalności państwowej i publicznej, za działalność na rzecz przemian demokratycznych w Polsce" odznaczył pośmiertnie Jolantę Szczypińską Krzyżem Komandorskim z Gwiazdą Orderu Odrodzenia Polski.

Jolanta Szczypińska zmarła 8 grudnia po ciężkiej chorobie. Miała 61 lat.

Szczypińska z zawodu była pielęgniarką. W latach 80. zakładała Solidarność w Służbie Zdrowia w Słupsku. Działała w podziemiu. Karierę polityczną zaczynała w Porozumieniu Centrum, partii Jarosława Kaczyńskiego. Następnie była wśród współzałożycieli Prawa i Sprawiedliwości. Była posłanką na Sejm RP ze Słupska w IV, V, VI, VII oraz obecnej kadencji.