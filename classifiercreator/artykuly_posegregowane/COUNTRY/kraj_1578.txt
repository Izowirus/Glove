Prawo i Sprawiedliwość dotrzymuje słowa i realizuje obietnice; PO-PSL zwodzą Polaków, nie są wiarygodni - ocenił w poniedziałek szef sztabu wyborczego PiS Tomasz Poręba. Jak dodał, politycy PO-PSL mówią o bezpieczeństwie, a za ich rządów zlikwidowano 477 posterunków policji.
      
            Poręba w poniedziałek na konferencji prasowej zwrócił uwagę, że od kilku dni lider PO Grzegorz Schetyna "obiecuje Polakom po raz kolejny dziesiątki nowych rzeczy". Wskazał na obietnice dotyczące m.in.: edukacji, służby zdrowia, czy też "szeroko rozumianego rozwoju gospodarczego".

"My, drodzy państwo uważamy, że to jest kolejne - ze strony Platformy - obiecywanie, po raz kolejny zwodzenie Polaków. Ponieważ osiem lat rządów PO-PSL, to był naprawdę wystarczający czas, aby te wszystkie obietnice, te wszystkie zobowiązania, o których dziś mówi PO, po prostu zrealizować" - mówił szef sztabu PiS.

W tym kontekście zwrócił uwagę na to, że każdy Polak "chce mieć poczucie bezpieczeństwa". "Co robiła Platforma Obywatelska i PSL w latach 2008-2015? Otóż w tych latach zlikwidowano za rządów PO-PSL aż 477 posterunków policji" - podkreślił Poręba.

Odniósł się też do działalności polityków PSL, wskazując, że przedstawiciele ludowców wielokrotnie zapewniali, iż to nie oni są odpowiedzialni za prywatyzację polskich firm. "Warto przyjrzeć się również PSL w wymiarze wiarygodności i dotrzymywania słowa" - ocenił Poręba. Jego zdaniem, PSL sprywatyzowało "co najmniej kilkaset spółek skarbu państwa". W trakcie konferencji zaprezentowano planszę z nazwami kilkudziesięciu firm.

"To wszystko sprowadza się do jednego wspólnego mianownika, jeśli chodzi o PSL i PO, jeśli chodzi o składane obietnice. To wszystko są słowa, to są puste obietnice, to są niewiarygodne obietnice, dlatego że za rządów PO i PSL w Polsce, są albo likwidowane posterunki albo sprzedawane zakłady" - przekonywał polityk PiS.

"My drodzy państwo, to co obiecujemy, to realizujemy. To do czego się zobowiązujemy, to w tych tematach staramy się dotrzymać słowa" - zadeklarował Poręba. Zwrócił w tym kontekście uwagę na programy społeczne, wprowadzone przez rząd PiS, m.in. program 500 plus, czy obniżenie wieku emerytalnego. "Dotrzymaliśmy słowa i jesteśmy wiarygodni w polityce"- podkreślił.

Zapowiedział jednocześnie że w najbliższych dnia PiS będzie organizować konferencję prasowe, na których będzie prezentować "przykłady właśnie takiej polityki Platformy i PSL - jeśli chodzi o zwijanie Polski, jeśli chodzi o wyprzedawanie Polski".

Poręba odniósł się także do jednego z haseł na billboardach PO. "Dziękuję PO za docenienie naszych rządów. Za to, że PO właśnie opublikowała billboard, którego głównym hasłem, przesłaniem jest +Polska ma przyszłość+" - mówił szef sztabu PiS.

"Tak drodzy państwo, Polska ma przyszłość. Pod rządami Prawa i Sprawiedliwości Polska się rozwija, Polska jest wśród krajów rozwiniętych, jest najniższe bezrobocie, jest szybki wzrost gospodarczy, jest uszczelnienie VAT. Wszystko to, co wpływa na rozwój Polski i to, co się właśnie w tym haśle PO ogniskuje" - tłumaczył.

"Polska pod rządami PiS ma przyszłość. Dziękuję Platformie za to, że na tych billboardach przyznaje, że rzeczywiście Polska idzie do przodu i pod rządami PiS się dobrze rozwija" - podkreślił Poręba.