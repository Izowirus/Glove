Senat poparł w piątek z poprawkami nowelizację ustawy umożliwiającą wprowadzenie tzw. e-dowodów. Nowe dokumenty mają być  bezpiecznym i bezpłatnym narzędziem do komunikacji elektronicznej z administracją, służbą zdrowia i podmiotami komercyjnymi.
      
            Za całością ustawy opowiedziało się jednogłośnie 84 senatorów.

Wcześniej Komisja Samorządu Terytorialnego i Administracji Państwowej zarekomendowała wprowadzenie do projektu czterech poprawek. Pierwsza usuwa ewentualną możliwość wnioskowania o wydanie dowodu osobistego z podpisem osobistym dla osoby, która nie ukończyła 13 roku życia.

Druga poprawka koryguje zmiany w ustawie o Krajowym Rejestrze Sądowym w zakresie stosowania podpisu osobistego. Pozostałe poprawki mają charakter porządkujący i redakcyjny.

Wydawanie nowych dowodów osobistych z warstwą elektroniczną, czyli tzw. e-dowodów, rozpocznie się od marca 2019 roku. Zgodnie z przyjętą w piątek przez Senat nowelizacją ustawy o dowodach osobistych i niektórych innych ustaw dotychczas posiadane dokumenty zachowają ważność do upływu terminów w nich określonych. Chętni będą jednak mogli wymienić dowód wcześniej.

Nowy dowód będzie bezpiecznym i bezpłatnym narzędziem do komunikacji elektronicznej z administracją, służbą zdrowia i podmiotami komercyjnymi. E-dowód w sposób jednoznaczny będzie potwierdzał tożsamość obywatela.

"Przepisy ustawy przewidują możliwość zawieszenia maksymalnie na 14 dni certyfikatów zamieszczonych w warstwie elektronicznej dowodu osobistego w przypadku czasowej utraty kontroli nad dokumentem. Konsekwencją zawieszania certyfikatów jest zawieszenie ważności dowodu osobistego, a czynności dokonane w okresie zawieszenia certyfikatów nie będą wywoływały skutków prawnych" - mówił w czwartek senator sprawozdawca Arkadiusz Grabowski.

Nowy dowód będzie wyposażony w środek identyfikacji elektronicznej (tzw. profil osobisty), zapewniający wysoki poziom zaufania, który umożliwi potwierdzenie tożsamości w usługach online.

W nowym dowodzie będą zamieszczane także dane pozwalające opatrzyć dokument elektroniczny zaawansowanym podpisem elektronicznym - będzie on tak samo ważny jak podpis własnoręczny.

E-dowód będzie również służył do potwierdzania obecności jego posiadacza w placówkach ochrony zdrowia, co pozwoli uszczelnić system rozliczeń usług medycznych. Ponadto będzie zawierał aplikację ICAO (dokument podróży z cechą biometryczną "zdjęcie twarzy"), która - jak zapewniają autorzy projektu - zapewni szybszą odprawę jego właściciela na lotniskach.