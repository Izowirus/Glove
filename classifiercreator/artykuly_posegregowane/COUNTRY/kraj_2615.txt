Bruksela, Belgia, 29.06.2018. Premier Mateusz Morawiecki podczas konferencji prasowej na zakończenie szczytu UE w Brukseli, 29 bm. (mr/sko)  Archiwum PAP/Marcin Kmieciński 
                                        

            Jedyny realistyczny scenariusz na przyszłość Unii Europejskiej to "Europa ojczyzn", czyli Europa współpracujących ze sobą państw członkowskich – powiedział w środę w TVP Info premier Mateusz Morawiecki. Podkreślił też konieczność wzmocnienia polityki obronnej UE.
      
            Premier wziął w środę udział w Strasburgu w debacie na temat przyszłości Europy w europarlamencie.

Szef rządu rozważając możliwe warianty na przyszłość dla Unii Europejskiej, ocenił w rozmowie z TVP Info, że jedyny realny scenariusz to "Europa ojczyzn" - czyli Europa współpracujących ze sobą państw członkowskich, które "stawiają tamę" różnego rodzaju agresjom jak np. Rosji na Ukrainę, czy na Bliskim Wschodzie.

Zaznaczył jednocześnie, że do tego konieczne jest wzmocnienie polityki obronnej. "Europa powinna sama dokonać wysiłku, również w zakresie polityki obronnej, przynajmniej na takim poziomie, jak Polska, czyli 2 proc. PKB rocznie na politykę obronną" – podkreślił premier.

Jego zdaniem, europejska polityka obronna powinna być uzupełnieniem dla NATO. Przypomniał, że podobne stanowisko zajął podczas ubiegłotygodniowego posiedzenia Rady Europejskiej w Brukseli. "Mocno podkreślałem jak ważne jest to, żeby tą spójność transatlantycką utrzymać, bo niektórzy chcą potrząsnąć tą naszą łódką i jest to tylko w interesie Rosji i innych globalnych mocarstw" – ocenił Morawiecki.

Przekonywał, że dla przyszłości Europy niezwykle ważny jest sojusz z USA. Dodał, że polski głos jest tutaj "głosem stabilizującym, głosem otrzeźwienia, głosem zdrowego rozsądku".

Pytany o plany tworzenia odrębnego budżetu strefy euro, szef rządu wyraził pogląd, że jeśli on faktycznie powstanie, nie będzie miał jakiś istotnych rozmiarów. Według niego, w samym eurolandzie jest "daleko idąca niezgodność opinii" co do utworzenia takiego budżetu. Podkreślił jednak, że Polska jest "żywotnie zainteresowana" stabilnością i rozwojem strefy euro.

Odnosząc się do ewentualnego przyjęcia wspólnej europejskiej waluty, premier powiedział, że można o tym pomyśleć, kiedy Polska "dogoni" kraje strefy euro pod względem rozwoju gospodarczego.