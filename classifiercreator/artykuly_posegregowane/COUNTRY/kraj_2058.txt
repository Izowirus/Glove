Inauguracja kampanii wyborczej PiS odbędzie się w pierwszych dniach września, prawdopodobnie w Warszawie - zapowiedział w piątek szef sztabu wyborczego PiS Tomasz Poręba. Jak dodał, wtedy planowana jest też prezentacja hasła kampanii wyborczej.
      
            Szef sztabu wyborczego PiS Tomasz Poręba pytany był w Polsat News o datę zapowiadanej na wrzesień inauguracji kampanii wyborczej PiS. "To będą pierwsze dni września. To będzie duża konwencja, podczas której narzucimy - myślę - temat tej kampanii" - powiedział Poręba. Jak dodał, prawdopodobnie wtedy zostanie zaprezentowane hasło kampanii wyborczej.

Na pytanie o to, w jakim mieście odbędzie się inauguracja, Poręba odparł: "myślę, że będzie w Warszawie".

Zgodnie z rozporządzeniem premiera Mateusza Morawieckiego wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.