Śmierć Jolanty Szczypińskiej to bardzo smutna wiadomość; to ciężki cios - powiedział prezes PiS Jarosław Kaczyński. Dodał, że mimo choroby była osobą szczęśliwą i pełną życia, która angażowała się w polskie sprawy od wielu lat. Była piękną postacią naszego ruchu - dodał w rozmowie z PAP.

      
            Jolanta Szczypińska, posłanka PiS, zmarła w sobotę o godz. 11.00. Miała 61 lat.

Prezes PiS wspominał Szczypińską w rozmowie z PAP. "Była taką piękną postacią naszego ruchu" - powiedział. Wskazywał, że poznał ją podczas kampanii wyborczej w 1991 r., w czasach Porozumienia Centrum. "Natomiast tam sobie skojarzyłem, że przedtem już o niej słyszałem jako działacz Komitetu Helsińskiego, jako bardzo prześladowanej, bitej, jeszcze także po tej amnestii 1986 roku, kiedy bezpieka tam się trochę uspokoiła, działaczce podziemia. W jakimś momencie się zorientowałem, że ta pani, z którą rozmawiam, to jest właśnie ta osoba i od tej pory żeśmy się znali" - wspominał prezes PiS.

"To była taka dobra osoba, bardzo zaangażowana w polskie sprawy od wielu, wielu lat, której życie się układało nie najlepiej" - podkreślił.

Kaczyński odniósł się również do choroby posłanki. "Bóg sprawił, bo ona miała odejść na początku lat 2000, bo tak wszyscy lekarze mówili, a ona przeżyła jeszcze 18 lat w jako takim zdrowiu, czynnie i służąc dobrej sprawie" - podkreślił. "Miała cechę, ona była taka czynnie dobra - potrafiła sama w tym 2000, może 2001 roku jechać pociągami nocnymi, takimi powiatowymi pociągami, do jakiegoś miasteczka na Mazurach, żeby odbyć, na prośbę umierającej, taką ostatnią rozmowę z nią, bo one się znały ze szpitala" - mówił, zaznaczając, że już wtedy Szczypińska była ciężko chora.

"Była też taka pełna życia, mimo choroby, taka, która potrafiła i się śmiać i się bawić i być taka całkowicie, mimo tego, szczęśliwa" - podkreślił.

Kaczyński wspominał Szczypińską także na antenie TVP Info. "Była działaczką +Solidarności+, działaczką podziemia, prześladowaną, bitą. Później, w III RP, też nie odzyskała pracy. Znajdowała się w bardzo trudnej sytuacji, mimo wszystko angażowała się, była szefem organizacji słupskiej, wtedy jeszcze województwa słupskiego, Porozumienia Centrum i to w tych ciężkich czasach dla partii. Później zaangażowała się w działalność Prawa i Sprawiedliwości, została posłem" - zaznaczył.

"Od 2000 r. bardzo, bardzo ciężko chorowała. I mimo tej choroby, mimo cierpień, działała z całą energią i zachowywała taką radość życia, mimo wszystko, mimo, że przecież wiedziała, że jest chora i była wyjątkowo dobra. Potrafiła sama cierpiąc - i to bardzo cierpiąc - pomagać innym cierpiącym. Była solidarna wobec ludzi, których spotykała krzywda. Ona sama była osobą, którą w życiu spotkało bardzo wiele krzywd" - podkreślił prezes PiS.

"Jej śmierć jest przedwczesna i mogę powiedzieć tylko jedno, że to jest dla nas bardzo, bardzo smutna wiadomość. To jest dla nas coś, czego musieliśmy się spodziewać. To przyjmujemy jako ciężki cios, dla nas partii, ja też osobiście przyjmuje jako bardzo, bardzo ciężkie uderzenie, jako bardzo, bardzo ciężki cios" - mówił Kaczyński.

W rozmowie z TVP Info prezes PiS nawiązał do tego, że z wykształcenia Jolanta Szczypińska była pielęgniarką. "Była i to zawsze w tym najlepszym tego słowa znaczeniu" - ocenił. "Ona mogła wrócić do zawodu, to jest paradoks tych lat, na bardzo krótko i właściwie przez większość czasu nie w pełni wykonując zadania pielęgniarki. Pracowała w przychodni, bardzo długo nie miała pracy, była bezrobotna, ale ta dusza osoby, która ma pomagać, w niej zawsze pozostawała" - dodał.

"Nie ma tutaj czasu na przykłady, ale potrafiła pomóc komuś umierającemu, odchodzącemu, kiedy sama była jeszcze była, jak to się mówi, wydało się wtedy, nad grobem, kiedy to wymagało naprawdę ogromnego poświęcenia" - powiedział Kaczyński.

Szczypińska urodziła się 24 czerwca 1957 r. w Słupsku. W 1979 r. skończyła Policealne Studium Medyczne na kierunku pielęgniarstwo, z zawodu była dyplomowaną pielęgniarką.

W latach 80. zakładała Solidarność w służbie zdrowia w Słupsku. Działała w podziemiu. Od początku lat 90. należała do Porozumienia Centrum. W PiS była wiceprzewodniczącą klubu parlamentarnego i prezesem Zarządu Okręgowego PiS w Słupsku.

Była posłanką na Sejm RP ze Słupska w IV, V, VI, VII i w obecnej kadencji. Była członkiem komisji zdrowia, a w ostatniej kadencji pracowała też w komisji łączności z Polakami za granicą oraz komisji regulaminowej, spraw poselskich i immunitetowych.

Była w delegacjach Sejmu i Senatu do Zgromadzenia Parlamentarnego NATO, do Zgromadzenia Parlamentarnego Sejmu i Senatu RP i Sejmu Republiki Litewskiej. Pracowała też w czterech zespołach parlamentarnych – jako wiceprzewodnicząca w polsko-chorwackim i polsko-palestyńskim i jako członek w polsko-ukraińskim i w polsko-tajwańskim.

Na stronie internetowej pisała o sobie: "W wolnych chwilach słucham dobrej muzyki, szczególnie klasycznej, ale także bluesa, jazzu i rocka. Najchętniej czytam powieści biograficzne, historyczne oraz oczywiście ukochaną poezję. Lubię aktywny wypoczynek, czyli spacery, biegi, wyprawy piesze i rowerowe. Uwielbiam lato i słońce, a więc gdy nadchodzą wakacje, najchętniej odpoczywam na wybrzeżu Bałtyku oraz wśród jezior i lasów pięknych Kaszub. Szczególnym sentymentem i uczuciem darzę także Bieszczady, do których zawsze powracam. Mam duszę wiecznego trapera i pielgrzyma, dlatego stale jestem w drodze. Ogromną radość sprawia mi poznawanie świata i ludzi z wielu narodów i kultur".

"Bóg – Honor – Ojczyzna – zawsze były i pozostaną dla mnie największymi wartościami w życiu, dlatego też swoją pracę traktuję jako odpowiedzialną służbę Rzeczypospolitej i drugiemu człowiekowi" – pisała. "+Bądź wierny. Idź+ – te słowa Zbigniewa Herberta są dla mnie życiowym drogowskazem... więc idę ciągle dalej" – odnotowała w biogramie.