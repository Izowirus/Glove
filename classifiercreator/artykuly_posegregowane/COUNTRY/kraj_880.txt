Będę pracował dla wszystkich mieszkańców, obojętnie na kogo głosowali – zadeklarował na poniedziałkowej konferencji prasowej Jacek Majchrowski, który po raz piąty wygrał wybory prezydenckie w Krakowie.
      
            "Wszyscy mieszkańcy, którzy dbają o Kraków, którzy myślą o Krakowie są dla mnie najważniejsi. Dla nich będę pracował. Dla wszystkich. Podkreślam to bardzo wyraźnie: obojętnie na kogo głosowali, to są moi mieszkańcy" – mówił.

Majchrowski powiedział, że w kolejnej kadencji będzie skupiał się na komforcie życia w mieście. Zapowiedział, że te inwestycje, które już trwają będą kontynuowane i ma nadzieję, że rozpocznie się m.in. budowa północnej obwodnicy Krakowa i trasy S7. Prezydent podkreślił, że kontynuowana będzie walka ze smogiem i rozwój terenów zielonych. "Chcę stworzyć 2-3 wielkie obszary zielone, które będą służyły mieszkańcom przez długie lata" - zapowiedział.

W II turze Jacek Majchrowski, startujący z poparciem Koalicji Obywatelskiej, uzyskał 61,94 proc. głosów. Na kandydatkę Zjednoczonej Prawicy Małgorzatę Wassermann zagłosowało 38,06 proc. wyborców.

Majchrowski podziękował wszystkim mieszkańcom, którzy wzięli udział w wyborach i podkreślił, że w Krakowie padł rekord frekwencji w wyborach samorządowych. Wynosiła ona 55,27 proc.

"To świadczy bardzo dobrze o mieszkańcach Krakowa, którzy wiedzą o tym, że to od nich zależy, jak będzie wyglądało miasto, jak będziemy współpracować i kto będzie tym miastem kierował" – powiedział Majchrowski. Podziękował także wyborcom Małgorzaty Wassermann.

"Nigdy nie dzieliłem mieszkańców pod względem poglądów politycznych. Nie chce się absolutnie mieszać w żadne polityczne przepychanki, które się odbywają w centrali, na górze. Mnie to absolutnie nie interesuje" – zadeklarował.

Obecna kadencja samorządu kończy się 16 listopada. 21 listopada najprawdopodobniej nastąpi zaprzysiężenie nowych radnych i prezydenta. "Dzień później, w czwartek podam skład mojej ekipy kierowniczej, ale także pewne rzeczy, które chcę zmienić w strukturze magistratu i jednostkach miejskich" – powiedział. Dodał, że zmiany te są jeszcze w fazie dyskusji i - jak zastrzegł - "nie jest rewolucjonistą".

Pytany o współpracę z Małgorzatą Wassermann nowo wybrany prezydent Majchrowski powiedział, że "zawsze był otwarty na współpracę ze wszystkimi".

Odnosząc się do piątkowej wypowiedzi Małgorzaty Wassermann, która mówiła, że jeśli wybory wygra Jacek Majchrowski to Kraków "będzie bastionem partii opozycyjnych", a "partie za swoje poparcie wystawią Jackowi Majchrowskiemu rachunek i to bardzo szybko", prezydent powiedział, że "nigdy nie brał kredytu, żeby musiał go spłacać".

Dodał, że tylko raz miał politycznego wiceprezydenta, który dość szybko zrezygnował. "I od tej pory wszystkie stanowiska kierownicze w urzędzie osobiście sam obsadzałem bez żadnych konsultacji politycznych. Wychodzę z założenia, że osoby, które są moimi zastępcami do jakichś konkretnych spraw, muszą być w tym dziale mądrzejsze od mnie. Nie widzę możliwości, żeby to byli politycy. To muszą być zawsze fachowcy. Tego się trzymałem i tego będę się trzymał" - zaznaczył.

Zapytany, czy to jego ostatnia kadencja Majchrowski powiedział, że to pytanie powraca od trzech kadencji. "Nie będą odpowiadał, żeby potem nie było, że ktoś mnie trzyma za słowo, ale sądzę, że tak" - powiedział.

Majchrowski wystartował w wyborach mając poparcie Platformy Obywatelskiej, Nowoczesnej, SLD, PSL i własnego zaplecza - Przyjaznego Krakowa. Ugrupowania te wystawiły też wspólną listę kandydatów do Rady Miasta - KWW Jacka Majchrowskiego "Obywatelski Kraków". Zdobył on 23 mandaty w 43-osobowej Radzie Miasta Krakowa.

Majchrowski jest prawnikiem i historykiem doktryn politycznych.