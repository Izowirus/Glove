Zazadnia, 19.07.2018. Uszkodzony most na drodze do Morskiego Oka oraz granicy ze Słowacją, w okolicy miejscowości Zazadnia, 19 bm. (mr)  PAP/Grzegorz Momot
                                        

            W Tatrach z powodu intensywnych opadów deszczu sytuacja jest trudna, zarówno dla turystów, jak i taterników - mówi PAP naczelnik TOPR Jan Krzysztof. Dodał, że doświadczeni taternicy muszą sami ocenić gdzie i kiedy mogą iść.
      
            W czwartek z powodu intensywnych opadów deszczu i podtopień władze Tatrzańskiego Parku Narodowego (TPN) zdecydowały o zamknięciu niektórych szlaków turystycznych.

Naczelnik TOPR, który w rozmowie z PAP zastrzegł, że najbardziej aktualnych informacji o sytuacji w Tatrach udziela TPN, zwrócił także uwagę, że dopiero po ustaniu opadów będzie można ocenić stan górskiej infrastruktury. "Wiem, że część dróg dojazdowych do schronisk jest dość poważnie uszkodzonych. Gdy ustaną opady będzie można ustalić, czy będzie można je szybko udrożnić, czy też będzie to wymagało jakichś obejść specjalnych np. drogi na Halę Gąsienicową" - mówił Jan Krzysztof.

Szef TOPR podkreślił też, że jeśli chodzi o doświadczonych taterników, to muszą oni sami ocenić gdzie i kiedy mogą wyjść w góry. Zwrócił uwagę, że obecna sytuacja może się też poprawić. "U nas jest tak, że dosyć szybko te wody spływają i dosyć szybko sytuacja się stabilizuje. I jeżeli nie nastąpią jakieś trwałe uszkodzenia, to tutaj nic się specjalnego nie dzieje" - mówił.

Dodał, że szczegółowe informacje o ewentualnych trwałych uszkodzeniach, takich jak np. osuwiska, będą mogły być podane dopiero w najbliższych dniach.

Z najnowszego komunikatu Tatrzańskiego Parku Narodowego, który ukazał się o godz. 11.25, wynika, że obecna sytuacja w Tatrach jest niebezpieczna. "W wyniku intensywnych opadów deszczu wiele górskich potoków zamieniło się w rwące rzeki. Miejscami woda wystąpiła z koryt, przez co szlaki zostały podtopione. Część z nich zmuszeni byliśmy zamknąć. Jest niebezpiecznie, odradzamy wyjść w góry!" - głosi komunikat.

TPN podał też, że z powodu intensywnych opadów deszczu zamknięte są: szlak z Wodogrzmotów Mickiewicza do Doliny Pięciu Stawów Polskich; szlak wokół Morskiego Oka oraz na Rysy; mostek przy Wielkim Stawie w Dolinie Pięciu Stawów Polskich; odcinek Ścieżki nad Reglami z Polany Małołąckiej do Przysłopu Miętusiego; szlak przez Dolinę Małej Łąki na Przełęcz Kondracką; szlak z Kuźnic na Przełęcz między Kopami, Doliną Jaworzynki; szlak na Kasprowy Wierch z Kuźnic, przez Myślenickie Turnie; szlak z Murowańca do Czarnego Stawu; szlak z Brzezin do Murowańca; szlak z Murowańca na Rówień Waksmundzką; szlak z Rusinowej Polany na Polanę pod Wołoszynem; szlak z Wodogrzmotów Mickiewicza na Psią Trawkę.

TPN dodał też, że Jaskinia Mroźna została częściowo zalana i jest nieczynna do odwołania.

Podobnie droga Oswalda Balzera z Zakopanego do Morskiego Oka przez Cyrhlę jest zamknięta na wysokości mostu na potoku Sucha Woda, ze względu na wysoki stan wód i zarwanie sporego fragmentu asfaltu. W związku z tym Dyrekcja TPN otworzyła dla ruchu wewnętrzną drogę z Zazadniej do Małego Cichego.

TPN apeluje też, by turyści nie podchodzili do potoków, gdyż jest to bardzo niebezpieczne.