Od 27 kwietnia do 6 maja doszło do 850 wypadków, w których zginęły 72 osoby, a 1 081 osób zostało rannych. Zatrzymano 3 582 kierowców prowadzących pod wpływem alkoholu - poinformowała w poniedziałek PAP Komenda Główna Policji.
      
            Od piątku, 27 kwietnia, policja prowadziła działania kontrolno-prewencyjne "Bezpieczny weekend", w związku z wyjazdami na długi weekend majowy. Działania trwały do niedzieli, 6 maja, wieczorem. Funkcjonariusze policji skupili się głównie na wyjazdach i wjazdach do większych miast, gdzie było najwięcej utrudnień. Kontrole w głównej mierze dotyczyły przekraczania prędkości i jazdy pod wpływem alkoholu. Ostatniego dnia majówki, w niedzielę, na drogi skierowano najwięcej patroli - ponad 5 tys. policjantów ruchu drogowego.

Jak poinformował PAP podkomisarz Robert Opas z Komendy Głównej Policji, od 27 kwietnia do niedzieli 6 maja policja odnotowała 850 wypadków, w których zginęły 72 osoby a 1 081 osób zostało rannych. Zatrzymano 3 582 nietrzeźwych kierowców.



"Ostatnia doba okazała się najtragiczniejsza - jej bilans to 11 ofiar śmiertelnych" - powiedział Opas. Podczas ostatniej doby majówki odnotowano 104 wypadki, zatrzymano 284 osoby kierujące pojazdami pod wpływem alkoholu.

Policja przestrzega, że choć akcja "Bezpieczny weekend" się skończyła, na drogach nadal będą wzmożone kontrole. "Dzisiaj również spodziewamy się większej liczby powrotów" - dodał Opas.