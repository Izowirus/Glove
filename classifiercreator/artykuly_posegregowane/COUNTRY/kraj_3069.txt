Warszawa, 28.03.2018. Wicepremier, minister nauki i szkolnictwa wyższego, prezes partii Porozumienie Jarosław Gowin podczas wspólnej konferencji prasowej z prezesem PiS Jarosławem Kaczyńskim w siedzibie Prawa i Sprawiedliwości, 28 bm. (bz/doro) PAP/Bartłomiej Zborowski PAP © 2018 / Bartłomiej Zborowski
                                        

            Analiza wydatków jest konieczna, bo każde państwo, nie tylko Polska, ma pewną skłonność do marnotrawstwa - mówił w czwartek wicepremier, minister nauki Jarosław Gowin. Zapewnił, że planowany przez rząd wzrost obciążeń finansowych nie dotyczy wszystkich obywateli.
      
            Gowin, pytany w radiowej "Jedynce" o propozycję nowego modelu finansowania wsparcia dla osób niepełnosprawnych, m.in. tzw. "daniny solidarnościowej" od osób zarabiających ponad 1 mln zł rocznie, a także opłaty emisyjnej, oraz zniesienia limitu składki do ZUS zapewnił, że - przez planowane zmiany - "podatki nie wzrosną dla wszystkich".

"Jeżeli chodzi o wzrost punktowych obciążeń, mówię to z ciężkim sercem, bo generalnie jestem zwolennikiem obniżania podatków i wszelkiego rodzaju danin, ale jeżeli chodzi o te obciążenia, to one są wycelowane w konkretne grupy (...) jeżeli chodzi o poziom ich dochodów" - mówił wicepremier.

Według niego, w Polsce mamy do czynienia z "paradoksem". "Mamy regresywny system podatkowy, czyli najbogatsi procentowo płacą najniższe podatki, o ile w ogóle płacą, bo wielu z nich przenosi się w sensie formalnym - ucieka od płacenia podatków do rozmaitych rajów podatkowych. Uszczelnienie systemu podatkowego i dzięki temu realizacja takiego programu jak +Rodzina 500 plus+ (...) jest możliwe dzięki temu, że fiskus skuteczniej analizuje, kto i w jakim zakresie próbuje unikać płacenia podatków" - zaznaczył Gowin.

Pytany o to, czy rząd "zamiast wymyślać nowe daniny nie powinien przeanalizować, które z obecnych wydatków mają sens" Gowin zaznaczył, że "trzeba robić jedno i drugie". "Analiza wydatków jest konieczna, bo każde państwo, nie tylko Polska, ma pewną skłonność do marnotrawstwa. Żyjemy w czasach tzw. państwa opiekuńczego, to ma swoje dobre strony, np. wspominany program +Rodzina 500 plus+, ale czasami rodzi to także pokusę rozrostu biurokracji, nadmiernych wydatków po stronie państwa. Prostych rozwiązań nie ma. Trzeba cały czas trzymać rękę na pulsie" - ocenił.

Danina solidarnościowa ma wynosić 4 proc. Będą ją płaciły osoby najlepiej sytuowane. Gdy ich dochód roczny przekroczy 1 mln zł, od nadwyżki zapłacą dodatkowy podatek na Fundusz Solidarnościowy. Daninę będzie pobierana od dochodów uzyskanych w 2019 roku. Rząd szacuje, że w przyszłym roku tę daninę zapłaci ok. 25 tys. osób, a kwota uzyskana z tego tytułu może wynieść ok. 2 mld zł.