Małgorzata Stręciwilk została odwołana ze stanowiska Prezesa Urzędu Zamówień Publicznych z dniem 13 września - poinformował w piątek UZP. Jak podano, 14 września obowiązki Prezesa Urzędu powierzono dotychczasowemu wiceprezesowi Hubertowi Nowakowi.
      
            Informację o odwołaniu dotychczasowej prezes zamieszczono na stronie internetowej Urzędu.

"Uprzejmie informujemy, iż z dniem 13 września 2018 r. Pani Małgorzata Stręciwilk została odwołana ze stanowiska Prezesa Urzędu Zamówień Publicznych. Od dnia 14 września 2018 r. obowiązki Prezesa Urzędu zostały powierzone Panu Hubertowi Nowakowi, dotychczasowemu Wiceprezesowi Urzędu" - głosi informacja na stronie Urzędu.

Przyczyn odwołania nie podano. 

Małgorzatę Stręciwilk na szefową Urzędu Zamówień Publicznych powołała 8 lutego 2016 r. premier Barbara Szydło, kończąc tym samym trwający od 2013 r. wakat na tym stanowisku. Wcześniej Małgorzata Stręciwilk była członkiem Krajowej Izby Odwoławczej (KIO) - instytucji rozpatrującej odwołania i skargi w zamówieniach publicznych. Była też rzeczniczką prasową KIO, a także kierowała działem odwołań UZP. W konkursie na to stanowisko pokonała wówczas dwóch innych kandydatów: Adama Twarowskiego i Piotra Wiśniewskiego.

Według informacji podanej na stronie internetowej UZP, tymczasowy następca Stręciwilk Hubert Nowak jest radcą prawnym, absolwentem Uniwersytetu Łódzkiego, specjalizującym się w prawie cywilnym, prawie zamówień publicznych, środkach unijnych, prawie gospodarczym i handlowym. Stanowisko wiceprezesa UZP pełnił od 15 grudnia 2016 r. Wcześniej od 2009 r. był równolegle właścicielem Kancelarii Prawnej, członkiem organów spółek kapitałowych, prezesem firmy konsultingowej w zakresie przygotowania inwestycji infrastrukturalnych oraz współwłaścicielem firmy z branży projektowania i nadzorów budowlanych. W latach 2003-2008 pracował w NFOŚiGW, w tym jako dyrektor Departamentu Kontroli Zamówień Publicznych odpowiedzialny za kontrolę zamówień publicznych w sektorze środowiska finansowanych ze środków UE. We wcześniejszych latach swojej kariery zawodowej prowadził postępowania o zamówienia publiczne w UKE oraz był kontrolerem zamówień publicznych w UZP.