W niedzielę 23 grudnia przypada 13. rocznica zaprzysiężenia na urząd Prezydenta RP prof. Lecha Kaczyńskiego. Śp. prezydent Kaczyński w swoim wystąpieniu 23 grudnia 2005 r. mówił m.in., że naród jako wspólnota buduje się wokół tradycji. "Nie wolno przeciwstawiać jej koniecznym zmianom, koniecznej modernizacji Polski" - podkreślał.
      
            O przypadającej w niedzielę rocznicy przypomniało Centrum Informacyjne Sejmu (CIS) w sobotnim komunikacie.

Do rocznicy zaprzysiężenia Lecha Kaczyńskiego na prezydenta odniósł się w niedzielę na Twitterze premier Mateusz Morawiecki. "Rozpoczęta 13 lat temu prezydentura Lecha Kaczyńskiego jest symbolem całkowitego poświęcenia służbie dla Polski oraz poszukiwaniu prawdy i sprawiedliwości. Reprezentował zbyt rzadki w czasach III RP etos państwowca i patrioty, z którego staramy się dzisiaj czerpać wzorce" - napisał szef rządu.

"Staję dziś przed Zgromadzeniem Narodowym świadom wielkiej odpowiedzialności, jaką nakłada na mnie przysięga, którą przed chwilą złożyłem" - powiedział Lech Kaczyński 23 grudnia 2005 r., rozpoczynając przemówienie inauguracyjne po uroczystości złożenia przysięgi przed Zgromadzeniem Narodowym i tym samym obejmując urząd Prezydenta RP.

W uroczystości udział wzięli m.in. marszałkowie Sejmu i Senatu, byli prezydenci RP: Lech Wałęsa i Aleksander Kwaśniewski, przedstawiciele urzędów konstytucyjnych, duchowni oraz dyplomaci.

Lech Kaczyński, zgodnie z art. 130 Konstytucji, złożył przysięgę: "Obejmując z woli Narodu urząd Prezydenta Rzeczypospolitej Polskiej, uroczyście przysięgam, że dochowam wierności postanowieniom Konstytucji, będę strzegł niezłomnie godności Narodu, niepodległości i bezpieczeństwa Państwa, a dobro Ojczyzny oraz pomyślność obywateli będą dla mnie zawsze najwyższym nakazem. Tak mi dopomóż Bóg".

W swoim wystąpieniu - jak wskazuje CIS - prezydent powiedział: "Gdy mówię o wadze sfery moralnej, nie mogę pominąć jeszcze prawdy. Naród jako wspólnota buduje się również wokół tradycji. Nie wolno przeciwstawiać jej koniecznym zmianom, koniecznej modernizacji Polski. To jest sprzeczność wymyślona. To jest szkodliwy sposób myślenia".

"Największe sukcesy w Europie odnosili ci, którzy potrafili połączyć modernizację z dobrą tradycją. Nasze państwo w całej swej praktyce, w swoim ustawodawstwie, w sferze edukacji szkolnej i innych rodzajów powinno wejść na tę drogę. Zwracam się do was Rodacy, abyście mimo wszystkich zawodów raz jeszcze uwierzyli. Mamy zmienić Polskę, ale bez Was jej nie zmienimy. A zmienić ją koniecznie trzeba" - mówił prezydent Lech Kaczyński.

Jak zaznacza CIS, prezydentura Lecha Kaczyńskiego została tragicznie przerwana 10 kwietnia 2010 roku. Tego dnia w katastrofie samolotu Tu-154M pod Smoleńskiem zginęło 96 osób, w tym prezydent Lech Kaczyński i jego małżonka, najwyżsi dowódcy Wojska Polskiego oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. rocznicy zbrodni katyńskiej.