To Lublin był „zarzewiem” odradzającej się wolnej Polski – mówił prezydent Andrzej Duda w niedzielę w Lublinie podczas Gali Niepodległości, w czasie której m.in. uhonorowano weteranów walk o wolną Polskę.
      
            Prezydent dziękując za zaproszenie na galę powiedział, że zdecydował się wziąć w niej udział, bo to właśnie w Lublinie „zaczęła się niepodległość”.

„Pierwszy Rząd Tymczasowy na czele z premierem Ignacym Daszyńskim powstał właśnie tutaj. Lublin był tym zarzewiem wolnej Polski, która odradzała się po 123 latach zaborów” – powiedział prezydent.

Tymczasowy Rząd Ludowy Republiki Polskiej - znany również jako rząd Ignacego Daszyńskiego lub rząd lubelski - został utworzony w Lublinie, w nocy z 6 na 7 listopada 1918 r. Program rządu przedstawiono w manifeście, w którym mówiono o równouprawnieniu obywateli pod względem politycznym, a także o wolności sumienia, druku, słowa, zgromadzeń, pochodów, zrzeszeń i strajków. Zapowiedziano ośmiogodzinny dzień pracy, postulowano nacjonalizację kopalń i wielkiej własności ziemskiej. Kształt przyszłego państwa polskiego określono jako demokratyczną republikę parlamentarną. Zapowiadano powszechne wybory do Sejmu. Idee zainicjowane przez Daszyńskiego kontynuował kolejny rząd utworzony przez Jędrzeja Moraczewskiego 17 listopada 1918 roku.

Prezydent Duda przekazał flagę Polski na ręce prezesa Fundacji Niepodległości Przemysława Omieczyńskiego. Fundacja ta dba o zachowanie i rozpowszechnianie dziedzictwa Polski i polskiej kultury. „Symboliczna, prezydencka, biało-czerwona na stulecie odzyskania niepodległości dla Fundacji Niepodległości" - powiedział przekazując flagę prezydent.

Prezydent: "+Mazowsze+ jest absolutnie super profesjonalne i absolutnie niezawodne"

W imieniu premiera Mateusza Morawieckiego wręczone zostały również medale 100-lecia Odzyskania Niepodległości zasłużonym służbie państwu i społeczeństwu. Otrzymali je kombatanci i weterani walk o niepodległość – żołnierze Armii Krajowej. Medale te zostały wręczone przez wojewodę lubelskiego Przemysława Czarnka oraz posła PiS, kandydata na prezydenta Lublina Sylwestra Tułajewa.

Dyplomy i medale pamiątkowe przyznane przez wojewodę lubelskiego odebrali też przedstawiciele 10 organizacji pozarządowych – patriotycznych, historycznych, paramilitarnych. Czarnek życzył wszystkim, aby „delektować się niepodległością, która został nam dana jako zadanie do utrzymania na następne sto lat”.



Dyplom i medal wojewody otrzymał też Państwowy Zespół Ludowy Pieśni i Tańca „Mazowsze” im. Tadeusza Sygietyńskiego, który koncertował podczas gali. O znaczeniu zespołu dla polskiej kultury i tożsamości mówił także prezydent Duda.

„+Mazowsze+ jest absolutnie super profesjonalne i absolutnie niezawodne i wyciska łzy z oczu tym, w jaki sposób prezentuje te tak niezwykle ważne i tak niezwykle wrośnięte w naszą, polską tożsamość elementy naszej kultury, naszego folkloru, tego wszystkiego, co od pokoleń dla nas tak bardzo ważne i tego wszystkiego także, co jestem przekonany, w ogromnym stopniu przez najtrudniejsze lata właśnie wtedy, kiedy Polski nie było na mapie Europy, na mapie świata, pozwoliło nam przetrwać jako narodowi, jako wspólnocie" – powiedział Duda.

Prezydent: "Życzę państwu, żeby wasze miasto, żeby Lublin tak pięknie się rozwijał, jak piękne jest to Centrum Spotkania Kultur"

W gali uczestniczyli też rekonstruktorzy z różnych epok historycznych, a towarzyszył jej także pokaz sprzętu wojskowego na placu przed Centrum Spotkania Kultur, gdzie odbywała się Gala Niepodległości.

Centrum Spotkania Kultur to jeden z największych obiektów kultury w Lubelskiem. Powstało w miejscu, gdzie w latach 70. XX wieku rozpoczęto budowę teatru, a której to budowy nie ukończono przez blisko 40 lat.

Prezydent Duda w swoim przemówieniu podkreślił, że - powstałe „już w tej wolnej Polsce” - Centrum Spotkania Kultur, jest wspaniałe i jest dumą miasta Lublina. „Życzę państwu, żeby wasze miasto, żeby Lublin tak pięknie się rozwijał, jak piękne jest to Centrum Spotkania Kultur, jak niezwykle nowoczesne, jak niezwykle pokazuje też wielką ambicje tego wspaniałego, pięknego, historycznego miasta jakim jest Lublin" - powiedział.