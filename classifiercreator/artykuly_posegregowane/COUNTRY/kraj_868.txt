PiS ma problem z wyjaśnieniem swoim wyborcom co się stało w pierwszej i drugiej turze wyborów - w ten sposób rzecznik PO Jan Grabiec odniósł się do wtorkowej prezentacji PiS nt. wyników wyborów samorządowych.
      
            Prezes PiS Jarosław Kaczyński podkreślał we wtorek, że zwycięstwo PiS w wyborach samorządowych było "bardzo zdecydowane" i "nie podlega najmniejszej wątpliwości". Podczas konferencji prasowej Kaczyńskiego zaprezentowane zostały grafiki, z których wynikało, że PiS, spośród komitetów ogólnopolskich, zdobył najwięcej mandatów w radach gmin, powiatów i w sejmikach województw. Przypomniano też, że PiS wygrał wybory w 9 z 16 sejmików województw.

"Gdyby zwycięstwo było bezdyskusyjne, to po co ta dyskusja? Widać wyraźnie, że PiS ma problem z wyjaśnieniem swoim wyborcom co się stało w ostatnią niedzielę i co się stało przed dwoma tygodniami" - ocenił Grabiec na wtorkowym briefingu w Sejmie.

"Niewątpliwie plany były zupełnie inne, one zostały zniweczone przez sposób głosowania Polaków, zarówno w dużych miastach, jak i w mniejszych miastach, co potwierdziła II tura wyborów" - dodał.

Zwrócił przy tym uwagę, że PiS-owi prawdopodobnie nie uda się zawiązać koalicji w większości sejmików. "Wygląda na to, że uda się to w sześciu. Dziesięć do sześciu, czy nawet dziewięć do siedmiu to nadal nie jest zwycięstwo, chyba że przyjmiemy tę logikę, którą znamy z lotniska Okęcie i przypomnimy sobie tę scenę po +27:1+ (chodzi o wybór Donalda Tuska na drugą kadencję szefa Rady Europejskiej , kiedy to premier Beata Szydło, jako jedyna głosowała przeciwko - PAP) i to powitanie z kwiatami" - ironizował rzecznik Platformy.

Grabiec wyraził przy tym pogląd, że Polacy pokazali Prawu i Sprawiedliwości "żółtą kartkę". W wyborach samorządowych. "Prezes Kaczyński chce to jakoś wyjaśnić, a ponieważ spodziewał się czegoś innego, to dostosowuje rzeczywistość do swojej narracji (...). Mieszkańcy Krakowa, Gdańska, Kielc, Radomia dobrze wiedzą, kto wygrał wybory w ich miejscowościach" - zaznaczył Grabiec.

W niedzielnej drugiej turze wyborów samorządowych w Krakowie, Gdańsku i Radomiu wygrali wspierani przez Koalicję Obywatelską obecni prezydenci tych miast: Jacek Majchrowski, Paweł Adamowicz i Radosław Witkowski. W Kielcach urzędującego prezydenta Wojciecha Lubawskiego pokonał europoseł PO Bogdan Wenta.