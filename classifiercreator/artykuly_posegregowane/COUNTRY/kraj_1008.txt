Lider Platformy Obywatelskiej na Podkarpaciu poseł Zdzisław Gawlik ocenił w poniedziałek na konferencji podsumowującej wybory samorządowe, że zdobycie przez Koalicję Obywatelską pięciu mandatów w sejmiku województwa jest "satysfakcjonujące".
      
            W 33-osobowym sejmiku województwa podkarpackiego Prawo i Sprawiedliwość zdobyło 25 mandatów. Koalicja Obywatelska będzie miała pięciu radnych, a Polskie Stronnictwo Ludowe - trzech. Cztery lata temu PiS uzyskał 19 mandatów. PSL miało 9 radnych, a PO - 5.

Gawlik w poniedziałek na konferencji prasowej w Rzeszowie podziękował wszystkim, którzy oddali głos na kandydatów Koalicji Obywatelskiej. Mówiąc o radnych KO, którzy dostali się do sejmiku, przewodniczący PO w regionie podkreślił, że są to osoby z ogromnym doświadczeniem. "To ludzie, którzy osiągnęli sukces. Ich doświadczenie będzie wykorzystane dla mieszkańców Podkarpacia" – zadeklarował.

Antoni Pikul, który w nowej kadencji sejmiku będzie radnym KO powiedział, że arytmetyka jest bezlitosna. "Ale jeśli będą próby kombinowania, oszustwa przez większość sejmikową, to będziemy patrzeć (im) na ręce" – zapowiedział.

Inny przyszły radny sejmiku podkarpackiego Krzysztof Feret zapowiedział, że chciałby skupić się na sprawach transportu i komunikacji.

"Zależy mi, żeby rozwijał się port lotniczy w Jasionce, żeby w regionie rozwijał się intermodalny system komunikacji. Ważna jest dla mnie skuteczna walka ze smogiem. Chciałbym też zwiększyć świadomość obywatelską, szczególnie wśród młodzieży" – mówił Feret.

Z kolei Piotr Tomański, który także otrzymał mandat w wyborach, w sejmiku chce zająć się sprawami służby zdrowia. "To trudny obszar, ale chciałbym przede wszystkim, aby nasi mieszkańcy nie musieli czekać na wizytę do specjalisty. Mamy świetni sprzęt medyczny, świetną kadrę, a czekamy na wizytę po kilkanaście miesięcy. Postaramy się to zmienić" – zadeklarował Tomański.