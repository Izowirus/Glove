Rząd szuka partnerskich relacji z samorządami ws. realizowania polityki społecznej, ale nie zamierza w tej kwestii samorządów wyręczać - powiedziała we wtorek w Olsztynie minister E. Rafalska, która rozpoczęła cykl lokalnych spotkań o polityce społecznej.
      
            Minister rodziny, pracy i polityki społecznej Elżbieta Rafalska rozpoczęła we wtorek w Olsztynie cykl spotkań z wojewodami, w których podsumowuje politykę społeczną rządu. Podczas spotkania w Olsztynie wojewoda Artur Chojecki podkreślił, że rządowe programy "Rodzina 500+" i "Dobry start" znacznie zmniejszyły w regionie skalę ubóstwa. "A Warmia i Mazury niestety zawsze notowały ten poziom najwyższy" - powiedział Chojecki.  

Podczas spotkania w Olsztynie minister Rafalska powiedziała, że rząd realizuje szereg programów społecznych m.in. "Maluch+", czy "Senior+", które mają wspomóc samorządy w ich działaniach.  

"Wspieramy szereg zadań samorządowych, które są zadaniami własnymi samorządów, na które samorządy mają swoje środki w postaci wpływu z podatków (...). My szukamy partnerskich relacji, a nie zastępowania rządowymi programami tego, co powinny realizować w zakresie własnej lokalnej polityki społecznej samorządy. Środki rządowe mają stanowić dodatkowy impuls do rozwiązywania tych problemów" - powiedziała Rafalska i dodała, że zaczyna się spotykać z propozycjami, by rząd w całości finansował np. opiekę nad najmłodszymi w żłobkach. 

"Nie chcemy się spotkać z sytuacją, że za chwileczkę będzie oczekiwanie, że my wyręczymy samorządy w rozwiązywaniu ich polityk lokalnych. To nie o to chodzi. (...) To samorząd wie, na co wydaje swoje środki, powinien te zadania realizować, korzystać z naszych rządowych programów, ale na pewno się nimi niecałkowicie wyręczać. Naszym zadaniem i naszą ambicją nie jest zastępowanie wszystkiego" - podkreśliła Rafalska. 

Omawiając realizację rządowych programów społecznych na Warmii i Maurach Rafalska powiedziała, że w ramach programu "Rodzina 500+" do końca lipca wydatkowano 530,8 mln zł dla 94,3 tys. rodzin (149,8 tys. dzieci). W ramach "Dobrego startu" wypłacono 56 mln zł dla 108,7 tys. uczniów. 

W ostatnim czasie w regionie coraz więcej rodzin korzysta z "Karty dużej rodziny" - w 2015 było to 30,3 tys. rodzin, obecnie już 81,3 tys. rodzin. Rośnie także liczba podmiotów honorujących tę kartę, obecnie to 227 partnerów i 926 miejsc.

Do programu "Maluch+" w woj. warmińsko-mazurskim przystąpiło 130 placówek, w których do końca 2018 roku ma być 3,1 tys. miejsc żłobkowych.