Politycy PSL zaapelowali w środę do prezesa TVP Jacka Kurskiego, by  komitety wyborcze wszystkich ugrupowań miały zapewnioną szansę na równy dostęp do telewizji publicznej. W tym kontekście zaapelowali o transmisję niedzielnej konwencji wyborczej Stronnictwa.
      
            "W niedzielę 9 września, odbędzie się konwencja wyborcza PSL, konwencja programowa. Zapraszamy na nią w sposób szczególny media. Konwencja różni się od dotychczasowych, bo proponujemy tam trzy strefy: strefę familijną, sportową i historyczną. Będą też wystąpienia programowe naszych kandydatów w wyborach samorządowych i przyjaciół" - poinformował na briefingu w Sejmie poseł PSL Piotr Zgorzelski.

Jak dodał, po rozpoczęciu kampanii wyborczej w wyborach samorządowych, wszystkie zgłoszone komitety powinny mieć równy start. "Dziś apelujemy do prezesa TVP, by wszystkie podmioty startujące w wyborach, miały zapewnione takie szanse" - oświadczył poseł.

"Widzieliśmy w ubiegłą niedzielę w TVP Info transmisję na żywo z konwencji PiS. Oczekujemy, że inne partie - w tym także nasza - będą miały także tę możliwość, by widzowie, obywatele, mieszkańcy naszego kraju mogli tę konwencję obejrzeć, zwłaszcza, że ustawa o radiofonii i telewizji gwarantuje równy dostęp podmiotów publicznych do telewizji publicznej" - zauważył Zgorzelski.

Według niego "zdarzają się takie przypadki, że w telewizji publicznej są przerywane programy, by pokazać relację ze spotkania wyborczego kandydata PiS". "My takiego heroizmu od TVP nie oczekujemy, ale oczekujemy rzetelności wobec wszystkich komitetów, które biorą udział w kampanii" - zaznaczył.

Posła wspierał prezes Forum Młodych Ludowców Miłosz Motyka. "Pojawiają się głosy, że TVP jest tak naprawdę częścią sztabu wyborczego PiS" - zaznaczył. "Apelujemy do Jacka Kurskiego, aby przestał wpychać telewizję publiczną w ramiona jednej partii i zapewnił wszystkim formacjom politycznym jednakowy dostęp do mediów" - oświadczył.