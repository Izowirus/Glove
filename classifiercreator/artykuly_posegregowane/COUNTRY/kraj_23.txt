W poniedziałek Kukiz'15 pokaże pierwszą odsłonę programu europejskiego - poinformował PAP wicemarszałek Sejmu Stanisław Tyszka (Kukiz'15). Jak dodał, kolejne propozycje ugrupowania będą prezentowane sukcesywnie.
      
            Wybory, w których obywatele poszczególnych państw członkowskich UE wyłonią swych przedstawicieli do Parlamentu Europejskiego, odbędą się pod koniec maja (w Polsce w niedzielę 26 maja).

Wicemarszałek Tyszka zapowiedział w rozmowie z PAP, że "Kukiz'15 jako pierwsze ugrupowanie pokażemy w poniedziałek odsłonę programu europejskiego". Odbędzie się to podczas konferencji prasowej w Sejmie.

"Będziemy pokazywali obszary, w których Unia Europejska nie działa wystarczająco, a powinna działać skutecznie na rzecz obywateli np. w walce o prawa obywateli wobec międzynarodowych korporacji, np. w obszarze jakości żywności, na rynku cyfrowym, czy w kwestii odpadów" - podkreślił polityk. "Będziemy też pokazywali absurdy Unii Europejskiej, jej +przebiurokratyzowania+ w tym zakresie, w jakim utrudnia życia przedsiębiorcom i obywatelom, np. RODO" - dodał wicemarszałek.

Tyszka podkreślił również, że Kukiz'15 "chciałby rozliczyć dotychczasowych polskich europosłów i pokazywać, w jaki sposób można skutecznie wykorzystywać instrumenty dostępne w Unii Europejskiej".

Zapowiedział też, że Kukiz'15 będzie sukcesywnie prezentować swoje propozycje w wyborach do Parlamentu Europejskiego. Tak samo ujawniane będą kwestie personalne kandydatów ugrupowania w eurowyborach.

Wicemarszałek zapytany, na jaki wynik liczy Kukiz'15 w wyborach do PE, odpowiedział, że na dwucyfrowy. "W całej Europie ugrupowania antysystemowe, zbliżone programowo do Kukiz'15, rosną w siłę" - zauważył Tyszka.