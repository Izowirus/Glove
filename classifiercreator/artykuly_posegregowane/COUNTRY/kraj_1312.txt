PAP/Marcin Gadomski
                                        

            Przed Sądem Okręgowym w Gdańsku rozpoczął się we wtorek proces w trybie wyborczym z wniosku prezydenta Sopotu Jacka Karnowskiego przeciwko kandydatowi Zjednoczonej Prawicy na prezydenta miasta Piotrowi Melerowi za jego słowa ws. bezpieczeństwa w kurorcie.
      
            Karnowski domaga się od Melera sprostowania jego wypowiedzi, że dotychczasowa polityka prezydenta Sopotu skutkowała wzrostem liczby przestępstw popełnianych w Sopocie na przestrzeni lat.

Karnowski twierdzi, że jest to sprzeczne z faktami, ponieważ np. liczba przestępstw w Sopocie w sezonie turystycznym 2018 spadła w porównaniu do ubiegłego roku o 35 procent.

W sądzie stawił się prezydent Sopotu wraz z pełnomocniczką Joanną Grodzicką. Kandydata Zjednoczonej Prawicy reprezentuje zaś adwokat Bartosz Sawicki.

Sprawa dotyczy słów Melera – „Policjanci boją się wyjść z radiowozów podczas interwencji” - które padły z jego ust podczas debaty kandydatów na prezydenta Sopotu 8 października w TVP Gdańsk, a także opinii Melera zamieszczonej następnego dnia na jednym z portalów społecznościowych.

"To właśnie niski poziom bezpieczeństwa jest smutnym podsumowaniem 20-letnich rządów Jacka Karnowskiego i jego ekipy. Dotychczasowa polityka skutkowała wzrostem ilości przestępstw popełnianych w Sopocie na przestrzeni lat i narażaniem nie tylko mieszkańców, czy turystów, ale także funkcjonariuszy Policji na służbie. To konsekwencje błędnych decyzji doprowadziły do sytuacji, w której ludzie w Sopocie obawiają się o swoje bezpieczeństwo" - napisał Meler.

Oprócz Jacka Karnowskiego (KWW Platforma Sopocian Jacka Karnowskiego) sprawującego funkcję prezydenta Sopotu od 1998 r. oraz Piotra Melera (radny klubu PiS w Radzie Miasta Sopotu, ale nie należący do tej partii), o najwyższy urząd w tym mieście ubiegają się także: radna Grażyna Czajkowska z ruchu obywatelskiego Kocham Sopot oraz Małgorzata Tarasiewicz ze stowarzyszenia Mieszkańcy dla Sopotu.