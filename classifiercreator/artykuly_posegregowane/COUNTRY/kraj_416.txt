Życzę Nowoczesnej, żeby jako całość podjęła najlepszą możliwą decyzję; rozumiem chęć poszerzenia współpracy przez PO i rozumiem też chęć Nowoczesnej zachowania swoich walorów i swoich osobowości - powiedział w środę PAP prezes PSL Władysław Kosiniak-Kamysz.
      
            Klub PO przyjął w środę nową nazwę: Klub Parlamentarny Platforma Obywatelska - Koalicja Obywatelska; dołączyło do niego siedmiu posłów Nowoczesnej, oraz poseł Piotr Misiło, który został wykluczony z Nowoczesnej w miniony piątek. Oznacza to, że klub Nowoczesnej przestał istnieć.

Kosiniak-Kamysz podkreślił w rozmowie z PAP, że wszystkim w opozycji dobrze życzy. "Każdy podejmuje jakieś swoje decyzje. Nie będę doradzał innym partiom opozycyjnym, bo ja mam dbać o swoją partię, a nie o inne partie. Nie lubię jak ktoś z zewnątrz mówi mi, co my mamy zrobić, bo każdy powinien robić to, co uważa za stosowne w swoim środowisku" - podkreślił polityk.

"Życzę Nowoczesnej, żeby podjęła jako całość, jako partia, najlepszą możliwą decyzję, ale to oni muszą zrobić sami, nikt za nich tego nie zrobi. Rozumiem chęć poszerzania współpracy przez PO i rozumiem też Nowoczesną z chęcią zachowania swoich walorów i swoich osobowości" - mówił Kosiniak-Kamysz.

Według niego "nie jest to łatwa sytuacja". "Ja wiem jak trudną sytuacją jest, gdy może rozpaść się klub, więc to nie jest łatwa sytuacja. Życzę wszystkiego najlepszego, tym, którzy są dzisiaj w opozycji, bo nie wskazuję tam wrogów i nie szukam tam wrogów, tylko mogę trzymać kciuki za najlepsze rozwiązanie" - podkreślił lider PSL.

Dopytywany, czy w związku z zaistniałą sytuacją PSL będzie postulował o to by mieć swojego wicemarszałka w Sejmie Kosiniak-Kamysz powiedział, że "kosztem innego ugrupowania opozycyjnego PSL nie będzie się żywić". "Zostaliśmy skrzywdzeni na początku tej kadencji Sejmu, bo wszystkie kluby powinny mieć udział w prezydium, mieć szefa przynajmniej jednej komisji. Natomiast większość sejmowa zdecydowała inaczej, nie chciała uszanować tego zwyczaju, więc dzisiaj my niczego nie oczekujemy i nie aspirujemy do tego stanowiska. Niech ci, co są wicemarszałkami pozostaną" - oświadczył szef PSL.

Poseł Mieczysław Kasprzak (PSL) powiedział PAP, że już od dłuższego czasu było widać, że powstanie nowy klub. "Moim zdaniem to była tylko kwestia czasu, kiedy to się połączy" - podkreślił. "Szkoda, że rozpadł się klub Nowoczesnej, ale tak to jest z klubami, które szybką powstają i szybko gdzieś tam giną" - zaznaczył. "Życzyć należy wszystkiego najlepszego nowemu klubowi, bo w polityce są ważne wyzwania, więc klub powinien być mocny i prężny" - mówił Kasprzak.

Na pytanie, czy będzie jakaś współpraca PSL z nowo powstałym klubem Kasprzak odparł, że "na pewno będzie". "My chcemy współpracować z tymi, którzy przestrzegają pewnych zasad demokratycznych, szanują pewne ustalenia i współpraca na pewno będzie z każdym klubem, który chce dyskutować" - zaznaczył poseł PSL.

Wiceszefowa PSL Urszula Pasławska powiedziała, że na scenie politycznej w różnych kadencjach Sejmu "są różne ruchy tektoniczne". "Tak samo w tej kadencji było wiele przejść, były łączenia, rozpady" - zaznaczyła. "My jako PSL nie wtrącamy się w działania innych partii politycznych. To wyborcy ocenią, czy te ideały są realizowane, czy nie. PO i Nowoczesna są suwerennymi podmiotami, które stworzyły blok i oczywiście życzymy im powodzenia" - mówiła Pasławska.