Poznań, 11.06.2018. Minister edukacji narodowej Anna Zalewska podczas konferencji prasowej nt. programu 'Dobry start' w Poznaniu, 11 bm.  PAP/Jakub Kaczmarczyk
                                        

            Wprowadzenie świadczenia z programu "Dobry start", czyli 300 zł wyprawki dla uczniów, nie jest świadczeniem zastępującym darmowe podręczniki w szkołach – podkreśliła w poniedziałek w Poznaniu minister Edukacji Narodowej Anna Zalewska.
      
            Szefowa MEN zainaugurowała w poniedziałek w Poznaniu kampanię informacyjną, dotyczącą rządowego programu "Dobry start". Dzięki programowi rodzice i opiekunowie dzieci w wieku szkolnym – bez względu na dochody – otrzymają raz w roku wsparcie finansowe w wysokości 300 zł, które będą mogli przeznaczyć na zakup m.in. przyborów szkolnych, książek, czy odzieży na nowy rok szkolny.

Minister Zalewska przypomniała, że rozporządzenie w sprawie programu Dobry Start premier Mateusz Morawiecki podpisał 1 czerwca.

"+Dobry start+, 300 zł na początku roku szkolnego, będzie programem dla wszystkich, dla wszystkich, którzy są w systemie edukacji, którzy chodzą do szkoły. Również dzieci ze specjalnymi potrzebami, (…), czy też – bo o to są pytania – dzieci z domów dziecka, z placówek rewalidacyjnych, z placówek opiekuńczych. Każde z dzieci, każde z rodziców będzie aktywnym uczestnikiem programu +Dobry start+" – podkreśliła Zalewska.

Jak dodała, do szkół już w ubiegłym tygodniu trafiły plakaty i ulotki informujące o zasadach programu. Z materiałów tych – jak wskazała Zalewska – rodzice mogą się przede wszystkim dowiedzieć, kiedy i w jaki sposób należy złożyć wniosek, aby otrzymać świadczenie.

"Nie ma żadnego kryterium dochodowego, więc decyzja będzie oczywista, ale od 1 lipca prosimy państwa, abyście składali deklaracje online, m.in. przez stronę "Emp@tia", czyli stronę Ministerstwa Rodziny, Pracy i Polityki Społecznej, lub przez bankowość elektroniczną" – przypomniała minister i zaznaczyła, że ta forma złożenia wniosku jest gwarancją najszybszej wypłaty wyprawki.

Dodała, że od 1 sierpnia będzie istniała również możliwość złożenia wniosku pisemnie.

"Jednocześnie chcę powiedzieć, że dalej obowiązuje program darmowych podręczników, bo przez moment rodzice poczuli się zaniepokojeni fałszywymi informacjami, jak to często bywa w takim natłoku informacji, że wyprawka czyli +Dobry start+ jest zamiast lub z oszczędności darmowego podręcznika. Mam przyjemność poinformować również Wielkopolskę, że darmowe podręczniki są utrzymane - w tym roku to jest 502 mln zł - a 300 zł na wyprawkę, na +Dobry start+ to są pieniądze dodatkowe" – mówiła.

Programem "Dobry start" objętych będzie 4,6 mln uczniów. Na realizacje programu, łącznie z kosztami jego obsługi, przeznaczone zostanie 1,5 mld zł. Minister pytana, czy jej zdaniem samorządy są dobrze przygotowane na realizację programu odpowiedziała, że "samorządowcy, którzy są bardzo odpowiedzialni, m.in. jeżeli chodzi o zarządzanie edukacją, dołożą wszelkich starań, żeby (...) +Dobry start+ mógł zostać wypłacony w sierpniu".

"Chcę przypomnieć, że przecież (samorządy – PAP) mają bardzo już wyrobione ścieżki i razem z rodzicami przecież wypłacają czy korzystają z 500 plus, w związku z tym powtórzą ten mechanizm. Tak jak powiedziałam, ministerstwo, rząd zadbał o to, aby pieniądze na obsługę tego programu również się znalazły" – dodała.

Szefowa MEN poinformowała, że w poniedziałek wraz z minister rodziny, pracy i polityki społecznej Elżbietą Rafalską wystosowały wspólnie list do dyrektorów szkół, placówek oświatowych i samorządowców informujący o zasadach realizacji programu.

Świadczeniem z programu "Dobry start" zostaną objęci wszyscy uczniowie do ukończenia 20. roku życia. W przypadku dzieci niepełnosprawnych wsparcie będzie przysługiwało do ukończenia 24. roku życia. Program "Dobry start" to również wsparcie dla uczestników zajęć rewalidacyjno-wychowawczych od 7. roku życia do zakończenia zajęć.

Wnioski o świadczenie z programu można będzie składać online od 1 lipca, natomiast nabór wniosków w formie papierowej rozpocznie się miesiąc później – 1 sierpnia. Ostateczny termin złożenia wniosku upłynie 30 listopada.