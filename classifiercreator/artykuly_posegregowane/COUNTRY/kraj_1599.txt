PAP/Bartłomiej Zborowski
                                        

            Cała Polska jest specjalną strefą ekonomiczną, ale wymaga dobrych gospodarzy, dbających o swoją ziemię, potrafiących przyciągać inwestorów - mówił w sobotę premier Mateusz Morawiecki podczas spotkania z mieszkańcami Zduńskiej Woli (woj. łódzkie).
      
            "Cała Polska jest specjalną strefą ekonomiczną, ale wymaga dobrych gospodarzy, dbających o swoją ziemię, potrafiących przyciągać inwestorów. Tak jak to my zrobiliśmy, przyciągnęliśmy wielu inwestorów na ziemię łódzką. Ale żeby zmniejszyć dalej bezrobocie, poprawić perspektywy pozyskiwania dobrej pracy, musimy mieć dobrych, autentycznych i uczciwych gospodarzy" - mówił w sobotę premier.

"Nie wiem, czy nasi konkurenci polityczni wiedzą, że jest taki art. 20 Konstytucji. On mówi o tym, że w Polsce obowiązuje zasada społecznej gospodarki rynkowej, dialogu społecznego, nie tylko gospodarka dla elit, gospodarka dla wybranych, dla grup interesów, nie kłanianie się obcym stolicom, tylko dla ludzi, dla takich miast jak Zduńska Wola" - podkreślił Morawiecki.

"My bronimy konstytucji, dla zwykłego człowieka, więc wybaczmy tym, którzy dali się nabrać na lep propagandy, bo rzeczywiście większość mediów jest w rękach naszych przeciwników. Ale my robimy swoje, idziemy do przodu, idziemy żeby zmieniać Polskę, żeby zmieniać Zduńską Wolę - zapewniał Morawiecki mieszkańców.

Mówiąc o programie dla Zduńskiej Woli, premier wymienił: budowę nowych obiektów sportowych, gazyfikację, program Mieszkanie Plus. "Obiecaliśmy i wdrażamy. To jest wiarygodność naszego rządu" - stwierdził.