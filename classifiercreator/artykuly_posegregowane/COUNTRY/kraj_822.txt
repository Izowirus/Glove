Sejm zdecydował w piątek o odrzuceniu obywatelskiego projektu, który przewiduje likwidację obowiązku szczepień ochronnych. Za odrzuceniem opowiedziało się 354 posłów, 10 było przeciw, 16 wstrzymało się od głosu.
      
            Obywatelski projekt nowelizacji ustawy o zapobieganiu oraz zwalczaniu zakażeń i chorób zakaźnych u ludzi głosami sejmowej większości został kilka tygodni temu skierowany do komisji. Politycy Prawa i Sprawiedliwości wyjaśniali, że klub głosował za skierowaniem go do komisji, bo PiS obiecało, że nie będzie odrzucało w pierwszym czytaniu projektów obywatelskich. Podnosili także, że procedowanie może być okazją do edukowania na temat zasadności szczepień. Stanowisko rządu do projektu było negatywne.

Podczas czwartkowej wieczornej debaty głosowanie za odrzuceniem zapowiedziały kluby PiS, PO, Nowoczesna i PSL-UED. Wcześniej, także w czwartek, odrzucenie projektu zarekomendowały połączone komisje zdrowia oraz polityki społecznej i rodziny. Na komisji o szczepieniach wypowiadali się m.in. szef GIS Jarosław Pinkas, prezes Urzędu Rejestracji Produktów Leczniczych, Wyrobów Medycznych i Produktów Biobójczych Grzegorz Cessak, prezes Naczelnej Izby Lekarskiej Andrzej Matyja, Ewa Augustynowicz z Narodowego Instytutu Zdrowia Publicznego – PZH i rzecznik praw pacjenta Bartłomiej Chmielowiec. Wystąpiły także dwie osoby wskazane przez wnioskodawców projektu.

Zabierając głos przed piątkowymi głosowaniami, sprawozdawca prac połączonych komisji poseł PiS Tomasz Latos akcentował, że jego partia od początku deklarowała, że jest za odrzuceniem projektu. "Ale my, w przeciwieństwie do was, szanujemy inicjatywy obywatelskie, stąd to skierowanie do komisji" – powiedział. Dodał, że społeczeństwo należy edukować na temat szczepień, a wystąpienia ekspertów na komisji były do tego dobrą okazją.

Alicja Chybicka (PO) mówiła, że "ta haniebna ustawa w ogóle nie powinna znaleźć się w parlamencie, bo zagraża życiu i zdrowiu Polek i Polaków, życiu dzieci". "Mamy już pierwsze przykłady tego, co robią ruchy antyszczepionkowe" – stwierdziła, wskazując przypadek śmierci niezaszczepionego dziecka.

Paweł Skutecki (Kukiz'15) gratulował "skuteczności koalicji POPiSu". "Popisowo skompromitowaliście ideę parlamentu jako miejsca dyskusji i wymiany zdań" – stwierdził.

Przedstawicielka wnioskodawców nie została dopuszczona do głosu

Przedstawicielka wnioskodawców Justyna Socha domagała się podczas głosowania, by udzielić jej głosu. "Chcę zabrać głos w imieniu 120 tys. osób i mam do tego prawo" – stwierdziła. "Proszę mi nie przeszkadzać" – powiedział prowadzący obrady marszałek Marek Kuchciński. "Proszę o opuszczenie mównicy" – dodał, gdy pierwsza prośba nie przyniosła rezultatu. Wyjaśnił, że gdyby padło pytanie skierowane do przedstawiciela wnioskodawców, udzieliłby mu głosu, ale "nie było pytania, nie ma możliwości".

Za odrzuceniem opowiedziało się 354 posłów, 10 było przeciw, 16 wstrzymało się od głosu.

W klubie PiS, za odrzuceniem projektu było 189 parlamentarzystów. Przeciw była posłanka Anna Maria Siarkowska, a Barbara Bubula i Jan Szyszko wstrzymali się od głosu.

W klubie Platformy Obywatelskiej wszyscy głosujący – 114 osób – opowiedzieli się za odrzuceniem obywatelskiej inicjatywy. Podobnie w Nowoczesnej, wszyscy głosujący, tzn. 19 posłów, było za odrzuceniem projektu. Również w klubie PSL-UED za odrzuceniem projektu byli wszyscy głosujący, tj. 15 osób.

W Kukiz’15 siedem osób było za odrzuceniem projektu, trzy były temu przeciwne, a 13 wstrzymało się od głosu. Przeciwni odrzuceniu byli: Paweł Skutecki, Jarosław Sachajko i Andrzej Kobylarz.

Obywatelski projekt zakłada m.in. likwidację obowiązku szczepień, wprowadzając ich dobrowolność. Pozostawiono go jedynie dla stanu zagrożenia epidemicznego i epidemii.

W Polsce co roku wykonuje się kilka milionów szczepień obowiązkowych. Odsetek osób zaszczepionych nadal jest wysoki, ale w ostatnich latach coraz więcej rodziców nie zgadza się na nie. Z informacji Narodowego Instytutu Zdrowia Publicznego – Państwowego Zakładu Higieny wynika, że w 2010 roku zanotowano 3437 odmów, a w roku 2017 – 30089 odmów.

Szczepienia obowiązkowe u dzieci i młodzieży do 19. roku życia realizowane są w Polsce według określonego kalendarza. Obowiązkowe są szczepienia m.in. przeciwko gruźlicy, błonicy, krztuścowi, polio, odrze, śwince, różyczce, tężcowi i wirusowemu zapaleniu wątroby typu B. Szczepienia zalecane to m.in. te przeciwko rotawirusom.