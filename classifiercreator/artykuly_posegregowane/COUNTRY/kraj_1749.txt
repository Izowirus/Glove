Kancelaria Sejmu kupiła dwa specjalnie przeszkolone czworonogi, które mają pomóc w kontroli aut i bagaży - informuje czwartkowa "Rzeczpospolita".
      
            Jak czytamy, Centrum Informacyjne Sejmu potwierdziło informacje "Rz", że służbę w straży marszałkowskiej podległej marszałkowi Sejmu Markowi Kuchcińskiemu rozpoczęły dwa czworonogi. CIS nie podaje jednak, jak wabią się psy, gdzie zostały kupione ani jakiej są rasy.

Gazeta wyjaśniła, że zakup psów stał się możliwy po wejściu w życie przepisów nowej ustawy o SM, z których wynika, że - jak pisze "Rz" - funkcjonariusze mogą "z wykorzystaniem psów służbowych" dokonywać kontroli wchodzących osób, pojazdów, bagaży, przesyłek i pomieszczeń.

Zgodnie z informacją podaną w "Rz", za opiekę nad służbowym psem strażnikowi należy się dodatek w wysokości 10 proc. uposażenia, co wynika z rozporządzenia premiera Mateusza Morawieckiego.

Według dziennika w Sejmie psy służą prawdopodobnie po raz pierwszy w historii. "Ich pojawienie się przy Wiejskiej budzi zróżnicowane reakcje posłów. Niektórych to cieszy, inni mają skojarzenia z kontrolami granicznymi z czasów żelaznej kurtyny" - podaje "Rz".