Marszałek Senatu Stanisław Karczewski zapowiedział, że wystosuje do prezydenta Andrzeja Dudy pismo ws. obniżenia uposażenia Prezydium Senatu. Taką wstępną decyzję podjęliśmy - podkreślił.
      
            W piątek pismo do prezydenta Andrzeja Dudy pismo, w którym wnioskuje o obniżenie o 20 proc. pensji członkom Prezydium Sejmu skierował marszałek Sejmu Marek Kuchciński. Rzecznik prezydenta Krzysztof Łapiński informował, że Andrzej Duda nie podjął jeszcze decyzji w tej sprawie. "Jaka będzie decyzja prezydent - zobaczymy. Ale jeśli ktoś uprzejmie prosi o spełnienie jego prośby, to nie wiem czy prezydent będzie miał coś naprzeciw" - zaznaczył Łapiński.

Marszałek Karczewski poinformował we wtorek na briefingu prasowym, że w gronie Prezydium Senatu rozmawiano na temat skierowania "ewentualnego pisma" do prezydenta dot. uwzględnienia również obniżenia pensji marszałka oraz wicemarszałków Senatu. "Taką wstępną decyzję podjęliśmy, że takie pismo - podobnej treści jakie wysłał marszałek Kuchciński - wystosuję również do pana prezydenta" - oświadczył Karczewski.

O tym, że marszałek Sejmu wystąpi do prezydenta o obniżenie pensji członkom Prezydium Sejmu, poinformował w piątek PAP wicemarszałek Sejmu Stanisław Tyszka (Kukiz'15). Tyszka tłumaczył, że taki tok postępowania wynika z ustawy o wynagrodzeniu osób zajmujących kierownicze stanowiska państwowe, która stanowi że "szczegółowe zasady wynagradzania osób zajmujących kierownicze stanowiska państwowe (...) ustala prezydent w drodze rozporządzenia".

W czwartek wieczorem Sejm uchwalił ustawę, która przewiduje obniżenie uposażenia parlamentarzystów o 20 proc. Zgodnie z ustawą, uposażenie posła i senatora będzie odpowiadało 80 proc. wysokości wynagrodzenia podsekretarza stanu, ustalonego na podstawie przepisów o wynagrodzeniu osób zajmujących kierownicze stanowiska państwowe, z wyłączeniem dodatku z tytułu wysługi lat.

Nowelą prawdopodobnie zajmie się Senat na wznowionym we wtorek posiedzeniu.