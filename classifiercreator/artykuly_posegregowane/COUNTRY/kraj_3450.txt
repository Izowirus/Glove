Z prezydentem Andrzejem Dudą podczas środowego spotkania będę rozmawiał o wszystkich aspektach referendum konsultacyjnego ws. konstytucji: o jego terminie, pytaniach i stanowisku partii - powiedział we wtorek w Tallinie marszałek Senatu Stanisław Karczewski.
      
            Marszałek Senatu przebywa z wizytą w Estonii, gdzie bierze udział w konferencji przewodniczących parlamentów państw Unii Europejskiej.

Pytany przez dziennikarzy o tematy swojego środowego spotkania z prezydentem Karczewski odparł, że z Andrzejem Dudą będzie rozmawiał o wszystkich aspektach referendum  konsultacyjnego ws. konstytucji: o terminie, pytaniach i o stanowisku partii.

„Jestem przekonany, że rozmowa będzie bardzo interesująca, ciekawa, a myślę, że też owocna” - oświadczył marszałek Senatu.

Karczewski w miniony piątek spotkał z wiceszefem Kancelarii Prezydenta, pełnomocnikiem prezydenta ds. referendum konsultacyjnego Pawłem Muchą, by omówić kwestię przygotowań do tego referendum.

Marszałek poinformował wówczas dziennikarzy, że jego rozmowa z Muchą miała charakter techniczny, a nie polityczny. "Polityczna decyzja i polityczne rozmowy będą w środę, w przyszłym tygodniu (podczas spotkania z prezydentem)" - oświadczył.

W czwartek na Stadionie Narodowym w Warszawie odbędzie się debata pn. "Wspólnie o konstytucji", która podsumuje dotychczasowe spotkania regionalne dot. referendum ws. nowej konstytucji. Podczas debaty planowane jest wystąpienie prezydenta; odbędą się także cztery panele dyskusyjne poświęcone młodzieży, polskiej wsi i rolnictwu, gospodarce, a także samorządom. Według Pawła Muchy, jest bardzo prawdopodobne, że prezydent w wystąpieniu poinformuje o wstępnych propozycjach pytań referendalnych.

3 maja ub.r. prezydent Andrzej Duda ogłosił swoją inicjatywę referendum w sprawie zmian w konstytucji. Mówił, że chce, by odbyło się ono w 100. rocznicę odzyskania przez Polskę niepodległości - 11 listopada 2018 r., albo trwało dwa dni - 10 i 11 listopada. W maju ub. roku również prezes PiS Jarosław Kaczyński ocenił, że w konstytucji konieczne są zmiany. Prezes PiS wypowiadał się jednak krytycznie o pomyśle przeprowadzenia referendum konsultacyjnego w Święto Niepodległości.

W miniony poniedziałek PiS zaprezentował wyniki Ankiety Konstytucyjnej 2017. Prof. Anna Łabno, przedstawiając wnioski z ankiety, powiedziała, odnosząc się do systemu rządów, że większość ankietowanych konstytucjonalistów i prawników wskazała, "że podstawowym celem powinno być stworzenie jednego, silnego ośrodka władzy". "Mam tu przede wszystkim na myśli władzę wykonawczą - ośrodka, który nie byłby skonfrontowany z innym - prezydenckim" - wyjaśniła.

Zgodnie z konstytucją, referendum ogólnokrajowe ma prawo zarządzić Sejm lub prezydent za zgodą Senatu.