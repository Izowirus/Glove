Radom, 10.03.2018. Wicemarszałek Senatu Adam Bielan podczas podpisania umowy w sprawie przebudowy al. Wojska Polskiego i ul. Żółkiewskiego, 10 bm. (pp/awol)  Archiwum PAP/Piotr Polak 
                                        

            Premier Mateusz Morawiecki może każdego dnia oceniać na bieżąco swoich współpracowników, natomiast żadnych decyzji o rekonstrukcji rządu w tej chwili nie ma - powiedział we wtorek wicemarszałek Senatu Adam Bielan.
      
            Wicemarszałek Senatu był pytany przez dziennikarzy w Sejmie o to, czy jeszcze w tym roku można się spodziewać zmian w rządzie albo przetasowań w prezydium Senatu lub Sejmu.

"Nic na ten temat nie wiem, a jeśli chodzi o Sejm, trudno mi się na ten temat wypowiadać" - odpowiedział Bielan. Z kolei odnosząc się do zmian w rządzie stwierdził, że premier Mateusz Morawiecki "każdego dnia" może "oceniać na bieżąco swoich współpracowników". "Jeżeli uzna, że ktoś pracuje słabo, to może dokonać takiej zmiany, natomiast żadnych decyzji o jakiejś rekonstrukcji w tej chwili nie ma" - mówił polityk Porozumienia Jarosława Gowina, które wraz z PiS wchodzi w skład Zjednoczonej Prawicy.

Dopytywany, czy któryś z członków rządu pracuje teraz słabo, oświadczył: "To jest ocena prezesa rady ministrów, który niczym trener piłkarski obserwuje swoich zawodników na co dzień na boisku i on wie najlepiej, do którego ministra ma pełne zaufanie, a do którego nie".

Bielan był też pytany, czy do ewentualnych zmian na najwyższych stanowiskach w państwie może dojść w związku z wyborami do Parlamentu Europejskiego. "Wybory do PE za blisko rok, więc to jest jeszcze dużo czasu" - zaznaczył. "Nie chcę uprzedzać faktów, na razie mamy wybory samorządowe; nie spodziewam się żadnej rekonstrukcji do tego czasu" - dodał.

Senator odniósł się też do wyników poniedziałkowego sondażu Ipsos zrealizowanego dla portalu Oko.press. Wynika z niego, że gdyby wybory parlamentarne odbyły się w sierpniu, PiS uzyskałby 41 proc. głosów, PO - 20 proc., Kukiz'15 - 8 proc., SLD i PSL - po 6 proc., a hipotetyczna partia obecnego prezydenta Słupska Roberta Biedronia - 5 proc. poparcia. Pod progiem wyborczym znalazłyby się z kolei m.in. Nowoczesna z wynikiem 4 proc. Sondaż przeprowadzono w dniach 17-19 sierpnia 2018 telefonicznie na ogólnopolskiej reprezentatywnej próbie 1029 osób.

Bielan ocenił, że są to dobre wyniki dla obozu Zjednoczonej Prawicy. "Ale najważniejsze w polityce są wybory, te wybory (samorządowe) już za ponad dwa miesiące" - zaznaczył polityk. Jak dodał, bardzo ważne dla PiS są w szczególności wybory do sejmików wojewódzkich, ponieważ to "na tym poziomie są dzielone środki europejskie".

"Bez dobrej współpracy wielu sejmików - choćby tutaj, na Mazowszu - z rządem, trudno będzie o dobre wykorzystanie tych środków europejskich, więc liczymy na to, że te dobre sondaże przełożą się na dobry wynik wyborczy. Ale nie zawsze tak jest, więc musimy ciężko pracować w kampanii" - mówił wicemarszałek Senatu.