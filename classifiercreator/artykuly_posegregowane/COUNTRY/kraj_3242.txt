Premier Mateusz Morawiecki spotkał się w czwartek z prezydentem Czech Miloszem Zemanem. Jak poinformowała Kancelaria Premiera, rozmowa dotyczyła m.in. kwestii dwustronnych i regionalnych oraz zagadnień związanych z bezpieczeństwem i współdziałaniem w ramach NATO.
      
            "Rozmówcy podkreślili znaczenie intensywnej współpracy dwustronnej, ze szczególnym uwzględnieniem kwestii związanych z gospodarką i projektami infrastrukturalnymi" - czytamy w komunikacie KPRM.

"Omówili zagadnienia dotyczące współpracy regionalnej, w tym w ramach Grupy Wyszehradzkiej. Zwrócili uwagę na konieczność wspólnego zabiegania o interesy państw Grupy Wyszehradzkiej na forum międzynarodowym. Ważną część rozmowy stanowiły kwestie dotyczące bezpieczeństwa oraz współdziałania Polski i Czech w ramach NATO" - dodała Kancelaria Premiera.



Prezydent Czech przebywa w Polsce z trzydniową oficjalną wizytą, w trakcie której spotkał się już z prezydentem Andrzejem Dudą. Zaplanowane miał także spotkania z marszałkiem Sejmu Markiem Kuchcińskim i marszałkiem Senatu Stanisławem Karczewskim. Jego wizyta w Warszawie obejmuje także złożenie wieńca na Grobie Nieznanego Żołnierza oraz kwiatów przed Pomnikiem Ofiar Tragedii Smoleńskiej 2010.

To druga podróż zagraniczna prezydenta Czech po jego zaprzysiężeniu 8 marca bieżącego roku.