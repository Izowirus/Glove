Z udziałem kilkudziesięciu tysięcy pielgrzymów na Polach Lednickich (Wielkopolskie) odbywa się w sobotę XXII Spotkanie Młodych Lednica 2000. Gościem specjalnym wydarzenia jest prezydent Andrzej Duda.
      
            Tegoroczna Lednica odbywa się pod hasłem "Jestem".

Oficjalną część spotkania na Polach Lednickich rozpoczęła w sobotę po południu procesja z udziałem prezydenta, prymasa Polski abp. Wojciecha Polaka, przewodniczącego KEP oraz metropolity poznańskiego abp. Stanisława Gądeckiego. Pod Bramę-Rybę wniesione zostały też relikwie świętych, obraz Matki Boskiej Częstochowskiej i krzyż lednicki od Jana Pawła II.



Wcześniej pod Bramę-Rybę przeszła tzw. procesja orłów. W roku jubileuszu 100-lecia odzyskania niepodległości jej uczestnicy, a także wszyscy pielgrzymi trzymali biało-czerwone flagi – dar od prezydenta.

Obecny na Lednicy przewodniczący KEP abp Stanisław Gądecki powiedział w sobotę dziennikarzom, że "takie wyjątkowe wydarzenia jak Lednica pokazują, że ciągle jest dużo młodzieży, która ma kręgosłup". Zauważył też, że hasło tegorocznego spotkania "jest bardzo ambitne".

"+Jestem+ to jest starotestamentalne imię Pana Boga. Ono świadczy o tym, że Bóg istnieje, podczas gdy inni bogowie nie istnieją. W tym przypadku zapewne chodzi raczej o +jestem+ obecnego tutaj młodego człowieka, który oświadcza, że +jest+ wobec Boga i staje wobec wyzwań, które stawia przed nim Opatrzność. +Jestem+, czyli nie rozmywam się, nie tracę swej tożsamości i nie uchylam się tchórzliwie od zadań, które stawia mi Pan Bóg" - powiedział.

Jak dodał, hasło tegorocznej Lednicy można też odczytywać w kontekście 100-lecia niepodległości. "To jest wyraz wdzięczności wobec Pana Boga, że możemy istnieć jako wolny naród, co nigdy nie jest dane raz na zawsze. Jan Paweł II uczył, że wolność jest darem i zadaniem, stawia przed człowiekiem wyzwania" – powiedział.



Eucharystii przewodniczył będzie prymas Polski. W trakcie spotkania wspomniany będzie Jan Paweł II - "ojciec naszej wolności". Przypomniany zostanie m.in. moment wizyty papieża w polskim parlamencie. Pod Bramę-Rybę wniesiony zostanie fotel, na którym Jan Paweł II siedział w czerwcu 1999 w Sali Posiedzeń Sejmu.

Elementem tegorocznego spotkania na Polach Lednickich będzie też wspólny gest całowania ziemi.

Młodzi wysłuchają też przesłania papieża Franciszka. Na zakończenie spotkania pielgrzymi przejdą przez Bramę-Rybę w symbolicznym geście wyboru Chrystusa.

Symbolami tegorocznego spotkania są: zwierciadło prawdziwego spojrzenia, które posłuży do spotkania ze spojrzeniem Boga, świeca - symbol światła i pokoju oraz flaga - symbol wpisujący się w obchody 100-lecia odzyskania niepodległości przez Polskę.

Spotkania na Polach Lednickich odbywają się od 1997 roku. Co roku gromadzą od kilkudziesięciu do ponad 150 tys. uczestników. Twórcą Lednicy był zmarły w grudniu 2015 roku dominikanin o. Jan Góra. Obecnie opiekę duszpasterską nad przedsięwzięciem sprawują o. Wojciech Prus i o. Mateusz Kosior.