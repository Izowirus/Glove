Warszawa, 03.07.2018. Minister spraw zagranicznych RP Jacek Czaputowicz (P) i minister spraw zagranicznych Belgii Didier Reynders (L) podczas konferencji prasowej po Naradzie Ambasadorów 2018 w Warszawie, 3 bm.  PAP/Paweł Supernak 
                                        

            W sprawie przejścia w stan spoczynku sędziów Sądu Najwyższego, postępujemy zgodnie ze standardami europejskimi; jesteśmy państwem suwerennym i mamy prawo do reformy sądownictwa, która przebiega zgodnie ze standardami UE - mówił we wtorek szef MSZ Jacek Czaputowicz.
      
            Czaputowicz spotkał się we wtorek z szefem belgijskiego MSZ, wicepremierem Didierem Reyndersem. Wcześniej Reynders wygłosił wykład dla ambasadorów RP przy okazji corocznej narady ambasadorów.

Czaputowicz poinformował, że rozmowa z Reyndersem dotyczyła m.in. stosunków zewnętrznych, współpracy w ramach UE, a szef belgijskiego MSZ zwrócił uwagę na kwestię praworządności.

"Po raz drugi dyskutujemy propozycję belgijską, czyli peer review, czyli przeglądu stanu praworządności we wszystkich państwach UE. Tak się składa, że Polska jest obecnie przedmiotem takiej analizy ze strony KE" - mówił szef MSZ.

Przypomniał w tym kontekście, że KE uruchomiła procedurę art. 7, a w zeszłym tygodniu odbyło się wysłuchanie Polski na Radzie ds. Ogólnych, oraz że KE zdecydowała o uruchomieniu procedury naruszeniowej ws. ustawy o SN.

"My ze swojej strony podtrzymujemy nasze stanowisko, że Polska jest państwem suwerennym, ma prawo do reformy sądownictwa. Ona przebiega tak, jak w innych państwach europejskich, jest zgodna ze standardami unijnymi" - zapewnił minister.

Szef MSZ przypomniał, że we wtorek część sędziów SN, zgodnie z ustawą, przejdzie w stan spoczynku. "Uważamy, że to nic złego, że wiek 65 lat dla sędziów SN jest taki sam, jak dla innych profesji, innych zawodów, że zgodnie z polską konstytucją, to parlament ustala wiek przejścia w stan spoczynku, uważamy, że postępujemy zgodnie ze standardami europejskimi, ale jesteśmy otwarci na dialog" - zadeklarował Czaputowicz.

Szef MSZ Belgii: ws. procedury art. 7 wspieramy KE, bo ona jest strażnikiem traktatów

Mamy procedurę art. 7 i wspieramy Komisję Europejską, bo rolą KE jest, aby była strażnikiem traktatów unijnych - mówił we wtorek po spotkaniu z ministrem spraw zagranicznych Jackiem Czaputowiczem szef MSZ Belgii, wicepremier Didier Reynders.

Na konferencji prasowej poinformował, że rozmowa z Jackiem Czaputowiczem dotyczyła m.in. relacji bilateralnych, a także kwestii praworządności. "Mieliśmy bardzo otwartą dyskusję na ten temat. Staraliśmy się kreować dialog pomiędzy KE a Radą Europejską i Polską, jeśli chodzi o konkretne kwestie" - podkreślił szef belgijskiej dyplomacji.

"Mamy procedurę art. 7, wspieramy Komisję Europejską, bo to jest rolą KE, żeby była strażnikiem traktatów i zastanawiamy się, czy możemy polepszyć dialog, w tak trudnej sytuacji, jeśli chodzi o niezawisłość wymiaru sprawiedliwości" - dodał Reynders.

Jak zaznaczył, jeśli procedura naruszeniowa ws. ustawy o SN zakończy się w Trybunale Sprawiedliwości UE, wówczas rolą TSUE będzie podjęcie decyzji "na temat wartości, które podzielamy w UE".

Poinformował, że w środę w Brukseli odbędzie się spotkanie dot. przedyskutowania kwestii przeglądu przestrzegania praworządności we wszystkich krajach UE, które miałoby być analogiczne do przeglądu kwestii budżetowych. "Uzyskaliśmy pewne poprawki, propozycje z Polski, jeśli chodzi o możliwość wdrożenia takiej procedury okresowego przeglądu. Zobaczymy, czy uda się osiągnąć postęp w najbliższej przyszłości" - mówił Reynders.