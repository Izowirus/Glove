Nie przewidujemy żadnych większych zmian w Kodeksie wyborczym, możliwe będą jedynie zmiany o charakterze technicznym - zapowiedział we wtorek wicemarszałek Sejmu Ryszard Terlecki (PiS).
      
            Dodał, że zmiany, które sprawdziły się w wyborach samorządowych, PiS będzie chciało też zastosować w wyborach parlamentarnych.

We wtorek w Sejmie odbywa się konferencja pt. "Kontrola wyborów w roku 2018 i 2019 w aspekcie nowego Kodeksu wyborczego i zmieniającej się Polski".

Terlecki mówił podczas konferencji, że PiS w wyborach samorządowych wprowadziło pewne zmiany w Kodeksie wyborczym, które - jak ocenił - "nieco zmodyfikowały ordynację wyborczą". "Natomiast teraz takich zmian nie przewidujemy i raczej będą to zmiany o charakterze technicznym" - poinformował wicemarszałek Sejmu.

Dodał, że te elementy, które sprawdziły się w wyborach samorządowych PiS, będzie chciał zastosować także w wyborach parlamentarnych. "Ale to jeszcze przed nami. Na początku roku Sejm w tej sprawie na wniosek naszego klubu będzie podejmować odpowiednie decyzje" - zaznaczył Terlecki.

Terlecki przypomniał, że w przyszłym roku mamy przed sobą wybory do Parlamentu Europejskiego i wybory do polskiego parlamentu, a za dwa lata wybory prezydenckie.

Wicemarszałek Sejmu podziękował też w imieniu klubu parlamentarnego Prawa i Sprawiedliwości Ruchowi Kontroli Wyborów za dotychczasową pracę.

Jak ocenił, jeżeli w przyszłorocznych wyborach parlamentarnych koalicja Zjednoczonej Prawicy nie osiągnie znaczącego wyniku, to opozycja może "odwrócić bieg wydarzeń".