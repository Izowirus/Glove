Skowrony, 19.05.2018. Poseł Jan Krzysztof Ardanowski podczas spotkania z mieszkańcami miejscowości Skowrony (woj. warmińsko-mazurskie), 19 bm. Politycy Prawa i Sprawiedliwości kontynuują spotkania z wyborcami. (cat)  PAP/Tomasz Waszczuk 
                                        

            Chcemy, żeby Polska była krajem sprawiedliwym i solidarnym, w którym obywatele czują się wspólnotą na dobre i złe - mówił poseł PiS Jan Krzysztof Ardanowski, który w sobotę spotkał się z mieszkańcami wsi Skowrony (woj. warmińsko-mazurskie).
      
            Poseł przyjechał do wiejskiej świetlicy w Skowronach w ramach kampanii Prawa i Sprawiedliwości "Polska jest jedna". Jak mówił, takie spotkania - odbywające się w całym kraju - służą temu, żeby zdać wyborcom sprawozdanie z ponad dwóch lat sprawowania rządów i przedstawić dalsze zamierzenia rządzącej partii.

Dodał, że chodzi o plany dotyczące najbliższego pół roku, a nie kolejnych lat czy kadencji. "Chociaż mamy nadzieję, że to wszystko, co czynimy dla dobra i naprawy Polski powinno zaowocować tym, że społeczeństwo w demokratycznych wyborach pozwoli nam kontynuować +dobrą zmianę+" - zaznaczył. Jak przekonywał, zmiany wprowadzone i proponowane przez PiS mają służyć temu, by w powszechnym odczuciu Polska była krajem sprawiedliwym.

"Jeżeli ktoś popełnia przestępstwa, to nieuchronne jest jego ukaranie. Jeżeli ktoś jest człowiekiem uczciwym, to nie będzie miał żadnych problemów. Nikt go nie będzie szarpał, wykorzystywał przewagi ze strony różnego rodzajów urzędów" - zapewnił poseł.

Według Ardanowskiego co najmniej równie ważne jak sprawiedliwość jest przesłanie, które głosił prezydent Lech Kaczyński, że Polska ma być krajem solidarnym, w którym obywatele czują się wspólnotą na dobre i złe.

"Jeżeli przychodzą trudne czasy, to jesteśmy razem i wspieramy się. Ale jeżeli przychodzi czas lepszy, wzrostu gospodarczego, to korzyści z tego powinno odnosić całe społeczeństwo, a nie tylko bardzo wąskie tzw. elity" - mówił.

W ocenie posła perspektywy rozwoju są optymistyczne, bo rząd umie wykorzystać korzystną koniunkturę, co trzeba spożytkować w taki sposób, żeby Polacy się bogacili. Jak dodał, pieniądze na realizowane obecnie programy społeczne pochodzą głównie z uszczelnienia systemu podatkowego.

Zwrócił też uwagę na ideę zrównoważonego rozwoju. Ocenił, że rolą państwa jest wyrównywanie warunków życia w poszczególnych regionach, w miastach i na wsi. Jak przypomniał, chodzi nie tylko o jakość infrastruktury technicznej - drogi, wodociągi i kanalizację czy szerokopasmowy internet, ale także np. o służbę zdrowia i edukację na odpowiednim poziomie.

Podkreślał również wagę bezpieczeństwa, które - jak stwierdził - zostało w czasach rządów PO-PSL mocno nadwyrężone, m.in. przez likwidację lokalnych posterunków policji. Dodał, że sam mieszka na wsi i w jego okolicy odległość od posterunków do najdalszych miejscowości sięgała 40 km.

"My to próbujemy naprawiać, odtwarzając m.in. infrastrukturę posterunków policji, Poczty Polskiej czy połączeń publicznych środków komunikacji" - powiedział.

Podczas spotkania w Skowronach Ardanowski przypominał założenia tzw. piątki Morawieckiego, czyli pakietu propozycji rządowych, które premier przedstawił podczas kwietniowej konwencji Zjednoczonej Prawicy w Warszawie.

Szef rządu zapowiedział wówczas m.in. mniejszy ZUS dla małych firm, obniżenie CIT dla małych i średnich firm do 9 proc., wyprawkę w wysokości 300 zł dla uczniów, 23 mld zł na program dla seniorów Dostępność+, przeznaczenie 5 mld zł na stworzenie funduszu dróg lokalnych.

Wicepremier Beata Szydło zapowiedziała wówczas premię za szybkie urodzenie drugiego dziecka i wsparcie kulturalnej aktywności seniorów w mniejszych ośrodkach przed każdym rokiem szkolnym.