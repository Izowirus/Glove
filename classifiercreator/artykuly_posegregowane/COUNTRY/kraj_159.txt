Zrobimy wszystko, byście mogli służyć jak najbezpieczniej; żebyście byli jak najlepiej wyposażeni - powiedział w piątek prezydent Andrzej Duda. Szef MON Mariusz Błaszczak podkreślił zaś, że 2018 był rokiem intensywnej pracy na rzecz modernizacji Wojska Polskiego.
      
            Prezydent Andrzej Duda wraz z małżonką Agatą Kornhauser-Dudą oraz szefem MON Mariuszem Błaszczakiem wzięli w piątek udział w świątecznym spotkaniu z żołnierzami, weteranami i ich rodzinami, jakie zorganizowano na terenie 1. Bazy Lotnictwa Transportowego w Warszawie.

"Dziękuję za służbę dla ojczyzny, dla Polski, dla nas wszystkich. Za codzienne stanie na straży naszego bezpieczeństwa" - mówił prezydent podczas spotkania. "Chciałbym zapewnić, że zrobimy wszystko, byście mogli służyć jak najbezpieczniej, żebyście byli jak najlepiej wyposażeni" - dodał.

Andrzej Duda dziękował też rodzinom żołnierzy, które - jak podkreślał - również ponoszą ciężar ich służby. Zwrócił uwagę, że niektóre rodziny straciły bliskich na misjach poza granicami kraju. "Dziękuję, że dzisiaj jesteśmy razem, tworząc wielką wspólnotę, w której bywa, że kogoś zabraknie, ale niech nigdy nie zabraknie ciepła, wsparcia i dobrego słowa" - powiedział prezydent.

Prezydent przypomniał też, że 23 grudnia wejdzie w życie pierwsza część reformy systemu kierowania i dowodzenia armią, która zakłada, że to Szef Sztabu Generalnego stanie się pierwszym żołnierzem Rzeczpospolitej i to na nim będzie spoczywać odpowiedzialność za dowodzenie Siłami Zbrojnymi. Zdaniem prezydenta, takie "wyklarowanie odpowiedzialności za dowodzenie" usprawni funkcjonowanie Sił Zbrojnych.

Szef MON Mariusz Błaszczak powiedział podczas spotkania świątecznego z żołnierzami, że 2018 rok był czasem intensywnej pracy; kontynuowano modernizację polskiej armii i wysiłki na rzecz zwiększenia obecności wojsk amerykańskich w Polsce oraz na całej wschodniej flance NATO.

Dodał, że prowadzono też działania zmierzające do zwiększenia liczebności polskiej armii, czemu ma służyć kampania "Zostań Żołnierzem Rzeczpospolitej".

Szef MON zapowiedział, że w przyszłym roku działania te będą kontynuowane. Zapewnił, że Polska nie rezygnuje z żadnego z programów modernizacji polskiej armii.

Nawiązując do obchodzonego 21 grudnia Dnia Pamięci o Poległych i Zmarłych w Misjach i Operacjach Wojskowych Poza Granicami Państwa, zapewnił, że "polskie państwo pamięta o ofierze złożonej przez żołnierzy".

Błaszczak, podobnie jak wcześniej prezydent, złożył żołnierzom i ich rodzinom życzenia świąteczne. Obaj przełamali się z nimi opłatkiem.

Na początku uroczystości szef MON odebrał Betlejemskie Światło Pokoju z rąk harcerzy. Wyświetlono też film z życzeniami od polskich żołnierzy stacjonujących zagranicą oraz odczytano niektóre wpisy z "pamiątkowej księgi życzeń dla Polski", która została udostępniona 15 sierpnia.

W trakcie spotkania minutą ciszy uczczono pamięć górników, którzy zginęli w kopalni w Karwinie w Czechach.

Wcześniej w ramach obchodów Dnia Pamięci o Poległych i Zmarłych w Misjach i Operacjach Wojskowych Poza Granicami Państwa, w Katedrze Polowej WP odprawiona została msza w intencji poległych i zmarłych w misjach oraz operacjach poza granicami państwa oraz ich rodzin, a także odbył się Apel Poległych oraz zostały złożone wieńce przed warszawskim Pomnikiem Żołnierzy Poległych w Misjach i Operacjach Wojskowych poza Granicami Państwa.

21 grudnia został ustanowiony Dniem Pamięci o Poległych i Zmarłych w Misjach i Operacjach Wojskowych Poza Granicami Państwa - tego dnia w 2011 r. na misji w Afganistanie poległo pięciu żołnierzy z 20 Bartoszyckiej Brygady Zmechanizowanej. Od 1953 r., gdy po raz pierwszy polscy żołnierze wzięli udział w zagranicznej operacji wojskowej, 120 z nich nie wróciło do domu. 21 grudnia został ustanowiony dniem, w którym wspomina się wszystkich żołnierzy, którzy oddali życie na służbie.