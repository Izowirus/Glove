Gdańsk, 08.08.2018. Premier Mateusz Morawiecki (C) podczas Zlotu Związku Harcerstwa Polskiego na Wyspie Sobieszewskiej w Gdańsku, 8 bm. W Zlocie bierze udział ok. 12 tys. harcerzy z całej Polski oraz 500 gości z zagranicy.  PAP/Marcin Gadomski
                                        

            Żywa flaga stworzona przez was, harcerze, to piękny znak waszego patriotyzmu; dziś waszą postawą pokazujecie, że jesteście przyszłością Polski - napisał na Twitterze premier Mateusz Morawiecki, który w środę pojawił się na Zlocie Związku Harcerstwa Polskiego.
      
            Premier Mateusz Morawiecki odwiedził harcerzy, uczestniczących na Wyspie Sobieszewskiej w Zlocie Związku Harcerstwa Polskiego. Morawiecki zwiedził m.in. polową wystawę poświęconą historii harcerstwa polskiego. Na pamiątkę wizyty harcerze podarowali premierowi chustę harcerską oraz zdjęcie w ramce przedstawiające wtorkowe ułożenie przez harcerzy żywej biało-czerwonej flagi. W wydarzeniu tym uczestniczyło ok. 12 tys. osób.

"Żywa flaga stworzona przez Was, Harcerze, to piękny znak Waszego patriotyzmu. 100 lat temu harcerstwo zrodziło się wraz z Niepodległą i zapisało piękną kartę w latach próby. Dziś Waszą postawą pokazujecie, że jesteście przyszłością Polski. Czuwaj!" - napisał na Twitterze premier Mateusz Morawiecki.

Zlot ZHP odbywa się dla uczczenia 100. rocznicy odzyskania przez Polskę niepodległości i 100-lecia ZHP. Zjazd na Wyspie Sobieszewskiej trwa od poniedziałku, ale ceremonia oficjalnego otwarcia spotkania harcerzy z całej Polski odbyła się we wtorek. W Zlocie ZHP uczestniczy ok. 13 tysięcy harcerzy, w tym 500 gości z zagranicy z 27 krajów oraz polonijni harcerze z Kanady i USA. Do Gdańska przyjechali harcerze w wieku od 6 do 21 lat. Oprócz tego na miejscu zlotu jest jeszcze 1000 osób tworzących kadrę tego wydarzenia.