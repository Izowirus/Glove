W najbliższych dniach podpisane zostanie porozumienie na zakup kolejnego śmigłowca Black Hawk dla policji - poinformował we wtorek szef MSWiA Joachim Brudziński.
      
            "W najbliższych dniach będzie podpisane porozumienie między polską policją a producentem" - przekazał minister spraw wewnętrznych i administracji w TVP, pytany o deklarację w tej sprawie na antenie Radia Zet.

"Te dwa zakupione (śmigłowce - PAP) już w najbliższych dniach (…) powinny wylądować w Warszawie" - zadeklarował. Przekazał, że trwają intensywne szkolenia pilotów.

Porozumienie na zakup dwóch śmigłowców Black Hawk S-70i dla policji podpisano w maju. Kupiono je w trybie zamówienia z wolnej ręki od amerykańskiej firmy Sikorsky Aircraft Corporations (własność koncernu Lockheed Martin), do której należą Polskie Zakłady Lotnicze Mielec.

Dwie maszyny - jak zapowiadano - mają być przeznaczone przede wszystkim dla potrzeb jednostek antyterrorystycznych, które potrzebują sprzętu do szybkiego desantu, ewakuacji i szybkiego przemieszczania się po kraju. Policja ma je otrzymać do końca tego roku.