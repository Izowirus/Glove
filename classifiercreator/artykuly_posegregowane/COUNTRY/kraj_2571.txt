Częstochowa, 07.07.2018. Dyrektor Radia Maryja ojciec Tadeusz Rydzyk (P) podczas mszy świętej pierwszego dnia 27. Pielgrzymki Rodziny Radia Maryja na Jasną Górę, 7 bm. Tegoroczne spotkanie odbywa się pod hasłem "Polska miłością wskrzeszona". (nlat) PAP/Waldemar Deska PAP © 2018 / Waldemar Deska
                                        

            Z udziałem premiera Mateusza Morawieckiego na Jasnej Górze rozpoczęły się główne uroczystości 27. Pielgrzymki Rodziny Radia Maryja. Spotkanie tego środowiska w tym roku przebiega pod hasłem: "Polska miłością wskrzeszona".
      
            Pielgrzymka Rodziny Radia Maryja co roku gromadzi dziesiątki tysięcy uczestników i należy do najliczniejszych w roku zgromadzeń na Jasnej Górze. Głównym punktem tegorocznej pielgrzymki jest przedpołudniowa msza na jasnogórskich wałach, której przewodniczy kard. Zenon Grocholewski.

Wraz ze zwolennikami katolickiej rozgłośni w Częstochowie modlą się w niedzielę przedstawiciele rządu, obok premiera m.in. minister obrony narodowej Mariusz Błaszczak, minister spraw wewnętrznych i administracji Joachim Brudziński, minister sprawiedliwości Zbigniew Ziobro, minister gospodarki morskiej i żeglugi śródlądowej Marek Gróbarczyk, minister infrastruktury Andrzej Adamczyk, minister sportu Witold Bańka i minister rolnictwa Jan Krzysztof Ardanowski.

Przeor klasztoru o. Marian Waligóra powitał też obecnych b. ministra obrony Antoniego Macierewicza i b. ministra środowiska Jana Szyszkę.

"Panie premierze, dziś naszą obecnością na Jasnej Górze, wspólną modlitwą, wyrażamy naszą miłość do ojczyzny, szacunek wobec waszej posługi dla Polski i składamy dar naszej modlitwy" - powiedział, zwracając się do szefa rządu, o. Waligóra.

"Niech naszą modlitwą, naszą miłością, Polska naprawdę będzie wskrzeszona. Niech każdy z nas dołoży cegiełkę do budowy kościoła świętego, wspólnoty dzieci tej ziemi, wspólnoty pielgrzymów, którzy razem z Maryją trwają na modlitwie i uwielbiają Pana" - powiedział przeor Jasnej Góry. "Z dawna Polski tyś królową, Maryjo. Weź w opiekę naród cały, który żyje dla Twej chwały, Maryjo" - zacytował słowa pieśni paulin.

Na Jasnej Górze w niedzielę spodziewane jest wystąpienie premiera.