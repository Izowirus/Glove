Budzyń, 22.06.2018. Minister spraw wewnętrznych i administracji Joachim Brudziński (C), zastępca komendanta głównego Policji Andrzej Szymczyk (2L) i komendant główny Państwowej Straży Pożarnej gen. brygadier Leszek Suski (2P) podczas spotkania poświęconego bezpieczeństwu podczas wakacji, zorganizowanego nad Zalewem na Piaskach „Kryspinów” w Budzyniu, 22 bm. (nlat) PAP/Jacek Bednarczyk
                                        

            Służby dokładają starań, by dzieci i turyści mogli w Polsce czuć się bezpiecznie - zapewnił w piątek w Kryspinowie minister spraw wewnętrznych i administracji Joachim Brudziński. Dodał, że nikt nie zastąpi rodziców w informowaniu dzieci o możliwych zagrożeniach podczas wakacji.
      
            Nad zalewem w Kryspinowie minister spraw wewnętrznych i administracji brał udział w inauguracji akcji "Bezpieczne wakacje". W briefingu prasowym uczestniczyli także przedstawiciele małopolskich służb mundurowych.

W ramach akcji "Bezpieczne wakacje" służby mundurowe zintensyfikują monitoring przestępczości i bezpieczeństwa zwłaszcza w miejscach uczęszczanych przez dzieci. Zintensyfikowane zostaną m.in. kontrole ruchu drogowego.

Szef MSWiA zapewnił w piątek, że rząd dokłada "wszelkich możliwych starań", aby Polacy i turyści mogli czuć się bezpiecznie. "Rząd pana premiera Mateusza Morawieckiego w sposób odpowiedzialny, oszczędny będzie gospodarował groszem publicznym, ale na jednym na pewno nie będziemy oszczędzać - tu mam zapewnienie ze strony pana premiera - nigdy nie będziemy oszczędzać na bezpieczeństwie" - powiedział.

Minister podkreślał też rolę rodziców w informowaniu dzieci o możliwych zagrożeniach podczas wakacji. "Nikt nie zastąpi rodziców w tym, aby dzieci uczulać, również wychowywać, przygotowywać i uczyć, jak w sytuacjach ekstremalnych mają się zachować" - mówił.



Brudziński wskazywał, że dzieciom należy mówić m.in. o zagrożeniach wynikających z zażywania dopalaczy, a także uczyć je, jak wezwać pomoc w razie zagrożenia.

Przed inauguracją "Bezpiecznych wakacji" szef MSWiA uczestniczył w otwarciu nowej siedziby Oddziału Prewencji Policji w Krakowie, gdzie odbyła się odprawa z przedstawicielami sztabu kryzysowego działającego przy wojewodzie.

"Ta odprawa napawa optymizmem. Ale chciałbym państwa poinformować, że wspólnie zgodziliśmy się co do jednego: zarówno przedstawiciele służb mundurowych, jak i przedstawiciele organizacji, inspekcji odpowiedzialnych za bezpieczeństwo, że przez te najbliższe miesiące nam wszystkim powinna przede wszystkim towarzyszyć pokora. Pokora wobec tego wszystkiego, co może przynieść otaczająca przyroda, aura, warunki meteorologiczne, atmosferyczne, ale również pokora wobec tych wszystkich zdarzeń, które rodzą sytuacje kryzysowe. Ale pokora to nie oznacza bezradność, bezczynność, strach" – powiedział minister.

Wojewoda małopolski Piotr Ćwik poinformował, że przed każdymi feriami i wakacjami zbiera się wojewódzki zespół zarządzania kryzysowego. "Rozmawiamy na temat gotowości i przygotowania służb mundurowych, poszczególnych inspekcji i dopełnienia zadań w czasie wypoczynku dzieci i młodzieży" – powiedział. 