PAP/Piotr Nowak
                                        

            Jeżeli zostanę prezydentem Warszawy, w pierwszym tygodniu urzędowania podejmę decyzję o budowie nowych parkingów w każdej dzielnicy - oświadczył kandydat Zjednoczonej Prawicy na prezydenta stolicy Patryk Jaki. Dodał, że oprócz tradycyjnych, powstaną też parkingi podziemne.


      
            Jaki na środowej konferencji prasowej podpisał swoje czwarte zobowiązanie, które zrealizuje w pierwszej kolejności, jeśli zostanie prezydentem Warszawy. Wcześniej na piśmie zobowiązał się, że w pierwszych dniach po objęciu władzy w stolicy podejmie decyzje dotyczące wybudowania III i IV linii metra, budowy 50 żłobków i przedszkoli oraz 19., innowacyjnej dzielnicy Warszawy.

"Dzisiaj czwarta decyzja. Jeżeli zostanę prezydentem miasta stołecznego Warszawy, moją czwartą decyzją w pierwszym tygodniu urzędowania będzie decyzja o budowie nowych parkingów" - oświadczył.

Dopytywany powiedział, że nowe parkingi miałyby powstać w każdej dzielnicy. "Podejmę decyzje o tym, że rozpoczynamy w Warszawie bezprecedensowy, największy program budowy parkingów od lat. W każdej dzielnicy, na każdym większym osiedlu będę szukał takich miejsc, gdzie mogą powstać nowe parkingi" - zapewnił.

Kandydat Zjednoczonej Prawicy zapowiedział, że oprócz tradycyjnych, naziemnych miejsc postojowych dla samochodów budowane będą również podziemne parkingi. Według niego mogłyby one powstać m.in. pod stołecznym Placem Powstańców Warszawy czy Placem Teatralnym. Dodał, że wskazywaniem dokładnych lokalizacji pod te inwestycje zajmie się w ratuszu specjalnie powołany w tym celu zespół.

W ocenie Jakiego, parkingi naziemne mogą powstać "bardzo szybko". Z kolei proces planowania i budowy parkingów podziemnych może potrwać ok. dwóch lat.

Według wcześniejszych zapowiedzi, Jaki w sumie ma złożyć pięć zobowiązań, których realizację chce rozpocząć w pierwszym tygodniu urzędowania. Podczas środowej konferencji prasowej mówił, że akcja ta to forma umowy między nim a warszawiakami, z której będzie mógł być rozliczony po wyborach.

Wybory samorządowe odbędą się 21 października. Druga tura wyborów bezpośrednich wójtów, burmistrzów, prezydentów miast - 4 listopada.