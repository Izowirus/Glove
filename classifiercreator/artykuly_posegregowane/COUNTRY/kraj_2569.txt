Warszawa, 14.07.2017. Prezes PiS Jarosław Kaczyński podczas konferencji prasowej w siedzibie Prawa i Sprawiedliwości.  Archiwum fot. PAP © 2017 / Leszek Szymański
                                        

            Komisja Europejska nie złamie polskiej woli dokończenia reformy, bo to jest albo-albo; jeśli nie zreformuje się sądownictwa, inne reformy mają mały sens, gdyż prędzej czy później zostaną przez takie sądy, jakie mamy, zanegowane - ocenił prezes PiS Jarosław Kaczyński w "Sieci".
      
            W rozmowie z tygodnikiem, której fragmenty opublikowano w niedzielę na portalu wpolityce.pl, a który ukaże się w poniedziałek, Kaczyński wypowiedział się również na temat opozycji, która - jego zdaniem - "łamie wszelkie reguły i ma potworne poczucie bezkarności".

"Rzucili przeciwko nam, wszelkie możliwe zasoby, podeptali wszystkie zasady życia parlamentarnego, politycznego" - mówił.

Prezes PiS zaznaczył, że "każda opozycja może być groźna", a "rywalizacja polityczna w demokracji jest czymś normalnym". "Niestety nasz przeciwnik to nie jest normalna opozycja" - powiedział.