Oczekujemy na wyjaśnienia szefa KNF Marka Chrzanowskiego w związku z artykułem "Gazety Wyborczej"; w zależności od nich będziemy podejmować decyzje, w grę wchodzą, w mojej ocenie, albo złożenie przez niego rezygnacji, albo zmiana przepisów - powiedziała we wtorek rzeczniczka PiS Beata Mazurek.
      
            Dodała, że nie widzi obecnie sensu powoływania komisji śledczej w sprawie dot. szefa KNF.

"Gazeta Wyborcza" napisała we wtorek, że według właściciela Getin Noble Banku Leszka Czarneckiego, przewodniczący KNF Marek Chrzanowski w marcu 2018 r. zaoferował przychylność dla tego banku w zamian za mniej więcej 40 mln zł; Czarnecki nagrał tę ofertę i zawiadomił prokuraturę o podejrzeniu popełnienia przestępstwa przez szefa KNF. O sprawie napisał też we wtorek "Financial Times".

Również we wtorek szef klubu PO Sławomir Neumann zażądał, by premier Mateusz Morawiecki i prezes PiS Jarosław Kaczyński podjęli decyzję o powołaniu komisji śledczej ds. KNF i Getin Noble Banku. Działania przedstawicieli władz wobec Getin Noble Banku określił jako "gangsterskie".

Nawiązując do tych żądań Mazurek powiedziała, że "sens powoływania komisji śledczej jest wtedy, gdy nie działają organy państwa". "Tutaj organy państwa działają, sprawą zajmuje się prokuratura, zajmują się służby, a szef KNF został wezwany do natychmiastowego powrotu do Polski (Chrzanowski wyjechał w podróż służbową do Singapuru)" - oceniła.

Przypomniała, że w środę ma odbyć się spotkanie premiera z szefem KNF i że weźmie w nim udział również koordynator służb specjalnych Mariusz Kamiński. "Więc na razie takiego zarzutu, że służby nie działają, nie ma; poczekajmy na efekt jutrzejszych rozmów z przewodniczącym KNF" - powiedziała.

"Ja oczekuję wyjaśnień (Chrzanowskiego) i oczekuję, że te wyjaśnienia zostaną w pewien sposób upublicznione. Natomiast my różnimy się od PO tym, że żadnej sprawy nie zamiatamy pod dywan. Chcemy tego wyjaśnienia i oczekujemy, że te wyjaśnienia padną i w zależności od tego, jakie one będą, będziemy podejmować decyzje, co dalej" - powiedziała rzeczniczka PiS.

Dodała, że "w oparciu o obowiązujące przepisy nie można odwołać szefa KNF", więc jeśli zarzuty zawarte w artykule "GW" się potwierdzą, "w grę wchodzą w jej ocenie albo złożenie rezygnacji, albo zmiana przepisów".

Zgodnie z ustawą o nadzorze nad rynkiem finansowym, przewodniczącego KNF powołuje premier na pięcioletnią kadencję. Premier odwołuje przewodniczącego Komisji przed upływem kadencji wyłącznie w przypadku: prawomocnego skazania za umyślne przestępstwo lub przestępstwo skarbowe; rezygnacji ze stanowiska; utraty obywatelstwa polskiego lub utraty zdolności do pełnienia powierzonych obowiązków na skutek długotrwałej choroby, trwającej dłużej niż 3 miesiące. Marek Chrzanowski została powołany na przewodniczącego KNF w październiku 2016 r. przez ówczesną premier Beatę Szydło.

Mazurek proszona o ocenę postawy szefa KNF powiedziała, że "w świetle artykułu jest to naganne", zaznaczyła jednocześnie, że zna jak dotąd tylko informacje podawane przez media i że wstrzyma się z oceną do czasu złożenia przez Chrzanowskiego wyjaśnień.

Według "GW" z nagrania, którego stenogram Czarnecki przekazał prokuraturze wraz z zawiadomieniem o przestępstwie, wynika, że Chrzanowski proponował mu następujące przysługi: usunięcie z KNF Zdzisława Sokala – przedstawiciela prezydenta w Komisji i szefa Bankowego Funduszu Gwarancyjnego – bo jest on zwolennikiem przejęcia banków Czarneckiego przez państwo; złagodzenie skutków finansowych zwiększenia tzw. stopy podwyższonego ryzyka (kosztowało to bank ok. 1 mld zł) oraz życzliwe podejście KNF i NBP do planów restrukturyzacji banków Czarneckiego.

Według "GW", w zamian bankier miałby zatrudnić prawnika wskazanego przez Chrzanowskiego, a wynagrodzenie – "powiązane z wynikiem banku" – miałoby 1 proc. wartości Getin Noble Banku, czyli ok. 40 mln zł.