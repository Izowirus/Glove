Urzędujący prezydent Lublina Krzysztof Żuk został wybrany ponownie na prezydenta tego miasta. W pierwszej turze wyborów zdobył 62,32 proc. głosów. Będzie to trzecia kadencja Żuka na stanowisku prezydenta Lublina.

      
            Wyniki głosowania podała w poniedziałek wieczorem Miejska Komisja Wyborcza w Lublinie.

Żuk jest przewodniczącym lokalnych struktur PO, ale w wyborach samorządowych startował z własnego komitetu (KWW Krzysztof Żuk), w skład którego weszli przedstawiciele PO, Nowoczesnej, PSL, SLD i ugrupowania Wspólny Lublin oraz działacze dzielnicowi i społeczni. 

Główny konkurent Żuka kandydat Zjednoczonej Prawicy poseł PiS Sylwester Tułajew uzyskał 31,48 proc. głosów.

Pozostali kandydaci otrzymali: poseł Kukiz’15 Jakub Kulesza, popierany przez KWW Kukiz, Wolność, Lubelscy Patrioci i Ruchy Miejskie – 2,98 proc., Magdalena Długosz z KWW Miasto dla Ludzi - Lubelski Ruch Miejski - 1,49 proc., Marian Kowalski z KWW My z Lublina - 1,34 proc., Joanna Kunc z KWW Wolni i Solidarni Kornela Morawieckiego - 0,37 proc.

Frekwencja wyborcza w Lublinie wyniosła 54,68 proc.