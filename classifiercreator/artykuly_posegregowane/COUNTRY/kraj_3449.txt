Potrzeby osób z niepełnosprawnościami są różne; wsparcie musi być zindywidualizowane, kompleksowe i skoordynowane, by działania dały rezultaty - oceniła we wtorek przewodnicząca Krajowej Rady Konsultacyjnej ds. Osób Niepełnosprawnych Monika Zima-Parjaszewska.
      
            "Wiemy o tym od bardzo wielu lat, że potrzeby (osób z niepełnosprawnościami-PAP) są bardzo różne; (…) trzeba je dobrze zdiagnozować. Indywidualizacja wsparcia, o której mówiła minister (RPiPS Elżbieta Rafalska-PAP), jest bardzo istotna; od wielu lat mówimy, że wsparcie musi odpowiadać na konkretne potrzeby i być kompleksowe" – wskazała Zima-Parjaszewska.

"Bez kompleksowości i koordynacji tej kompleksowości, działania wyrywkowe nie dadzą rezultatu włączenia do życia społecznego i zagwarantowania niezależnego życia" – dodała.

W warszawskim Centrum Partnerstwa Społecznego "Dialog" trwa spotkanie Rady, z udziałem m.in. szefowej MRPiPS Elżbiety Rafalskiej. Minister zadeklarowała podczas spotkania, że przygotowywane jest ustawowe zrównanie renty socjalnej z rentą minimalną - jest to jeden z postulatów osób z niepełnosprawnością, które od ubiegłego tygodnia protestują w Sejmie.

Minister rodziny przypomniała jednocześnie programy realizowane przez rząd, z których korzystają m.in. osoby z niepełnosprawnościami. Wśród nich znalazły się m.in. program "Rodzina 500plus", czy program kompleksowego wsparcia rodzin "Za życiem", który nazwała "programem przełomowym". Przypomniała, że program ten zakłada m.in. realizację jednego z postulatów, który zgłaszają wszystkie środowiska osób niepełnosprawnych tj. tzw. opiekę wytchnieniową.