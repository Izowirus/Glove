Z szacunkiem podchodzę do Marka Jakubiaka - powiedział w czwartek PAP kandydat Zjednoczonej Prawicy Patryk Jaki, odnosząc się do ogłoszonej tego dnia kandydatury Kukiz'15 na prezydenta stolicy. Jaki dodał, że jeśli wygrałby wybory w Warszawie, mógłby Jakubiakowi zaproponować funkcję wiceprezydenta ds. gospodarczych.
      
            Lider ruchu Kukiz'15 Paweł Kukiz poinformował w czwartek, że Marek Jakubiak będzie kandydatem ruchu w jesiennych wyborach na prezydenta Warszawy.

"Z szacunkiem podchodzę do pana posła Jakubiaka; gdyby chciał, spokojnie mógłbym mu zaproponować funkcję wiceprezydenta do spraw gospodarczych" - powiedział PAP Jaki.

Jak podkreślił kandydat Zjednoczonej Prawicy, przed pierwszą turą wyborów w Warszawie najważniejsze jest "by nie rozdrabniać głosów", bo to - według niego - działa na korzyść kandydata PO i Nowoczesnej Rafała Trzaskowskiego. "To może spowodować, że Trzaskowski wygra w pierwszej turze i Warszawą będzie rządziła ta sama ekipa, która rządzi od 12 lat, w tym mafia reprywatyzacyjna, deweloperzy" - oświadczył.