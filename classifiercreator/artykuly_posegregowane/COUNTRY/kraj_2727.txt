Wybierając zorganizowaną formę wypoczynku dla dziecka, rodzice powinni kierować się jego zainteresowaniami i edukacyjnym charakterem oferty. Należy też sprawdzić, czy obóz lub kolonia jest wpisana do publicznej bazy wypoczynku - radzą ekspertki z MEN.
      
            Rad rodzicom, którzy po raz pierwszy wysyłają dziecko na kolonie lub obóz, udzielają w rozmowie z PAP ekspertki z Ministerstwa Edukacji Narodowej: dyrektor Departamentu Wychowania i Kształcenia Integracyjnego Joanna Wilewska i naczelnik Wydziału Wspierania Rozwoju Ewa Zalewska-Steć.

PAP: Czym powinni się kierować rodzice, który chcieliby skorzystać ze zorganizowanej formy wypoczynku dla swoich dzieci, wybierając kolonię lub obóz?

J.W.: Przede wszystkim powinni kierować się zainteresowaniami dziecka. Nie można zmuszać dziecka do wypoczynku w formie, której nie lubi. Jeśli dziecko lubi sport, np. pływanie, to warto wysłać je na obóz, podczas którego będzie mogło pływać. Jeśli jeździ konno, to warto pomyśleć o obozie jeździeckim. Jeśli interesuje się żeglarstwem - warto pomyśleć o obozie żeglarskim. Chodzi o to, by dziecko nie nastawiało się negatywnie do wyjazdu, by podczas wyjazdu nie tylko wypoczywało, ale także rozwijało swoje pasje i dobrze się bawiło. Warto też przy decydowaniu się na konkretną ofertę kierować się jej edukacyjnym charakterem, np. planowanymi wycieczkami, poznawaniem ciekawych miejsc, historii.

PAP: Czy rodzic może zwrócić się do organizatora wyjazdu o przedstawienie programu, jaki będzie realizowany?

J.W.: Nie tylko może, ale powinien to zrobić. Mądry rodzic dokładnie zaznajamia się z ofertą, by wybrać jak najlepszą formę wypoczynku dla dziecka.

PAP: Załóżmy, że rodzice przejrzeli już oferty, wybrali trzy, cztery, kierując się pasjami dziecka, terminem, ceną. Jak mogą sprawdzić, czy organizator jest wiarygodny, czy dziecko będzie bezpieczne podczas wyjazdu?

J.W.: Pierwszy ruch, jaki powinni wykonać to sprawdzić, czy wypoczynek jest zgłoszony u kuratora oświaty i wpisany do publicznej bazy wypoczynku na stronie www.wypoczynek.men.gov.pl To im gwarantuje, że organizator jest sprawdzony pod względem formalnym i spełnia wymagania stawiane organizatorowi wypoczynku dla dzieci i młodzieży. Ze względu na bezpieczeństwo wypoczywających organizator w zgłoszeniu ma obowiązek podać m.in. dane dotyczące miejsca wypoczynku i rodzaju zakwaterowania, warunków sanitarno-higienicznych, w tym czy jest woda bieżąca, ciepła - zimna, liczby uczestników, zatrudnionej kadry - o jej kwalifikacjach i niekaralności - oraz programu pracy z dziećmi.

PAP: Co to jest baza wypoczynku?

E.Z-S.: Baza wypoczynku to aplikacja przygotowana właśnie z myślą o rodzicach. Jest łatwa w obsłudze. Można wejść na nią za pomocą każdego urządzenia mobilnego. Każdy organizator wypoczynku dla dzieci i młodzieży ma obowiązek zgłosić go do kuratora oświaty właściwego dla miejsca rejestracji firmy. Zgłoszenie jest sprawdzane przez kuratora. Gdy zostaje zweryfikowane pozytywnie, jest wpisywane do bazy. Automatycznie o wpisie informowany jest kurator, straż pożarna, sanepid na terenie, gdzie wypoczynek będzie się odbywał. Dzięki temu można kontrolować miejsca wypoczynku dzieci zarówno przed jego rozpoczęciem, jak również w czasie jego trwania. Po wpisaniu do bazy informacje dotyczące wypoczynku mogą poznać rodzice. W wyszukiwarce jest możliwość wpisania danych w siedmiu polach, ale by znaleźć konkretny wypoczynek wystarczy wpisać tylko w dwa.

PAP: Gdy rodzice sprawdzą informacje w bazie i podpiszą umowę...

J.W.: Przed podpisaniem umowy trzeba ją dokładnie przeczytać, chociażby po to, by wiedzieć, czy kwota, którą płacimy, pokrywa wszystkie wydatki związane z wypoczynkiem dziecka. Chodzi o to, by uniknąć niespodzianek, np. dotyczących zajęć i wyjazdów fakultatywnych. Może się okazać, że trzeba je opłacić osobno przed wyjazdem lub już na miejscu. Jeśli na miejscu, to trzeba zapewnić dziecku pieniądze na ten cel, by się nie okazało, że wszystkie dzieci jadą na dodatkową wycieczkę, a ono zostaje. Rodzice zwyczajowo dają dziecku kieszonkowe na wyjazd, ale ono może nie wystarczyć w takiej sytuacji.

PAP: Czy nadal rodzice przed wysłaniem dziecka na obóz lub kolonie muszą wypełnić kartę kwalifikacyjną uczestnika wypoczynku?

E.Z-S.: Karta kwalifikacyjna nadal obowiązuje - to oficjalny dokument. Obowiązuje jeden jego wzór. Rodzic powinien ją dokładnie wypełnić. Zawiera ona niezbędne dla organizatora wypoczynku informacje o dziecku, m.in. dotyczące jego stanu zdrowia, jakie leki przyjmuje, przeciwko jakim chorobom jest zaszczepione.

PAP: Czy rodzic musi podać te wszystkie dane?

E.Z-S: Dla dobra i bezpieczeństwa dziecka rodzic powinien wypełnić ją rzetelnie. Proszę pamiętać, że to organizator ponosi odpowiedzialność za zdrowie i bezpieczeństwo dziecka od chwili, gdy rodzice mu je przekażą, aż do powrotu. Oczywiście rodzic może odmówić podania niektórych danych, ale powinien wyraźnie w karcie zaznaczyć, że tego odmawia.

PAP: Czy może odmówić podania danych ze względu na ochronę danych osobowych?

E.Z-S.: Bezpieczeństwo, zdrowie i życie są najważniejsze. Owszem, zdarza się, że rodzice pytają nas o ochronę danych osobowych w kontekście karty. Zakres informacji podawanych w karcie został wypracowany w konsultacjach międzyresortowych, współpracowaliśmy też z GIODO. To dokument zgodny z obowiązującymi przepisami dotyczącymi ochrony danych.

PAP: Jak przygotować do wyjazdu dziecko, które wyjeżdża na kolonię lub obóz po raz pierwszy?

J.W.: Jeśli jest to pierwszy wyjazd, to trzeba przekazać mu jak najwięcej informacji o życiu na kolonii czy obozie. Warto opowiedzieć: jaki jest plan dnia, kiedy i jak spożywane będą posiłki, jakie będą zasady korzystania np. z kąpieliska, telefonu komórkowego. Rodzic musi też porozmawiać o tym, jak należy zachować się w sytuacjach, które mogą się zdarzyć, a mogą grozić bezpieczeństwu dziecka lub innych uczestników wypoczynku. Dziecko powinno wiedzieć, że w czasie wypoczynku rodziców zastępuje wychowawca.

Rodzice powinni rozmawiać z dzieckiem o ewentualnych zagrożeniach, ale nie straszyć. Powinni mówić, że będzie wspaniale, będzie fajnie spędzać czas, ale przy okazji przestrzec i powiedzieć, co robić np., gdy ktoś będzie mu oferować "jakiś środek" albo będzie je zaczepiać osoba obca - spoza kadry obozu lub kolonii. Nigdy za mało powtarzania dziecku: "Uważaj!".

Dziecko powinno wiedzieć też, że ma natychmiast informować wychowawcę, kierownika lub rodzica o wszelkich niepokojących je sytuacjach.

PAP: Jak spakować dziecko na wyjazd. O czym rodzice nie powinni zapomnieć?

J.W.: W naszej strefie klimatycznej przy zmiennej pogodzie latem na pewno w bagażu dziecka powinna się znaleźć nieprzemakalna kurtka, nieprzemakalne buty, ale też lekkie buty, np. sandały, ale także czapka lub inne nakrycie głowy chroniące od słońca i krem z filtrem UV. Mądry, doświadczony organizator, zwłaszcza w przypadku dzieci młodszych, przygotowuje dla rodziców listę rzeczy, które dziecko ma ze sobą zabrać. Warto o nią zapytać, jeśli sam jej nie poda. Jeśli dziecko przyjmuje lekarstwa, rodzic powinien spakować je osobno i przekazać osobiście organizatorowi wraz z informacją, jak je podawać dziecku. Dziecko powinno mieć ze sobą legitymację szkolną i kartkę z adresem wypoczynku i telefonami kontaktowymi do rodziców, a w przypadku wyjazdu zagranicznego, w zależności od kraju docelowego, dokument uprawniający do przekroczenia granicy: dowód osobisty lub paszport.

PAP: W co lepiej spakować dziecko: walizkę, plecak czy torbę?

J.W.: Wszystko zależy od miejsca, rodzaju wypoczynku i środka transportu. Jeżeli kolonie będą w kurorcie, a autokar podjedzie pod sam hotel lub ośrodek, praktyczniejsza okaże się walizka, może być nawet duża torba – dziecko nie będzie musiało jej samo dźwigać. Gdy natomiast dzieci jadą np. pociągiem w góry, a od stacji będzie spory kawałek do przejścia, lepszym rozwiązaniem jest plecak. Tak samo, gdy dziecko wyjeżdża na obóz. Bagaż nie powinien być ciężki, może się bowiem okazać, że w pobliżu nie ma osoby, która pomoże dziecku go nieść.

PAP: Gdy dziecko już szczęśliwie dotrze na miejsce wypoczynku, jak często rodzic może lub powinien kontaktować się z organizatorem. Czy może lepiej do dziecka dzwonić bezpośrednio?

J.W.: Mądry organizator wypoczynku wyprzedza takie dylematy rodziców, np. podaje przed wyjazdem, w jaki sposób będzie można się kontaktować z dzieckiem. Na przykład informuje, że będzie taka możliwość codziennie lub co drugi dzień, po południu lub wieczorem, po obiedzie lub po kolacji, od takiej godziny do takiej. Jeśli informacje nie zostały podane, warto to uzgodnić z organizatorem przed wyjazdem.

PAP: Jak często dzwonić do dziecka? Można codziennie?

J.W.: Codzienne dzwonienie nie jest dobre. Nadmiar kontaktów dezorganizuje wszelkie formy wypoczynku, chyba że dziecko mówi, że dzieje się coś złego. Wtedy trzeba momentalnie zareagować. Rodzic, który dobrze zna swoje dziecko, będzie wiedział czy faktycznie dzieje się coś złego czy dziecko przesadza, wymyśla problemy.

PAP: Jeśli dziecko podczas pobytu na obozie nie sygnalizowało żadnych nieprawidłowości, ale po powrocie snuje straszne opowieści, co robić?

J.W.: W takiej sytuacji też warto się zastanowić czy faktycznie coś było nie tak czy dziecko ma bujną wyobraźnię i wymyśla mrożące krew w żyłach opowieści, do czego zresztą ma prawo. Warto wtedy porozmawiać z rodzicami innych dzieci, które były na tym samym obozie lub kolonii. Jeśli one też mówiły o nieprawidłowościach, trzeba natychmiast to zgłosić do kuratorium lub do odpowiednich służb.

Rozmawiała: Danuta Starzyńska-Rosiecka

Z myślą o rodzicach - jak co roku - resort edukacji przygotował szczegółowy "Poradnik bezpiecznego wypoczynku. Aktualne informacje dla organizatorów, rodziców i uczestników wypoczynku". Jest on dostępny na stronie MEN: https://men.gov.pl/wp-content/uploads/2018/06/poradnik_bezpiecznego_wypoczynku_men_lato_2018.pdf.

autorka: Danuta Starzyńska-Rosiecka

dsr/ wus/