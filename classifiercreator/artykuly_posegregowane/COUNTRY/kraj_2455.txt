Warszawa, 06.06.2018. Rzecznik PiS Beata Mazurek podczas konferencji prasowej w Sejmie, 6 bm. (tg/pkus)  Archiwum PAP/Tomasz Gzell 
                                        

            Na listach obozu rządzącego - również Solidarnej Polski i Porozumienia - w wyborach samorządowych na radnych nie zostaną umieszczone osoby zatrudnione na wysokopłatnych stanowiskach kierowniczych i doradczych w spółkach Skarbu Państwa - podkreśliła we wtorek rzeczniczka PiS Beata Mazurek.
      
            W ubiegłym tygodniu Mazurek zapowiedziała, że na listach kandydatów PiS w wyborach samorządowych na radnych nie zostaną umieszczone osoby, które są zatrudnione na wysokopłatnych stanowiskach kierowniczych i doradczych w spółkach Skarbu Państwa i samorządu terytorialnego.

We wtorek w rozmowie z dziennikarzami w Sejmie rzeczniczka PiS wyjaśniała, że jej ugrupowaniu chodzi o to, aby "pracy w spółkach Skarbu Państwa, czy w radzie nadzorczej nie łączyć z mandatem radnego, najczęściej sejmiku wojewódzkiego". "Ci ludzie najczęściej wybierali się, żeby kandydować do sejmików wojewódzkich" - dodała.

"Na pewno być może będą takie sytuacje - i wiemy, że są - że osoby, które dzisiaj pracują w spółkach Skarbu Państwa, będą ubiegać się o fotel burmistrza czy prezydenta. My tego nie wykluczamy, bo w momencie, kiedy taki mandat zdobędą automatycznie ze Spółki Skarbu Państwa muszą zrezygnować - nie ma innego wyjścia" - mówiła Mazurek.

"Co innego w przypadku osób, które ubiegają się o mandat radnego - my chcemy to wykluczyć, żeby nie było możliwości łączenia pracy w spółce Skarbu Państwa czy radzie nadzorczej z mandatem radnego" - podkreśliła.

Zapytana przez dziennikarzy, czy decyzje Komitetu Politycznego PiS będą dotyczyć całej koalicji rządzącej - również Solidarnej Polski i Porozumienia - oświadczyła: "W mojej ocenie cała koalicja będzie tak funkcjonować".



Na początku lipca prezes PiS Jarosław Kaczyński poinformował, że Komitet Polityczny partii zdecydował, iż osoby, które funkcjonują w spółkach skarbu państwa, nie będą kandydowały z list PiS na żadnym szczeblu samorządu.

"Zapadła decyzja, zgodnie z naszymi deklaracjami, które składaliśmy już niejednokrotnie i które ja składałem. Do polityki nie idzie się dla pieniędzy, ci, którzy funkcjonują w spółkach, są przez nas szanowani, jeżeli dobrze wykonują swoje obowiązki, ale nie będziemy łączyć tych dwóch funkcji. To znaczy, że te osoby nie będą kandydowały na żadnym szczeblu samorządu" - mówił w piątek szef PiS.

Pierwsza tura wyborów samorządowych może się odbyć w jedną z trzech niedziel: 21 października, 28 października lub 4 listopada. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw. Kampania wyborcza rozpoczyna się w dniu zarządzenia wyborów.