Rafał Rajkowski (PO), który w Radomiu osiągnął najlepszy wynik w walce o mandat radnego Sejmiku Woj. Mazowieckiego w okręgu radomskim, zaapelował w piątek o poparcie w II turze wyborów obecnego prezydenta miasta Radosława Witkowskiego.
      
            W I turze na Witkowskiego głosowało 39 445 osób (45,47 proc.), na kandydata PiS Wojciecha Skurkiewicza - 35 043 (40,39 proc.). Obaj zmierzą się w II turze wyborów 4 listopada. Witkowski startuje pod szyldem Komitetu Wyborczego Wyborców Radosława Witkowskiego "Koalicja na Rzecz Zmian", w skład którego weszli przedstawiciele PO, Nowoczesnej, SLD i innych radomskich środowisk.

Rajkowski jest członkiem zarządu woj. mazowieckiego, w przeszłości był zastępcą Witkowskiego.

"Jako przyjaciel prezydenta Witkowskiego, jego bliski współpracownik jako dzisiaj  - myślę - człowiek, który będzie zasiadał w dalszym ciągu w sejmiku woj. mazowieckiego i będzie walczył o pozycję w tym zarządzie dla dobra wspólnego nas mieszkańców Radomia, chciałbym prosić wszystkich moich wyborców, by poparli 4 listopada Radosława Witkowskiego" - powiedział Rajkowski na piątkowej konferencji w Radomiu.

Dodał, że tak jak zapewniał w swojej kampanii, w nowej kadencji Sejmiku Mazowieckiego będzie zabiegał o dotacje dla różnych radomskich projektów, a w pierwszej kolejności - o dofinansowanie budowy Centrum Rehabilitacji.

Rajkowski podkreślił, że głównym źródłem dofinansowania różnych inwestycji w miastach i gminach na Mazowszu jest Sejmik Woj. Mazowieckiego. "Dzisiaj w przestrzeni publicznej pojawiają się informacje, że gminom dużo może dać rząd. Owszem rząd może dać dużo, ale jak pokazują statystyki ok. 80-85 proc. wszystkich dofinansowań dla samorządów pochodzi z sejmiku" - zauważył Rajkowski.

Witkowski poinformował, że za jego kadencji, w latach 2014-2018, Radomiowi udało się pozyskać na różne projekty środki z zewnątrz o łącznej wartości ponad pół miliarda złotych. Dzięki temu zrealizowano 88 projektów o całkowitej wartości 921 mln zł.