Lubelskie: działacze PO i Nowoczesnej liderami list Koalicji Obywatelskiej do sejmiku
                                        

            Obecni radni i działacze PO oraz działacz Nowoczesnej, mają być liderami list Koalicji Obywatelskiej do sejmiku woj. lubelskiego. „Będziemy gryźć ziemię w tych wyborach samorządowych, ale wygramy je tutaj na Lubelszczyźnie" - oświadczyła posłanka Joanna Mucha (PO).
      
            W poniedziałek w Lublinie zaprezentowano kandydatów z listy KO w okręgu lubelskim. „Idziemy do tych wyborów samorządowych z dobrą ekipą. Jesteśmy realistami, oczekujemy, że wywalczymy co najmniej dziewięć mandatów” – powiedział wiceprzewodniczący PO w Lubelskiem, wicemarszałek woj. lubelskiego Krzysztof Grabczuk. Jak dodał, wśród kandydatów jest grupa, „która realizowała najważniejsze projekty” dla województwa lubelskiego.

 

„Mniej mówimy, więcej działamy. Jesteśmy w połowie wydawana funduszy europejskich. W moim przekonaniu dzisiaj zmiana władz w sejmiku byłaby dość dużym zagrożeniem, jeśli chodzi o wydatkowanie tych funduszy. Teraz przyśpieszamy i ta ekipa, która dzisiaj jest, gwarantuje dobre wykorzystanie funduszy europejskich i ale również dobre rozmowy, jeśli chodzi o nową perspektywę” – powiedział Grabczuk.

 

Posłanka Joanna Mucha (PO) zauważyła, że rozpoczyna się „długi marsz związany z wyborami samorządowymi”. „Będziemy gryźć ziemię w tych wyborach samorządowych, ale wygramy je tutaj na Lubelszczyźnie, jestem o tym przekonana” – powiedziała.

 

„Te wybory są ważne dlatego, żebyśmy w lubelskich szpitalach wojewódzkich, mieli do czynienia z medycyną a nie encykliką, żebyśmy w instytucjach kultury mieli do czynienia z kulturą a nie z cenzurą, byśmy środki europejskie wydawali na ważne inwestycje, a nie na ojca Rydzyka” – dodała posłanka.

 

W okręgu lubelskim, obejmującym miasto Lublin, liderem listy jest przedsiębiorca, działacz Nowoczesnej Jacek Bury. Na kolejnych miejscach są obecni radni PO w sejmiku Bożena Lisowska i Adam Wasilewski. Na liście jest również m.in. zastępca prezydenta Lublina Krzysztof Komorski oraz szef lubelskiego KOD-u Krzysztof Kamiński.

 

Grabczuk podał też dziennikarzom nazwiska liderów list Koalicji Obywatelskiej do sejmiku w pozostałych czterech okręgach woj. lubelskiego.

 

W okręgu obejmującym gminy wokół Lublina - tzw. okołolubelskim - na pierwszym miejscu ma być były kurator oświaty, szef Wojewódzkiego Ośrodka Ruchu Drogowego w Lublinie Krzysztof Babisz z PO. W okręgu chełmskim listę kandydatów ma otwierać Grabczuk, a w okręgu zamojskim - wiceprzewodnicząca sejmiku woj. lubelskiego Zofia Woźnica z PO. W okręgu bialskopodlaskim liderem listy będzie szef miejskich struktur PO w Białej Podlaskiej Marek Goździółko.

 

Według Grabczuka Koalicja Obywatelska ma szansę na trzy mandaty w Lublinie, po dwa w okręgach „okołolubelskim” i chełmskim i po jednym w okręgach zamojskim i bialskopodlaskim. „Mamy sprawdzona koalicję z PSL. Liczymy, że koalicjanci zdobędą znaczną liczbę głosów i będziemy mogli tę koalicję kontynuować” – powiedział.

 

Obecnie w 33 osobowym sejmiku PO ma 7 radnych, a PSL – 11. PiS ma 13 radnych, a dwóch jest niezrzeszonych.