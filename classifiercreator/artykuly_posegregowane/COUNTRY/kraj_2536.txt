Sąd postanowił zastosować 500 tys. zł kaucji jeżeli chodzi o Stanisława Gawłowskiego - powiedział pełnomocnik posła PO Roman Giertych. Dodał, że sąd przedłużył areszt do czasu wpłacenia kaucji. Planujemy wpłacić kaucję jak najszybciej - zaznaczył Giertych.
      
            Według informacji pełnomocnika, na wpłacenie kaucji sąd wyznaczył 14 dni od czwartku.

W środę szczeciński Sąd Okręgowy rozpatrzył wniosek prokuratury o przedłużenie aresztu dla Gawłowskiego - trzymiesięczny termin tymczasowego aresztowania kończy się w czwartek.

Poseł PO przebywa w Areszcie Śledczym w Szczecinie od połowy kwietnia br. O zastosowanie tego środka wnioskowała szczecińska delegatura Prokuratury Krajowej, argumentując to obawą matactwa. Do wniosku o areszt przychylił się 15 kwietnia sąd rejonowy, a decyzję podtrzymał Sąd Okręgowy w Szczecinie, mimo zażaleń złożonych przez Gawłowskiego i jego pełnomocników.

 
Gawłowski usłyszał pięć zarzutów, w tym korupcyjne – przyjęcia co najmniej 175 tys. zł łapówki w gotówce, a także dwóch zegarków o wartości blisko 25 tys. zł. Chodzi o okres, gdy pełnił funkcję wiceministra ochrony środowiska w rządach PO-PSL.

Pozostałe zarzuty dotyczą podżegania do wręczenia łapówki w wysokości co najmniej 200 tys. zł, ujawnienia informacji niejawnej i plagiatu pracy doktorskiej.