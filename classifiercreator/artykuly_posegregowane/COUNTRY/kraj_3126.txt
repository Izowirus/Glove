Bydgoszcz, 19.02.2016. Prezydent Bydgoszczy Rafał Bruski podczas targów Travel and Taste w hali Artego Arena w Bydgoszczy. (tż/abug) PAP/Tytus Żmijewski Archiwum PAP © 2018 / Tytus Żmijewski
                                        

            Urzędujący prezydent Bydgoszczy Rafał Bruski z Platformy Obywatelskiej będzie w jesiennych wyborach kandydatem na to stanowisko Koalicji Obywatelskiej - ogłoszono w sobotę. Polityk rządzi miastem od dwóch kadencji.
      
            Oficjalne poparcie dla Bruskiego ogłosili w sobotę w Bydgoszczy przewodniczący PO Grzegorz Schetyna oraz przewodnicząca Nowoczesnej Katarzyna Lubnauer.

Bruski urodził się w 1962 r. w Bydgoszczy. Jest absolwentem nawigacji w Wyższej Szkole Morskiej w Gdyni oraz studiów licencjackich z zakresu finansów i bankowości na Akademii Ekonomicznej w Poznaniu. Ukończył również studia podyplomowe rachunkowości i finansów na poznańskiej Akademii Ekonomicznej i prawa podatkowego na toruńskim Uniwersytecie Mikołaja Kopernika.

Na początku kariery zawodowej przez sześć lata pracował jako nawigator na statkach Polskich Linii Oceanicznych. Później wrócił do Bydgoszczy, gdzie pracował w urzędzie kontroli skarbowej i przez niespełna rok prowadził własną kancelarię doradztwa podatkowego.

W latach 2006-07 był zastępcą prezydenta Bydgoszczy odpowiedzialnym za strategię i rozwój miasta, pozyskiwanie środków europejskich, obsługę inwestorów oraz edukację i sport. Przez kolejne trzy lata był wojewodą kujawsko-pomorskim. Prezydentem miasta jest nieprzerwanie od 2010 roku.

Prawo i Sprawiedliwość wskazało przed miesiącem, jako kandydata na urząd prezydenta Bydgoszczy posła Tomasza Latosa, zasiadającego w Sejmie od 2005 roku.

Schetyna: chcemy podkreślić, jak istotne jest wspieranie dobrych i bardzo dobrych samorządowców

"Koalicja Obywatelska to formuła dwóch partii, ale i różnych środowisk obywatelskich, formuła polityczna stworzona na wybory samorządowe. Dopiero ją budujemy i pokazujemy, chcąc podkreślić, jak ważne są dla nas te wybory i jak istotne jest wspieranie dobrych i bardzo dobrych samorządowców" - mówił w Bydgoszczy Schetyna.

Dodał, że Bydgoszcz ma długą historię, ale ostatnie 8 lat jest dla tego miasta szczególne.

"To miasto warte jest wielkiej pracy i wielkich ludzi. Taką pracę wykonał Rafał Bruski. Pamiętam go z 2007 czy 2009 roku, gdy był wojewodą kujawsko-pomorskim i jego rozterki o kandydowaniu na prezydenta Bydgoszczy w 2010 roku. Mam to szczęście, że jest on jedynym prezydentem, któremu towarzyszyłem we wszystkich konwencjach wyborczych i ogłaszaniu wyborczego startu. Jak do tej pory - przynosiłem szczęście" - powiedział lider PO podczas ogłoszenia kandydata Koalicji Obywatelskiej na prezydenta Bydgoszczy.

Schetyna wyraził przekonanie i wiarę, że Koalicja Obywatelska wygra jesienne wybory samorządowe, a Bruski zostanie prezydentem Bydgoszczy.

"Zrobimy też wszystko, żeby wygrać wybory parlamentarne, a nowy polski rząd pamiętał o Bydgoszczy i żeby pomagał kujawsko-pomorskim samorządowcom" - powiedział Schetyna.

Przewodnicząca Nowoczesnej Katarzyna Lubnauer nawiązała do miejsca, w którym został zorganizowany briefing prasowy - mariny w centrum miasta nad Brdą.

"Bardzo dobrze się tu czuję, bo jesteśmy na pomoście, a ja jestem żeglarzem. Mam wrażenie, że wypływamy w pewien rejs, w naszą podróż, jako Koalicja Obywatelska w kujawsko-pomorskim. Nie mam wątpliwości, że będzie to bardzo udany rejs. Nie pozwólmy, żeby samorządy straciły swój charakter. Samorząd jest blisko człowieka, może szybko reagować, pomagać ludziom, którzy tu mieszkają realizować ich marzenia" - mówiła liderka Nowoczesnej.

Dodał, że Koalicja Obywatelska jest projektem na dłużej i ma szansę wygrywać w ramach "czteropaku wyborczego" - w wyborach samorządowych, do Parlamentu Europejskiego, parlamentarnych i prezydenckich.

Lubnauer: bardzo ważne jest budowanie drużyny

"Tutaj bardzo ważne jest budowanie drużyny. Tak jak w żeglarstwie - załoga na jachcie musi być sprawna, zgrana i dobrze pracująca. Taką właśnie załogą ma szansę być Koalicja Obywatelska w wyborach samorządowych 2018" - uważa Lubnauer.

Bruski podziękował za poparcie liderom Koalicji Obywatelskiej.

"Najbliższe wybory to przede wszystkim wybór pomiędzy tym czy chcemy być zarządzani przez władze lokalne - wójta, burmistrza, prezydenta miasta, czy też chcemy być zarządzani gdzieś tam z Warszawy. Oczywiście mi jest bardzo bliski model, kiedy to my - samorządowcy rozwiązujemy problemy mieszkańców. To droga krótsza, zdecydowanie lepsza. Mam nadzieję, że ta koncepcja wygra" - powiedział Bruski.

Zdaniem prezydenta Bydgoszczy najbliższe wybory, to również wybór między tym "czy chcemy być w Europie i jest nam w niej dobrze, czy chcemy być poza nią".

Obecnie w Bydgoszczy rządzi koalicja Platformy Obywatelskiej i Polskiego Stronnictwa Ludowego.

Wcześniej w sobotę obie partie zadeklarowały podczas konwencji samorządowej w Toruniu współpracę w wyborach samorządowych w zakresie: kandydata na urząd prezydenta Bydgoszczy, wspólnej listy w wyborach do sejmiku województwa kujawsko-pomorskiego oraz rad miast Torunia i Bydgoszczy. Kandydatem tego środowiska na prezydenta Torunia został poseł PO Tomasz Lenz.