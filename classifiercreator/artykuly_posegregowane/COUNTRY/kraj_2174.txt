Kraków, 15.02.2017. Przedstawicielka Polskiej Misji Medycznej Małgorzata Olasińska-Chart, 15 bm. w biurze PMM w Krakowie. (sr/awol)  Archiwum PAP/Stanisław Rozpędzik 
                                        

            Ponad 100 ton żywności przekazała Polska Misja Medyczna (PMM) głodującym kobietom i dzieciom w Sudanie Południowym. Prawie 2 mln zł na zakup żywności przekazała kancelaria premiera – poinformowała PAP Paulina Bandura z PMM.
      
            Pomoc otrzymały kobiety i dzieci stanie Western Equatoria. To pierwsza z trzech planowanych dostaw dla mieszkańców tego regionu.

Żywność trafiła do ponad 20 tys. niedożywionych kobiet w ciąży, matek i dzieci w ponad 3,3 tys. gospodarstw domowych w hrabstwie Mundri West. Otrzymali oni 8,5 tony oleju, 13 ton fasoli, 34 tony ryżu i 46 ton ziaren sorgo. Żywność pomoże Sudańczykom przetrwać letnie miesiące oczekiwania na plony.

Organizacją dystrybucji żywności zajmuje się amerykańska organizacja Food for the Hungry, która jest partnerem PMM w Sudanie Południowym.

Projekt wsparła także Kulczyk Foundation – zapewniła środki potrzebne na zabezpieczenie dystrybucji żywności i ochronę magazynów, w których będzie przechowywana.

Pomoc polskiej organizacji jest odpowiedzią na klęskę głodu, która nawiedziła ten kraj w 2017 r. Całość pomocy obejmie dystrybucję 354 ton żywności dla ponad 47 tys. kobiet i dzieci. Jak poinformowała PMM, to pierwszy w tym ogarniętym wojna domową kraju projekt o tak wielkiej skali pomocy żywnościowej finansowany z polskich funduszy.

"Cieszymy się, że walka z głodem jednoczy różne organizacje pomocowe i instytucje w naszym kraju. Wszystkim dziękuję za okazane zaufanie" – powiedziała koordynatorka projektu Małgorzata Olasińska-Chart.

Wcześniej, latem 2017 r., Polska Misja Medyczna zorganizowała pomoc żywnościową dla 2 tys. osób. Była to odpowiedź na apel ONZ, która ogłosiła klęskę głodu w Sudanie Południowym.

Ostatni wskaźnik IPC (Integrated Food Security Phase Clasification) z listopada 2017 r. stwierdzał, że stan Western Equatoria, a w szczególności niektóre z jego okręgów, stają w obliczu poziomu kryzysu (IPC Faza 3) i stanu nadzwyczajnego (IPC Faza 4) ostrego braku bezpieczeństwa żywnościowego, napędzanego w dużej mierze przez zbrojny konflikt i suszę, które miały poważny wpływ na działalność rolniczą.