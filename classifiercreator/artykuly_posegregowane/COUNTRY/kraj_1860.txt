Kandydat Koalicji Obywatelskiej - PO i Nowoczesnej - na prezydenta stolicy Rafał Trzaskowski zaproponował we wtorek wprowadzenie darmowej komunikacji miejskiej dla wszystkich uczniów szkół średnich w Warszawie.
      
            Trzaskowski podkreślił na briefingu prasowym zorganizowanym przy Liceum Ogólnokształcącym im. Władysława IV na stołecznej Pradze Północ, że propozycja ta jest kolejną odsłoną projektu "Wspieramy Rodziny", w ramach którego postuluje m.in. tańsze mieszkania na wynajem i zwiększenie - do 100 tys. - zasobu mieszkań socjalnych i komunalnych.

Polityk zaznaczył, że jest bardzo istotna propozycja. Jak zauważył w Warszawie jest ponad 50 tys. uczniów wszystkich szkół średnich: liceów, techników i szkół zawodowych. "Dlatego chcielibyśmy tak samo, jak dla uczniów szkół podstawowych wprowadzić darmową komunikację (miejską) dla uczniów wszystkich szkół średnich w Warszawie" - oświadczył Trzaskowski.

"Zdajemy sobie sprawę  z tego, że wydatek na komunikację publiczną często jest dosyć sporą pozycją w budżecie rodziny i stąd nasza deklaracja, że takie darmowe karty miejskie również obejmą w czasie przyszłej kadencji wszystkich uczniów szkół średnich w Warszawie" - podkreślił.

Wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.