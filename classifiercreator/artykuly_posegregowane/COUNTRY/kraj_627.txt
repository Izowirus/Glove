PiS zyskało większość w sejmiku województwa śląskiego. Do porozumienia programowego prawicy dołączył radny Wojciech Kałuża - poinformował w środę szef KPRM Michał Dworczyk
      
            

Dworczyk zamieścił na Twitterze tekst podpisanej deklaracji. Wynika z niej, że występujący w imieniu Prawa i Sprawiedliwości Dworczyk, a także poseł Grzegorz Tobiszowski wstępujący w imieniu Rady Regionalnej PiS na Śląsku podpisali porozumienie programowe z Wojciechem Kałużą – radnym wojewódzkim, wybranym do sejmiku z listy Koalicji Obywatelskiej.

"Dzięki temu porozumieniu jest szansa, że prawica przejmie odpowiedzialność za województwo śląskie. To wielka szansa dla rozwoju całego regionu" – powiedział Dworczyk podczas środowej konferencji prasowej w Katowicach, poprzedzającej pierwszą sesję Sejmiku Województwa Śląskiego nowej kadencji.

"Cieszę się tym bardziej, że to jest kolejny przykład na to, że w Polsce poza podziałami politycznymi można funkcjonować dla dobra regionu, dla dobra mieszkańców. Nie walka plemienna, nie nienawiść, tylko porozumienie, dialog i nawet jeżeli są różnice polityczne, to w imię współpracy w imię dobra regionu można znaleźć porozumienie. Panie radny, bardzo dziękuję" – dodał, zwracając się do Wojciecha Kałuży.

"Moją partią jest Śląsk" – oświadczył Wojciech Kałuża, były wiceprezydent Żor i żorski radny, którego w wyborach poparło 25,1 tys. wyborców. "Oczekują ode mnie skuteczności, stąd moja decyzja o wsparciu dobrego programu, dobrych rozwiązań dla Śląska" – dodał.

Wiceminister energii, poseł Grzegorz Tobiszowski ocenił, że to szczególny moment dla całego woj. śląskiego. "Mamy historyczny Program dla Śląska, który jest związany z bardzo ważnymi inwestycjami w gospodarce, w infrastrukturze, w obszarach społecznych, a więc stabilizacja na poziomie sejmiku jest bardzo pożyteczna i myślę istotna dla tego historycznego momentu i programu, który został ogłoszony na Śląsku i który może być sprawnie być realizowany, zmieniając Śląsk w nowoczesne woj. śląskie o nowym potencjale, o nowym charakterze gospodarki" - powiedział podczas konferencji.

W październikowych wyborach PiS uzyskało 22 mandaty w Sejmiku Woj. Śląskiego. Koalicja Obywatelska zdobyła 20 mandatów, SLD wprowadziło 2 radnych, a PSL – 1. Aby nadal rządzić regionem, KO, SLD i PSL musieli porozumieć się ws. zawarcia koalicji. Jeszcze we wtorek przedstawiciele Koalicji Obywatelskiej, Sojuszu Lewicy Demokratycznej i Polskiego Stronnictwa Ludowego zawarli umowę koalicyjną. Koalicja ta ma w 45-osobowym sejmiku 23 mandaty.

Jak informował podczas wtorkowego briefingu w Katowicach szef śląskiej Platformy Obywatelskiej i marszałek woj. śląskiego Wojciech Saługa, przewidziany w umowie koalicyjnej podział miejsc w przyszłym zarządzie woj. śląskiego przewiduje po dwa miejsca dla KO i SLD oraz jedno dla PSL.