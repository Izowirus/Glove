Do wyborów do Parlamentu Europejskiego nie jest planowana głębsza rekonstrukcja rządu - podkreślił w poniedziałek wicemarszałek Senatu Adam Bielan. Oczywiście zawsze ktoś z ministrów może zawieść zaufanie premiera, albo odejść z przyczyn osobistych - zastrzegł.
      
            Bielan został zapytany w radiowej Jedynce, czy w najbliższym czasie przewidziana jest rekonstrukcja rządu. "Jak sądzę, nie jest planowana żadna rekonstrukcja" - odparł.

"Oczywiście zawsze ktoś z ministrów może zawieść zaufanie premiera, albo odejść z przyczyn osobistych - różne rzeczy się zdarzają. Natomiast, jak sądzę, do wyborów europejskich taka rekonstrukcja - większa, głębsza - nie będzie miała miejsca" - podkreślił wicemarszałek Senatu.

Zaznaczył jednocześnie, że wybory do PE "zapewne wymuszą" zmiany w rządzie, bo - jak wyjaśnił - kilka osób wystartuje w tych wyborach. "Siłą rzeczy na ich miejsce trzeba będzie powołać nowych ministrów" - wskazał Bielan.

Również szef kancelarii premiera Michał Dworczyk powiedział w wywiadzie dla poniedziałkowej "Rzeczpospolitej", że nie jest planowana rekonstrukcja rządu. Według niego, nie ma też w planach rekonstrukcji w przyszłym roku.

Dworczyk został również zapytany, czy niektórzy z ministrów - wśród których wymieniono wicepremier Beatę Szydło, minister edukacji narodowej Annę Zalewską, szefa MI Andrzeja Adamczyka, minister Beatę Kempą i wiceszefa MS Patryka Jakiego - nie będą kandydować do PE. "Decyzje w kierownictwie partii na temat składu list wyborczych na przyszłoroczne wybory do Parlamentu Europejskiego jeszcze nie zapadły" - odpowiedział.