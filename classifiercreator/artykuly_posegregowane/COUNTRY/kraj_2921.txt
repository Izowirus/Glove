Warszawa, 07.06.2018. Prezydent Polski Andrzej Duda podczas otwarcia wystawy poświęconej 100-leciu polsko-rumuńskich relacji w Krajowej Izbie Gospodarczej, 7 bm. Wizyta prezydenta Rumunii Klausa Iohannisa związana jest z piątkowym szczytem tzw. bukaresztańskiej dziewiątki, którego Polska i Rumunia są współgospodarzami. (nlat)  PAP/Marcin Obara
                                        

            W przededniu szczytu Bukareszteńskiej Dziewiątki pamiętamy o uniwersalności strategicznych celów polsko-rumuńskiego partnerstwa - mówił prezydent Andrzej Duda otwierając wraz z prezydentem Klausem Iohannisem wystawę poświęconą relacjom Polski i Rumunii po 1918 r.
      
            Prezydenci Duda i Iohannis otwarli wspólnie wystawę zatytułowaną "Stulecie sojuszu 1918-2018" poświęconą 100-leciu polsko-rumuńskich relacji. Wystawa, którą patronatem objęli obaj prezydenci, została przygotowana przez ambasadę Rumunii w Polsce we współpracy z polskim i rumuńskim MSZ, Instytutem Kultury Rumuńskiej w Warszawie oraz Krajową Izbą Gospodarczą, w której siedzibie można ją oglądać.

Prezydent Duda podkreślił, że wystawa bardzo dobrze oddaje naturę i bogactwo relacji Polski i Rumunii. Jak mówił, sto lat temu stosunki między naszymi krajami obok ważnych kwestii politycznych, militarnych i gospodarczych miały też bardzo personalny wymiar wzajemnej sympatii łączącej marszałka Józefa Piłsudskiego z królem Karolem II.

"Dziś będąc w przededniu spotkania prezydentów Bukareszteńskiej Dziewiątki, a więc państw NATO Europy Środkowej pamiętamy o ponadczasowości i uniwersalności strategicznych celów naszego partnerstwa" - powiedział Andrzej Duda.

Zaznaczył, że po wybuchu II wojny światowej we wrześniu 1939 roku Rumunia okazało Polsce pomoc. "Ocenia się, że w latach 1939-40 przez Rumunię przeszło pomiędzy 60 a 100 tys. obywatelskich polskich uciekających przed wojenną pożogą" - powiedział prezydent.

Jak zaznaczył, rumuńskim szlakiem uratowano też cenne dobra polskiej kultury, na przykład arrasy wawelskie "a do rangi symbolu urosła wielka akcja udanej ewakuacji kilkudziesięciu ton złota z Banku Polskiego przez port w Konstancy" - powiedział Andrzej Duda.

Prezydent Klaus Iohannis powiedział, że Rumunia i Polska związane są trwałą przyjaźnią sięgającą daleko w historię. "Mamy wspólne dziedzictwo, z którego jesteśmy dumni, mamy te same strategiczne interesy regionalne, europejskie i globalne, jesteśmy bliskimi i solidnymi partnerami" - podkreślił prezydent Rumunii.

W piątek w Warszawie spotkają się przywódcy dziewięciu państw wschodniej flanki NATO. Szczyt tzw. Bukareszteńskiej Dziewiątki zakończy przyjęcie wspólnej deklaracji, która będzie wkładem regionu do postanowień lipcowego szczytu Sojuszu Północnoatlantyckiego w Brukseli.

Piątkowe spotkanie jest drugim szczytem Bukareszteńskiej Dziewiątki; pierwszy odbył się w listopadzie 2015 r. w Bukareszcie. Wezmą w nim udział prezydenci Polski, Rumunii, Litwy, Łotwy, Estonii, Węgier, Słowacji, Bułgarii oraz przewodniczący parlamentu Czech. Współgospodarzami szczytu są prezydenci Polski i Rumunii.