Warszawa, 01.08.2015. Żołnierz Armii Krajowej, uczestnik powstania warszawskiego, prezes Zarządu Głównego Związku Powstańców Warszawskich Zbigniew Ścibor-Rylski podczas uroczystości przy Pomniku Polskiego Państwa Podziemnego i AK, 1 bm. W stolicy trwają obchody 71. rocznicy wybuchu powstania warszawskiego. (jt/cat) Archiwum PAP/Jacek Turczyk
                                        

            Pogrzeb gen. Zbigniewa Ścibor-Rylskiego odbędzie się w piątek na Starych Powązkach w Warszawie- poinformowała w mediach społecznościowych prezydent Warszawy Hanna Gronkiewicz-Waltz. Prezes Związku Powstańców Warszawskich zmarł 3 sierpnia w wieku 101 lat.
      
            "Pogrzeb śp. Gen. Zbigniewa Ścibor-Rylskiego odbędzie się w piątek 10 sierpnia o godz. 13.00. Zgodnie z wolą generała msza święta odprawiona zostanie w kościele św. Karola Boromeusza na Starych Powązkach w Warszawie. Po nabożeństwie odprowadzimy generała do rodzinnego grobu" - napisała w mediach społecznościowych Gronkiewicz-Waltz.

Generał spocznie w grobie rodzinnym na Starych Powązkach. Pochowana jest w nim jego żona Zofia Rapp-Kochańska, ps. Marie Springer, wywiadowczyni Komendy Głównej Armii Krajowej.

Zbigniew Ścibor-Rylski urodził się 10 marca 1917 r. w Browkach w obwodzie żytomierskim (obecnie Ukraina) w rodzinie szlacheckiej herbu Ostoja. Był żołnierzem Samodzielnej Grupy Operacyjnej "Polesie" gen. Franciszka Kleeberga, Armii Krajowej, uczestnikiem Powstania Warszawskiego.

W 1984 r. został jednym z członków Obywatelskiego Komitetu Obchodów 40. Rocznicy Powstania Warszawskiego, należał także do grupy inicjatywnej utworzenia Muzeum Powstania Warszawskiego. Później był w składzie Rady Honorowej Budowy Muzeum. W 1990 r. został prezesem Związku Powstańców Warszawskich. Był także sekretarzem Kapituły Orderu Wojennego Virtuti Militari. W 2005 r. otrzymał awans na generała brygady.

Gen. Ścibor-Rylski był wielokrotnie odznaczany m.in. Krzyżem Wojennym Virtuti Militari, Krzyżem Walecznych i Krzyżem Komandorskim z Gwiazdą "Polonia Restituta".