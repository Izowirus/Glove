Dopóki człowiek gotów jest rzucić się na pomoc drugiemu człowiekowi, ryzykując życie, to znaczy, że są ludzie zdolni tworzyć wspólnotę. Bohaterstwo to nie tylko czas wojny – powiedział prezydent Andrzej Duda, wręczając Krzyże Zasługi za Dzielność oraz Medale za Ofiarność i Odwagę.
      
            "To dla mnie wielka przyjemność i wielki zaszczyt móc Państwu wręczyć odznaczenia za dzielność, za ofiarność i odwagę, tutaj, w Pałacu Prezydenckim, w roku stulecia odzyskania przez Polskę niepodległości" – powiedział prezydent Andrzej Duda po wręczeniu odznaczeń.

Prezydent powiedział, że w tym roku wspominamy "tamtych bohaterów, którzy walczyli o wolną, niepodległą, suwerenną Polskę", ale zaznaczył, że "bohaterstwo to nie tylko czas wojny".

"Czasem w życiu zdarzają się takie sytuacje, że można być bohaterem i można nim nie być (…). Nie uczą w szkole tego, że trzeba ratować życie drugiego człowieka (...). Oczywiście można się nauczyć pierwszej pomocy (...), ale najpierw trzeba mieć siłę osobistej decyzji albo impuls, by rzucić się z pomocą. Dziękuje za to, że taką właśnie postawę państwo okazaliście: bohaterstwa, niezłomności, wielkiej odwagi. (...) Dopóki człowiek gotów jest rzucić się na pomoc drugiemu człowiekowi, ryzykując życie, to znaczy, że są ludzie zdolni tworzyć wspólnotę (…). Ogromnie wam za to w imieniu Rzeczypospolitej Polskiej dziękuję" – zwrócił się do odznaczonych prezydent Andrzej Duda.

Prezydent przypomniał, że dwa odznaczenia przyznano pośmiertnie. 14-letniemu chłopcu, który rzucił się na pomoc tonącej dziewczynce i mężczyźnie, który ratował z pożaru swoją rodzinę. "Wszyscy ci, którzy oddają życie za przyjaciół swoich, realizują największe zobowiązanie ewangeliczne. Są w związku z tym w jakimś sensie ludźmi świętymi. Ale przede wszystkim są bohaterami (...). Wierzę, że przez długie lata będą pamiętani jako bohaterowie, jako herosi (...). Wieczna cześć ich pamięci!".

W uroczystościach uczestniczą także m.in. ministrowie obrony narodowej oraz spraw wewnętrznych i administracji.

Medal za Ofiarność i Odwagę to nagroda dla osób, które z narażeniem życia lub zdrowia ratowały zagrożone życie ludzkie lub mienie. Krzyż Zasługi za Dzielność nadawany jest m.in. policjantom i strażakom za pracę w ciężkich warunkach, wyjątkową odwagę, narażenie życia w obronie prawa, granic państwowych oraz bezpieczeństwa obywateli.