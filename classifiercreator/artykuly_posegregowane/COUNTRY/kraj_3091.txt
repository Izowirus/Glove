W ciągu najbliższych kilku miesięcy przebudujemy system orzecznictwa o niepełnosprawności w Polsce po to, żeby jeszcze lepiej móc odpowiedzieć na potrzeby osób najbardziej pokrzywdzonych - powiedział we wtorek premier Mateusz Morawiecki.
      
            "Mamy pewne zaszłości z przeszłości, gdzie były systemy orzecznicze nie do końca charakteryzujące się pełną prawidłowością. Dlatego pani minister Rafalska, pani prezes ZUS Gertruda Uścińska, ze wsparciem ministra zdrowia, pracują nad tym systemem. Mogę zobowiązać się, że wciągu najbliższych kilku miesięcy ten system przebudujemy po to, żeby jeszcze lepiej móc odpowiedzieć na potrzeby osób najbardziej pokrzywdzonych, niesamodzielnych od urodzenia czy niedługo później" - powiedział premier na konferencji prasowej po posiedzeniu rządu.

Zwrócił uwagę, że "rząd i parlament muszą dzielić środki potrzebne na różne cele". "Nasz rząd przez ostatnie 2,5 roku przeznaczył ponad 3 mld więcej na potrzeby osób niepełnosprawnych, z 12,5 mld na 15,5 mld" - powiedział Morawiecki. Zwrócił uwagę, że dzięki temu do rodzin z osobami niepełnosprawnymi trafia średnio nie 2 tys. zł netto, jak to było 3 lata temu, lecz 3 tys. zł netto.

Jak mówił szef rządu, poprzedni rządzący przez cztery lata podnieśli rentę socjalną o 100 zł, a obecny rząd przez 2,5 roku o blisko 400 zł. "Zupełnie inne podejście, czujemy potrzebę wspierania najsłabszych i chcemy pomagać najsłabszym" - zadeklarował.

"Jesteśmy dumni, że udało nam się przeznaczyć największą możliwą kwotę na zapewnienie wsparcia, dodatku pielęgnacyjnego, dodatku rehabilitacyjnego, teraz również podniesienie renty socjalnej. To wszystko jest częścią wielkiego programu, który nazywamy +Dostępność plus+. To programu wsparcia osób starszych, słabszych, w tym osób niepełnosprawnych" - dodał premier.

Zaznaczył, że rząd szybko zareagował na protest w Sejmie. "Od razu spełniliśmy w całości jeden z postulatów (...) podniesienie renty socjalnej do poziomu renty minimalnej, czyli do poziomu 1029 zł. To jest coś, co zdecydowanie poprawia los" - mówił szef rządu.

Wspomniał o ustawie o szczególnych rozwiązaniach wspierających osoby o znacznym stopniu niepełnosprawności. "Osoby protestujące podkreślają w wywiadach, że są to realne koszty do poniesienia na pieluchomajtki, cewniki, gorsety, różnego rodzaju protezy, ortezy i wózki inwalidzkie i 130 innych artykułów medycznych. My udostępniliśmy przez realny koszt w budżecie te artykuły na potrzeby wszystkich osób niepełnosprawnych, nie tylko tej grupy, która protestuję, która jest reprezentatywna dla pewnego typu niepełnosprawności" - powiedział premier.

"Są inne typy niepełnosprawności. My jesteśmy w kontakcie z różnymi grupami. (...) Są liczne bardzo reprezentatywne stowarzyszenia, z którymi i pani minister Rafalska, i ja kontaktujemy się. Rozmawiamy, co jest najbardziej potrzebne dla osób niedowidzących, niewidzących, głuchoniemych, dla osób, które nabyły pewnego rodzaju niepełnosprawność po 18 roku życia. Staramy się podchodzić do tych osób z maksymalną empatią" - dodał Morawiecki.

"Myślę, że wszyscy obywatele, rodacy znakomicie rozumieją, że są potrzeby bardzo różnych grup. Ale są też potrzeby rozwojowe, inwestycyjne, komunikacyjne. (...) Chciałbym, żeby nie było atmosfery niechęci" - powiedział premier.

Protest opiekunów osób niepełnosprawnych i ich podopiecznych trwa od 18 kwietnia. Zgłaszali dwa postulaty - zrównania renty socjalnej z minimalną rentą z tytułu niezdolności do pracy oraz wprowadzenia dodatku "na życie", zwanego też "rehabilitacyjnym" dla osób niepełnosprawnych niezdolnych do samodzielnej egzystencji po ukończeniu 18. roku życia w kwocie 500 złotych miesięcznie. Zaproponowali, by dodatek był wprowadzany krocząco: od września 2018 r. 250 zł, od stycznia 2019 roku – dodatkowo 125 zł i od stycznia 2020 r. również 125 zł.

Protestujący uważają, że rząd zrealizował postulat podniesienia renty socjalnej. Zgodnie z już ogłoszoną ustawą renta ta wzrośnie z 865,03 zł do 1029,80 zł.

Ogłoszona już została także ustawa wprowadzająca szczególne uprawnienia w dostępie do świadczeń opieki zdrowotnej, usług farmaceutycznych i wyrobów medycznych dla osób ze znacznym stopniem niepełnosprawności. Zdaniem jej autorów (posłowie PiS) spełnia ona drugi postulat protestujących i przyniesie gospodarstwom z osobą niepełnosprawną miesięcznie około 520 zł oszczędności. Protestujący uważają jednak, że ta ustawa to "wydmuszka" i nie realizuje ich żądań w sprawie dodatku.