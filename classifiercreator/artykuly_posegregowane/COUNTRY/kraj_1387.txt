Wojewoda mazowiecki Zdzisław Sipiera wydał pozwolenie na budowę pomnika prezydenta Lecha Kaczyńskiego na placu J. Piłsudskiego w Warszawie - poinformowała w piątek rzecznik prasowa wojewody mazowieckiego Ewa Filipowicz.
      
            "Wojewoda Mazowiecki wydał pozwolenie na budowę Pomnika śp. Prezydenta RP prof. Lecha Kaczyńskiego. Wniosek w tej sprawie do wojewody złożył Komitet Społeczny Budowy Pomników śp. Prezydenta RP Lecha Kaczyńskiego oraz Ofiar Tragedii Smoleńskiej 2010 roku" - podała Filipowicz w poświadczeniu przekazanym PAP.

Jak zaznaczyła, decyzja wojewody została wydana po sprawdzeniu kompletności wniosku pod kątem formalnoprawnym.

Filipowicz zwróciła uwagę, że 9 marca br. wojewoda mazowiecki wydał decyzję o ustaleniu lokalizacji na budowę pomnika Lecha Kaczyńskiego "na terenie dzielnicy Śródmieście, na Placu Marszałka Józefa Piłsudskiego, na działce ewidencyjnej nr 45/15 (obr. 5-03-05), stanowiącej własność Skarbu Państwa".

W rocznicę ósmą rocznicę katastrofy smoleńskiej, 10 kwietnia 2018 r. w tym miejscu położono kamień węgielny pod budowę pomnika.

Zgodnie z zapowiedziami przedstawicieli rządu pomnik prezydenta Lecha Kaczyńskiego ma stanąć przed siedzibą Garnizonu Warszawa na wschodniej pierzei pl. Piłsudskiego. Ma to być konstrukcja klasyczna i przedstawiać postać stojącą na cokole.

W czwartek szef Komitetu Stałego Rady Ministrów Jacek Sasin zapowiedział, że pomnik zostanie odsłonięty 10 listopada. "Pomnik będzie odsłonięty 10 listopada. Dokładnie w przeddzień święta niepodległości. My specjalnie wybraliśmy taką datę, bo ona z jednej strony wypada 10, a jak wiemy 10 każdego miesiąca mamy miesięcznice smoleńską. A z drugiej strony będzie to w przeddzień święta niepodległości" - zaznaczył Sasin.

Jak dodał, koszt realizacji pomnika ma wynieść ok. 2,5 mln zł. "Jesteśmy w trakcie jego realizacji. Jeszcze nie wszystkie płatności zostały zrealizowane. To będzie na pewno kwota przekraczająca około 2,5 mln zł" - podkreślił Sasin.

10 kwietnia 2010 r. w katastrofie samolotu Tu-154M pod Smoleńskiem zginęło 96 osób, w tym prezydent Lech Kaczyński i jego małżonka, najwyżsi dowódcy Wojska Polskiego oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. Rocznicy zbrodni katyńskiej.