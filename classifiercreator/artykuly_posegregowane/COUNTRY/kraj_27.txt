Druzgocąca tragedia w Koszalinie; pięć radosnych, wchodzących w życie dziewcząt zostało z życia wyrwanych; niech Bóg ma swojej opiece ich rodziców i najbliższych - napisał w piątek na Twitterze prezydent Andrzej Duda.

      
            W piątek po godzinie 17.00 w pożarze, który wybuchł w budynku mieszkalnym w Koszalinie, w pomieszczeniu typu "escape room" zginęło pięć młodych osób; ofiarami - jak podał szef MSWiA Joachim Brudziński - są piętnastoletnie dziewczynki, które uczestniczyły w urodzinach jednej z nich. Jedna osoba jest ciężko poparzona.

"Druzgocąca tragedia w Koszalinie. Pięć radosnych, wchodzących w życie Dziewcząt zostało z życia wyrwanych. Niech Pan Bóg ma swojej opiece Ich Rodziców i Najbliższych. RiP" - napisał prezydent na Twitterze.

Szef MSWiA zapowiedział w piątek, że w związku z pożarem w koszalińskim "escape roomie" polecił komendantowi głównemu PSP gen. Leszkowi Suskiemu wszczęcie kontroli przeciwpożarowych we wszystkich obiektach tego typu w kraju.

Minister zapewnił, że rodziny ofiar tragedii w Koszalinie mogą liczyć na pełne wsparcie służb podległych MSWiA i administracji państwa, a do Koszalina udał się wojewoda zachodniopomorski.