Warszawa, 13.09.2017. Rzecznik prezydenta Krzysztof Łapiński podczas konferencji prasowej po zakończeniu spotkań, 13 bm. W środę, prezydent Andrzej Duda spotkał się z politykami kubów sejmowych, z którymi rozmawiał nt. projektowanych ustaw o SN i KRS. (cat)   Archiwum PAP/Bartłomiej Zborowski
                                        

            Prezydent ma świadomość, że referendum ws. zmiany konstytucji jest działaniem ryzykownym politycznie, jednak uznał, że w stulecie niepodległości warto jest podjąć tę inicjatywę - mówił w poniedziałek rzecznik prezydenta Krzysztof Łapiński.
      
            Prezydencki rzecznik był pytany w programie rozgłośni katolickich „Siódma9” o kwestię referendum konsultacyjnego ws. konstytucji, które jest krytykowane przez polityków opozycji. Także przedstawiciele partii rządzącej zgłaszają zastrzeżenia m.in. co do proponowanego terminu referendum.

„Kiedyś też na straty na początku spisywano Andrzeja Dudę, jako kandydata na prezydenta. Pamiętam, było wiele śmiechu, żartów, a w ogóle wiele sceptycyzmu i niewiary” – porównywał Łapiński. „Okazało się, że po półrocznej ciężkiej kampanii, prezydentem został Andrzej Duda. Być może się okaże, że za kilka miesięcy – jeśli do tego referendum dojdzie – to sytuacja będzie inna” – dodał.

Łapiński zapowiedział, że prezydent na pewno złoży wniosek do Senatu. „Prezydent w planie przeprowadzenia referendum jest konsekwentny, nie wycofuje się, cały czas krok po kroku realizuje ten plan” – wskazywał.

Zaznaczył, że Senat jest instytucją autonomiczną, a zatem możliwe jest zarówno to, że Senat przychyli się do wniosku prezydenta, jak i to, że zagłosuje na nie. Podkreślił, że w głosowaniu wszystko zależeć będzie od senatorów PiS, którzy mają większość w Izbie. „Pożądane byłoby, gdyby idea referendum uzyskała najpierw akceptację w Senacie, senatorów PiS, a później akceptację różnych środowisk i sił politycznych” - dodał.

Dopytywany, czy w Pałacu Prezydenckim nie ma żalu do polityków PiS, którzy nieprzychylnie wypowiadają się o referendum, Łapiński oświadczył, że w polityce nie ma miejsca na żal, bo jest ona sferą działań, a nie ambicjonalnych czy emocjonalnych decyzji. „Nawet jeśli jakiś polityk PiS wypowiedział się mniej przychylnie, czy bardziej sceptycznie o referendum, to nie oznacza, że współpraca jest zamknięta. Raczej jest pole do przekonywania polityków PiS do zmiany swojego nastawienia” - ocenił.

Łapiński był również pytany o to, czy referendum - jeśli nie okaże się sukcesem - nie rzuci się cieniem na ewentualną drugą kadencję Andrzeja Dudy. Zdaniem Łapińskiego trudno sobie wyobrazić, by prezydent tracił poprzez zainicjowanie referendum na stulecie niepodległości, adresowane do wszystkich Polaków.

„Założenie prezydenta jest takie: oddaję głos swoim rodakom. Oczywiście, pewnie politycznie trochę ryzykuje, ale założenie jest pozytywne: oddaję głos swoim rodakom, żeby na stulecie niepodległości mogli wypowiedzieć się w ważnej spawie, jaką jest ustawa zasadnicza” – podkreślił prezydencki rzecznik.

W jego ocenie, zainicjowanie referendum przez prezydenta jest odpowiedzialnym działaniem, a nie PR-owską zagrywką. „To zainicjowanie poważnej debaty o ustroju Polski, coś czego nam bardzo brakuje” – zaznaczył Łapiński.

Łapiński odniósł się także do wypowiedzi doradczyni prezydenta Zofii Romaszewskiej, która oświadczyła w sobotę, że nikt "przytomny" nie wpisze do konstytucji np. 500 plus. Łapiński tłumaczył, że zdaniem prezydenta tak ważne sprawy, jak programy dotyczące rodziny, czy wieku emerytalnego, powinny mieć gwarancje konstytucyjne.

We wtorek na posiedzeniu Narodowej Rady Rozwoju dot. przygotowań do referendum konsultacyjnego ws. zmian w konstytucji, przedstawione zostały propozycje 15 pytań referendalnych. Wśród nich znalazły się pytania m.in. o: uchwalenie nowej konstytucji, obowiązek przeprowadzenia referendum ogólnokrajowego zatwierdzającego zmiany konstytucji, zagwarantowanie wprowadzenia nienaruszalności praw nabytych, takich jak 500 Plus, zagwarantowanie szczególnej ochrony prawa do emerytury dla kobiet od 60. roku życia, a dla mężczyzn od 65. roku życia, oraz zagwarantowanie członkostwa Polski w UE i w NATO.

Prezydent chce, by referendum odbyło się w dniach 10 i 11 listopada.