Pomnik prezydenta Lecha Kaczyńskiego zostanie odsłonięty 10 listopada w Warszawie – zapowiedział w czwartek w Polsat News szef Komitetu Stałego Rady Ministrów Jacek Sasin. Dodał, że koszt realizacji pomnika to ok. 2,5 mln zł.
      
            "Pomnik będzie odsłonięty 10 listopada. Dokładnie w przeddzień święta niepodległości. My specjalnie wybraliśmy taką datę, bo ona z jednej strony wypada 10, a jak wiemy 10 każdego miesiąca mamy miesięcznice smoleńską. A z drugiej strony będzie to w przeddzień święta niepodległości" - zapowiedział Sasin. 

Lech Kaczyński "to wielka postać w najnowszej historii Polski" - podkreślił minister. "Jeden z tych, który jest ojcem dzisiejszej naszej niepodległości współczesnej. Jego droga życiowa była taka, że tą wolną Polskę rzeczywiście budował i miał w tym wielki udział" - zaznaczył.

Sasin przekazał, że na samym pomniku będzie imię, nazwisko, lata życia oraz najważniejsze funkcje, jakie pełnił Lech Kaczyński. 

Pytany o koszt realizacji pomnika, powiedział, że "w tej chwili nie poda dokładnej sumy". "Jesteśmy w trakcie jego realizacji. Jeszcze nie wszystkie płatności zostały zrealizowane. To będzie na pewno kwota przekraczająca około 2,5 mln zł" - powiedział Sasin. 

"Dzisiaj w przestrzeni okalającej Plac Piłsudskiego pomnik jest już realizowany" - dodał.

Pomnik prezydenta Lecha Kaczyńskiego ma stanąć przed siedzibą Garnizonu Warszawa na wschodniej pierzei pl. Piłsudskiego. Ma to być konstrukcja klasyczna i przedstawiać postać stojącą na cokole.