Około stu funkcjonariuszy Straży Marszałkowskiej złożyło ślubowanie przed marszałkiem Sejmu Markiem Kuchcińskim. Uroczystość odbyła się w piątek w Sejmie.
      
            Marszałek Kuchciński podkreślił, że funkcjonariusze Straży, składając ślubowanie, wyrazili gotowość do ofiarnej służby pełnionej nawet z narażeniem własnego życia. Podziękował członkom Straży Marszałkowskiej za dotychczasową służbę.

Ceremonia była pierwszą tego typu uroczystością. Odbyła się w związku z wejściem w życie 20 maja ustawy o Straży Marszałkowskiej. Dzięki nowym przepisom zmienił się status zatrudnienia strażników marszałkowskich z pracowniczego na status służby na podstawie mianowania.

"Ja, obywatel Rzeczypospolitej Polskiej – ślubowali funkcjonariusze – świadom podejmowanych obowiązków funkcjonariusza Straży Marszałkowskiej ślubuję wiernie służyć Narodowi Polskiemu, przestrzegać prawa, dochować wierności konstytucyjnym organom Rzeczypospolitej Polskiej, sumiennie wykonywać obowiązki funkcjonariusza Straży Marszałkowskiej, nawet z narażeniem własnego życia, a także strzec honoru i dobrego imienia służby oraz przestrzegać dyscypliny służbowej i zasad etyki zawodowej".

Część funkcjonariuszy wystąpiła w nowych galowych mundurach w kolorze granatowym i czapkach rogatywkach z czerwonymi otokami. Kolorystyka umundurowania nawiązuje do barw mundurów straży w I i II Rzeczypospolitej. Pozostali do ślubowania wystąpili w nowych mundurach specjalnych (polowych).

Tradycje Straży Marszałkowskiej sięgają I Rzeczypospolitej, kiedy to żołnierze podlegli marszałkowi zapewniali porządek i bezpieczeństwo króla oraz parlamentarzystów wokół miejsca, w którym obradował Sejm. W II RP podległa Marszałkowi Sejmu straż strzegła porządku w Sejmie, chroniła teren parlamentu oraz zapewniała ochronę przeciwpożarową.

Sejm 26 stycznia 2018 r. uchwalił ustawę o Straży Marszałkowskiej, która kompleksowo uregulowała status tej formacji jako służby mundurowej. Wśród jej nowych zadań znalazło się m.in. prowadzenie rozpoznania pirotechniczno-radiologicznego osób, pojazdów, terenów i obiektów Sejmu i Senatu. Ustawa zmienia także status osób zatrudnionych w straży. Zamiast pracownikami Kancelarii Sejmu stają się oni funkcjonariuszami Straży Marszałkowskiej.