Poznań, 26.06.2016. Przemawia prezes Radia Merkury Filip Rdesiński w historycznej hali 7 Zakładów im. Hipolita Cegielskiego w Poznaniu, 26 bm. w której odbył się koncert zespołu De Press będący muzycznym hołdem z okazji 60. rocznicy Powstania Poznańskiego Czerwca 1956 roku. (mz/dw) PAP/Marek Zakrzewski Archiwum PAP © 2018 / Marek Zakrzewski
                                        

            Filip Rdesiński został powołany na prezesa Polskiej Fundacji Narodowej; w zarządzie znaleźli się ponadto Robert Lubański i dotychczasowy szef Fundacji Cezary Andrzej Jurkiewicz - poinformowała PFN w komunikacie przesłanym we wtorek PAP.
      
            "Decyzją Rady Fundacji Polskiej Fundacji Narodowej zmianie uległ skład zarządu PFN. Rada Fundacji na stanowisko Prezesa Zarządu powołała Filipa Rdesińskiego. Do Zarządu weszli: Robert Lubański oraz dotychczasowy Prezes Fundacji Cezary Andrzej Jurkiewicz" - napisano w komunikacie.

Dodano, że nowy zarząd Polskiej Fundacji Narodowej podjął pracę z chwilą powołania.

Wcześniej we wtorek dotychczasowy wiceprezes PFN Maciej Świrski poinformował, że złożył rezygnację ze stanowiska, a Rada Nadzorcza na jego miejsce "wyznaczyła innego członka zarządu".

Zmiany w PFN zapowiadał w połowie maja wicepremier, minister kultury i dziedzictwa narodowego Piotr Gliński. Jak mówił, przewidziane są "pewne racjonalne" zmiany w funkcjonowaniu Fundacji, które "poprawią jeszcze dobre funkcjonowanie tej Fundacji".

Jak podała PFN, nowy prezes Fundacji Filip Michał Rdesiński dwukrotnie pełnił funkcję prezesa zarządu – redaktora naczelnego Radia Poznań. Pracował także jako dziennikarz Telewizji Polskiej, tygodnika "Gazeta Polska" oraz portalu Niezależna.pl. Był specjalistą w Wojskowym Biurze Badań Historycznych. Pełnił funkcję członka Rady Programowej Radia Zachód i przewodniczącego Komisji Rewizyjnej Związku Pracodawców Mediów Publicznych. Współpracuje jako publicysta z miesięcznikiem "Niezależna Gazeta Polska - Nowe Państwo". Jest absolwentem socjologii na Uniwersytecie im. Adama Mickiewicza w Poznaniu. Obecnie kontynuuje naukę na Studium Doktoranckim WNS UAM w zakresie kulturoznawstwa oraz EMBA w Wyższej Szkole Menadżerskiej w Warszawie.

Robert Lubański - jak poinformowała PFN - jest doświadczonym ekspertem w obszarze komunikacji i PR. Pełnił m.in. funkcję rzecznika prasowego Trybunału Konstytucyjnego. Zajmował się także organizacją oraz koordynacją licznych konferencji międzynarodowych, w tym m.in. Kongresu "Polska Wielki Projekt". Jest magistrem stosunków międzynarodowych Collegium Civitas. Ukończył także podyplomowe studia z zakresu PR oraz komunikacji wewnętrznej w firmach w Szkole Głównej Handlowej w Warszawie.

Cezary Andrzej Jurkiewicz w latach 2016 - 2018 był prezesem zarządu Polskiej Fundacji Narodowej. Jak napisała PFN, posiada bogate doświadczenie w obszarze zarządzania przedsiębiorstwem. Umiejętności zawodowe zdobywał na stanowiskach menedżerskich w firmie Tchibo oraz spółce Ruch S.A. W latach 2010–2015 roku prowadził własną działalność w zakresie zarządzania. Pełnił funkcję dyrektora Centralnego Ośrodka Sportu oraz podległych mu Ośrodków Przygotowań Olimpijskich. Od 2014 r. radny m.st. Warszawy, a od 2015 r. przewodniczący Klubu Radnych Prawo i Sprawiedliwość m.st. Warszawy. Były prezes Fundacji "Kresy w potrzebie – Polacy Polakom", od lat współpracującej z Polakami na Kresach. Prywatnie mąż, ojciec ośmiorga dzieci oraz społecznik.

Polska Fundacja Narodowa istnieje od 2016 roku i została utworzona z inicjatywy prezesów 17 spółek Skarbu Państwa. Jej misją jest budowa pozytywnego wizerunku Polski w kraju i za granicą.