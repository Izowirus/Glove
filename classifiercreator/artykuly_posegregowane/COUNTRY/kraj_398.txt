Liderzy ugrupowania Teraz! Joanna Scheuring-Wielgus (L) i Ryszard Petru (P) podczas konferencji prasowej w Sejmie. PAP/Jakub Kamiński 
                                        

            W niedzielę w Warszawie odbędzie się konwencja programowa Teraz! - nowego ugrupowania politycznego Ryszarda Petru i Joanny Scheuring-Wielgus. Podczas zjazdu przedstawione zostaną podstawy programowe oraz wizja partii dotycząca gospodarki, spraw społecznych oraz kwestii europejskich.
      
            Według organizatorów w konwencji weźmie udział około 500-600 działaczy Teraz!

Podczas niedzielnego spotkania zaplanowano wystąpienia m.in. Ryszarda Petru i Joanny Scheuring-Wielgus. "Będzie jeszcze kilka ciekawych osób, które państwo znają, ale nie chcę zdradzać, bo musi być zaskoczenie" - mówił PAP Petru. "Moim oczekiwaniem jest to, żeby Polacy wiedzieli, że na polskiej scenie politycznej istnieje projekt, który się przepoczwarzył z Nowoczesnej w formację Teraz!" - podkreślił.

"Zależy nam bardzo na gospodarce wolnorynkowej, na jednoznacznym rozdziale państwa od Kościoła. Chcemy też współpracować w ramach opozycji, ale na pewno nie w formule, która się nie sprawdziła, czyli formule Koalicji Obywatelskiej" - oświadczył Petru. Jego zdaniem sens ma jedynie szeroka koalicja wszystkich ugrupowań opozycyjnych, albo żadna.

Scheuring-Wielgus podkreśliła: "Oczekujemy dobrej energii, dobrego odbioru i dania nam szansy. Sami oceniamy nasz projekt bardzo dobrze, bo mieliśmy czas na to, aby się dobrze do niego przygotować, mieliśmy więcej czasu, niż jak budowaliśmy Nowoczesną. Mamy koordynatorów w całej Polsce, jesteśmy pozytywnie nastawieni, choć wiemy, że jest to skok na głęboką wodę".

Nowa partia Petru i Scheuring-Wielgus powstała w połowie listopada; jej filarami mają być gospodarka i społeczeństwo. Twórcy ugrupowania zapowiedzieli start w przyszłorocznych wyborach zarówno do polskiego parlamentu jak i do europarlamentu.

Ryszard Petru był założycielem i liderem Nowoczesnej. 31 maja 2015 roku odbył się w Warszawie kongres założycielski Stowarzyszenia NowoczesnaPL; 25 sierpnia zarejestrowana została partia o nazwie Nowoczesna Ryszarda Petru, która w październikowych wyborach parlamentarnych zdobyła 7,6 proc. głosów, co dało jej 28 mandatów w Sejmie. Przewodniczącym Nowoczesnej był wówczas Petru, a jego zastępczyniami m.in. Joanna Schmidt i Katarzyna Lubnauer (Scheuring-Wielgus była członkinią zarządu ugrupowania). Dwa lata później Petru stracił przywództwo na rzecz Lubnauer.

Petru opuścił partię 11 maja br. Uzasadniając wówczas swoją decyzję ocenił, że Nowoczesna przestała być partią "reform, zdrowego rozsądku, która nie zgadza się na bylejakość i konformizm". Jak dodał nie może brać odpowiedzialności za partię, na którą nie ma wpływu zarówno w sferze programowej, jak i politycznej. Jeszcze w maju Petru zapowiedział, że po wyborach samorządowych przedstawi propozycję stworzenia swojej nowej partii.