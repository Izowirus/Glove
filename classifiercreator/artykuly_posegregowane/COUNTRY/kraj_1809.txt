Warszawa, 08.09.2018. Przewodniczący PO Grzegorz Schetyna  podczas Konwencji Wyborczej Koalicji Obywatelskiej, 8 bm. w Warszawie. Na konwencji zaprezentowane zostanie hasło kampanii samorządowej oraz propozycje wyborcze koalicji. (ps/awol) PAP/Paweł Supernak PAP © 2018 / Paweł Supernak
                                        

            PiS jest partią antysamorządową, natomiast Koalicja Obywatelska prowadzi bardzo pozytywną i ofensywną kampanię samorządową - ocenił w sobotę lider PO Grzegorz Schetyna.
      
            W sobotę w Warszawie odbyła się pierwsza wspólna konwencja wyborcza Platformy i Nowoczesnej, która zainaugurowała kampanię Koalicji Obywatelskiej przed jesiennymi wyborami samorządowymi.

Schetyna w rozmowie w dziennikarzami po zakończeniu konwencji powiedział, że była to "dobrze przygotowana konwencja z dobrym programem ogólnopolskim i regionalnym.

Lider PO ocenił, że PiS jest partią antysamorządową. "PiS te wybory traktuje jako rozszerzenie sfery wpływów, walkę z samorządami, a nie budowę otwartej i pokojowej współpracy" - podkreślił Schetyna.

Jak dodał, to wyborcy rozstrzygną 21 października jak będzie wyglądał w Polsce samorząd. "Ja jestem dobrej myśli i widzę nerwowe ruchy PiS, który ciągle nie może napisać samorządowego programu, musi jechać, uciekać do Wrocławia, żeby tam udawać, że mają pomysł na Dolny Śląsk i na Wrocław" - zaznaczył.

W sobotę we Wrocławiu odbyła się pierwsza konwencja regionalna Prawa i Sprawiedliwości z udziałem premiera Mateusza Morawieckiego i prezesa PiS Jarosława Kaczyńskiego.

"My mamy bardzo otwartą, taką pozytywną, ofensywną kampanię, dużo rozmawiamy z ludźmi, budujemy szeroką Koalicję Obywatelską" - podkreślił lider PO. "Zjednoczona Opozycja to jest dla nas wyzwanie i miara politycznej skuteczności" - przekonywał Schetyna.