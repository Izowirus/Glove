Warszawa, 14.08.2018. Przewodniczący Państwowej Komisji Wyborczej Wojciech Hermeliński podczas konferencji prasowej, 14 bm. w siedzibie PKW w Warszawie. Briefing dotyczył rozporządzenia ustalającego termin wyborów samorządowych na 21 października 2018 roku. (nlat)  PAP/Radek Pietruszka
                                        

            Wszystko wskazuje, że wybory samorządowe przebiegną zgodnie z planem; nowela Kodeksu wyborczego nie zwiększyła znacząco stopnia trudności ich przeprowadzenia - mówił szef PKW Wojciech Hermeliński. Poinformował, że Komisja w poniedziałek podejmie decyzję ws. formy karty do głosowania.
      
            
We wtorek w Dzienniku Ustaw opublikowano rozporządzenie premiera Mateusza Morawieckiego, z którego wynika, że pierwsza tura wyborów samorządowych odbędzie się 21 października. Z kolei druga tura wyborów odbędzie się 4 listopada.

Przewodniczący PKW powiedział na konferencji prasowej, że jednym z najpilniejszych działań Komisji - wynikającym z kalendarza wyborczego - jest podział gmin na okręgi. "Ten problem jeszcze się nie zakończył. Zgodnie z nowelą styczniową Kodeksu wyborczego, rady gmin mogły zmienić podział gmin na okręgi, o ile były spełnione przesłanki kodeksowe. Od tego są jeszcze różnego rodzaju środki odwoławcze - poprzez komisarza, PKW, aż do sądów administracyjnych" - mówił Hermeliński.

Podkreślił, że Naczelny Sąd Administracyjny nie zakończył jeszcze rozpatrywania kilku spraw dotyczących podziału gminy na okręgi. Dodał jednocześnie, że "ma informację", iż wszystkie te sprawy prawdopodobnie zakończą się przed 27 sierpnia, kiedy przypada termin, w którym trzeba rozplakatować obwieszczenia wyznaczające granice okręgów i podające ilość radnych wybieranych w okręgu.

Innym zadaniem PKW, które wynika z kalendarza wyborczego jest rejestracja komitetów wyborczych. Termin zgłaszania komitetów mija 27 sierpnia.

Hermeliński wskazywał, jedna z najważniejszych zmian dla wyborcy, które wprowadziła styczniowa nowelizacja Kodeksu wyborczego dotyczy sposobu głosowania. "Dotychczasowa żelazna reguła, że dopiski w kratce unieważniają głos - ona została uchylona. Teraz w zasadzie można w kratce poza tzw. krzyżykiem - bo to już nie jest krzyżyk klasyczny, to może być wiele przecinających się linii, byleby się przecinały w środku kratki - można czynić różne dopiski. Tutaj się tego obawiamy, że to może wprowadzić zamieszanie wśród wyborców (...), być może komisje wyborcze też mogą mieć problemy z odczytywaniem intencji wyborcy" - podkreślił Hermeliński.

Zgodnie z nową definicją znak "x", stawiany przez wyborcę w kratce na karcie do głosowania przy nazwisku kandydata, to "co najmniej dwie linie", które przecinają się w obrębie kratki. Dopisanie na karcie do głosowania dodatkowych numerów list i nazw albo dopisków, w tym w kratce lub poza nią, nie wpłynie na ważność oddanego głosu.



Szef PKW wskazywał, że wybory samorządowe są najtrudniejszymi ze wszystkich wyborów przeprowadzanych w Polsce, jednak - jak zaznaczył - w związku z nowelizacją Kodeksu wyborczego nie zwiększył się znacząco stopień trudności ich przeprowadzania.

"Myśmy obawiali się, gdy nastąpiła zmiana, jeśli chodzi o komisarzy wyborczych, obawialiśmy się, że nowi komisarze bez dotychczasowego doświadczenia sędziów, nie będą w stanie podołać nałożonym obowiązkom. Różnie z tym bywało, ale już w zasadzie wszystkie problemy są za nami, pozostają jeszcze kwestie podziału gmin na okręgi. Ale jakiś problemów tu specjalnie nie dostrzegamy" - powiedział Hermeliński.

Szef PKW zadeklarował, iż wszystko wskazuje, że wybory samorządowe będą przebiegały prawidłowo i zgodnie z planem. "Jakieś problemy pewnie będą, obawiamy się tego, tym bardziej, że w poprzednich wyborach też były problemy (...). Raczej nie spodziewamy się problemów w mniejszych miejscowościach, poza dużymi aglomeracjami. Raczej w dużych miastach tak zawsze bywało, że były trudności" - mówił.

"My ze swojej strony - Krajowe Biuro Wyborcze i jestem przekonany, że wszyscy członkowie komisji wyborczych, okręgowych, obwodowych i również terytorialnych - będą działali zgodnie z prawem, uczciwie, przejrzyście, tak, żeby te wybory były uczciwymi i takimi, jakimi wszyscy chcielibyśmy, żeby były" - powiedział Hermeliński.

Hermeliński podkreślił na briefingu prasowym, że po ukazaniu się rozporządzenia premiera ws. daty wyborów, mogła się rozpocząć kampania wyborcza "w rozumieniu Kodeksu wyborczego". "Mogę tylko ubolewać, że nasze apele do tych +prekandydatów+ (...), którzy już tę prekampanię rozpoczęli, a w zasadzie w naszym przekonaniu była to już kampania wyborcza, nie odniosły skutku. Ale już jakby sprawa jest za nami. Od dnia dzisiejszego już mogą wszyscy kandydaci (...) tę kampanię bez obaw prowadzić" - powiedział Hermeliński.

Hermeliński poinformował, że PKW podejmie w poniedziałek decyzję, jaką formę będzie miała karta wyborcza - czy będzie to książeczka, czy tzw. płachta. Szef PKW przypominał, że w tej sprawie Komisja przeprowadziła kampanię sondażową wśród wyborców. "Większość wyborców optowało za książeczką, ale w wyniku styczniowej noweli zmniejszyła się liczba dopuszczonych kandydatów na liście, z związku z tym tzw. płachty zmniejszą się znacząco. (...) zwiększyły się szanse, by płachty były przez nas zaakceptowane" - powiedział.