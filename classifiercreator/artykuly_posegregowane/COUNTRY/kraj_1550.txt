PAP/Tomasz Gzell
                                        

            Klub PiS pozytywnie zaopiniował we wtorek w Sejmie projekt ustawy ws. utworzenia Solidarnościowego Funduszu Wsparcia Osób Niepełnosprawnych. Odrzucenia propozycji w pierwszym czytaniu chce klub PO, przeciwko są również kluby Nowoczesna i PSL-UED.
      
            Sejm zajął się we wtorek rządowym projektem ustawy o Solidarnościowym Funduszu Wsparcia Osób Niepełnosprawnych.

Posłanka PiS Urszula Rusecka poinformowała, że klub PiS pozytywnie opiniuje rządowy projekt. "Konieczność wprowadzenia projektowanej regulacji wynika z potrzeby zapewnienia dodatkowego wsparcia społecznego, zawodowego, zdrowotnego osób z niepełnosprawnościami" - powiedziała.

Odrzucenia projektu w pierwszym czytaniu chce klub PO. Taki wniosek złożył poseł Platformy Sławomir Piechota. "Nie wiemy, po co ten pomysł z tym funduszem, to jest przedziwna hybryda ustawowa" - argumentował. "Uważamy, że trzeba zwiększyć środki na wsparcie osób z niepełnosprawnością, ale trzeba w prosty i przejrzysty sposób  zwiększyć finansowanie PFRON, a nie tworzyć nowego funduszu, nowej instytucji, nowej biurokracji, nowych rozliczeń, procedur" - powiedział.

Przeciwna utworzeniu Solidarnościowego Funduszu Wsparcia Osób Niepełnosprawnych jest także Nowoczesna. "Nazwa ustawy przeczy jej założeniom. Tu nie ma solidarności, jest zabieranie bezrobotnym i nowe janosikowe. Nie ma solidarności, jest za to podkradanie pieniędzy z funduszu o innym przeznaczeniu i nakładanie na Polaków nowych podatków" - powiedziała posłanka "N" Kornelia Wróblewska.

Za odrzuceniem proponowanych przepisów będzie również klub PSL-UED. Zapowiedział to poseł tego klubu Krystian Jarubas. "Ta ustawa to kolejny przykład na to, jak kłamie PiS. Chce szukać pieniędzy rzekomo w kieszeni najbogatszych, a sięga do kieszeni wszystkich" - mówił.

Zdaniem posłanki Kukiz'15 Agnieszki Ścigaj projekt ustawy to "wprowadzanie zwykłego podatku". Jak podkreśliła, wprowadzenie proponowanych rozwiązań nie poprawi sytuacji osób niepełnosprawnych. Według niej należy przeprowadzić reformę system pomocy osobom z niepełnosprawnościami. "Tworzycie kolejny fundusz, który spowoduje tylko tyle, że ludzie w miarę dobrze zarabiający wyprowadzą swoje firmy. Ludzie chcą się dzielić pieniędzmi, ale nie chcą patrzeć, jak ich pieniądze są marnowane" - mówiła.

Pełnomocnik rządu ds. osób niepełnosprawnych, wiceminister RPiPS Krzysztof Michałkiewicz mówił, że "konieczność wprowadzenia regulacji wynika z potrzeby zapewnienia dodatkowego wsparcia społecznego, zawodowego lub zdrowotnego osób niepełnosprawnych". "Zależy nam bardzo, żeby wsparcie osób niepełnosprawnych, rehabilitacja była kompleksowa, żeby uwzględniała całość wsparcia, które dana niepełnoprawność lub dana osoba z niepełnosprawnością wymaga" – powiedział.

Ocenił, że obecnie wsparcie obejmuje tylko wybrane aspekty aktywizacji zawodowej i społecznej (głównie ze środków PFRON). Fundusz solidarnościowy ma finansować nowe zadania i nowe formy wsparcia osób niepełnosprawnych określone w programach Rady Ministrów lub MRPiPS. Michałkiewicz przypomniał, że podatek solidarnościowy wprowadziły m.in. takie kraje jak Łotwa, Grecja, Włochy.

Zgodnie z projektem przygotowanym przez MRPiPS źródłem przychodów funduszu będzie przede wszystkim obowiązkowa składka stanowiąca 0,15 proc. podstawy wymiaru składki na Fundusz Pracy, a także danina solidarnościowa od dochodów osób fizycznych - w wysokości 4 proc. od nadwyżki dochodów powyżej miliona złotych za rok podatkowy (suma dochodów będzie pomniejszana o zapłacone składki na ubezpieczenia społeczne).

Według rządowych szacunków takich osób w 2019 r. będzie około 21 tysięcy. Pieniądze wpłyną do tego samego urzędu skarbowego, w którym rozliczany jest podatek dochodowy, czyli do urzędu właściwego ze względu na miejsce zamieszkania podatnika.

Nowe przepisy mają obowiązywać od 1 stycznia 2019 r. We wtorek wiceminister Michałkiewicz zaapelował o jak najszybsze procedowanie projektu, by nowe przepisy zaczęły obowiązywać już od 1 stycznia 2019 r.