Chcę, żebyśmy razem szli pod biało-czerwonymi sztandarami, w atmosferze radości i hołdu dla naszych bohaterów i dla naszego państwa; niech to będzie wspólny marsz, na którym każdy chce być - powiedział prezydent Andrzej Duda przed rozpoczęciem marszu "Dla Ciebie Polsko".
      
            Biało-Czerwony Marsz "Dla Ciebie Polsko" został zorganizowany z okazji stulecia odzyskania niepodległości; patronat nad nim objął prezydent RP.

"Dziękuję, że przybyliście tutaj ze wszystkich stron Polski, do Warszawy, na to wielkie spotkanie dla Niepodległej. Dziękuje, że przybyliście tutaj dla Polski, że przywieźliście biało-czerwone flagi, że jesteśmy tu i stoimy właśnie pod nimi, pod tymi barwami, za które krew przelewali nasi ojcowie, dziadkowie i pradziadkowie, pokolenia Polaków, po to, żebyśmy mogli swobodnie je nieść, po to, byśmy mogli się pod nimi zgromadzić. Jest pod nimi miejsce dla każdego - to jest nasza flaga, nasza, państwowa, narodowa, biało-czerwona. Nigdy nie biała i już nigdy nie czerwona" - powiedział prezydent.

"Chcę, żebyśmy szli pod naszymi biało-czerwonymi sztandarami razem w atmosferze radości, w atmosferze hołdu dla naszych bohaterów i dla naszego państwa. Żebyśmy oddali cześć tym, którzy o Polskę walczyli, tym, którzy ją dla nas odzyskali, cieszyli się tym, że mamy ją wolną, suwerenną i niepodległą" - mówił Andrzej Duda.

"Idźmy razem, niech to będzie wspólny marsz, niech to będzie marsz dla każdego, marsz, na którym każdy chce być i na którym każdy dobrze się czuje, idąc dla Polski. Życzę wam udanego świętowania, niech żyje Polska. Niech żyje wolna, niepodległa, suwerenna Rzeczpospolita. Część i chwała bohaterom" - dodał.

Kolumnę Biało-Czerwonego Marszu otwierają pojazdy wojskowe m.in. kołowy transporter opancerzony Rosomak, samobieżny moździerz Rak, zestaw przeciwlotniczy Poprad i wyrzutnia rakietowa Langusta, kompania reprezentacyjna Wojska Polskiego, orkiestra oraz żołnierze reprezentujący wszystkie formacje Sił Zbrojnych, niosący symboliczne 100 flag.

W marszu idą przedstawiciele władz państwowych m.in. prezydent Andrzej Duda, premier Mateusz Morawiecki, prezes PiS Jarosław Kaczyński, szef MON Mariusz Błaszczak, minister SWiA Joachim Brudziński i szef resortu kultury Piotr Gliński.

Na jeden marsz składają się formalnie dwa zgromadzenia – jedno organizowane przez rząd, a drugie przez Stowarzyszenie Marsz Niepodległości.