Prezes PiS Jarosław Kaczyński, premier Mateusz Morawiecki, wicepremier Piotr Gliński, szef MON Mariusz Błaszczak, minister sprawiedliwości Zbigniew Ziobro oraz przedstawiciele Sejmu i Senatu uczcili w poniedziałek pamięć ofiar katastrofy smoleńskiej.

      
            Z okazji kolejnej miesięcznicy katastrofy odprawiona została msza św. w intencji ofiar; złożono także kwiaty przed Pałacem Prezydenckim. 

W wieczornej mszy odprawionej w intencji ofiar tragedii z 10 kwietnia 2010 r., która odbywa się w poniedziałek w archikatedrze św. Jana Chrzciciela w Warszawie uczestniczyli także minister spraw wewnętrznych i administracji Joachim Brudziński, szef Komitetu Stałego Rady Ministrów Jacek Sasin, przewodniczący podkomisji smoleńskiej, b. szef MON Antoni Macierewicz, rzecznik rządu Joanna Kopcińska, koordynator służb specjalnych Mariusz Kamiński, prezes TVP Jacek Kurski oraz inni przedstawiciele rządu, Sejmu i Senatu.

Wraz z nimi modlili się samorządowcy, przedstawiciele środowisk kombatanckich Armii Krajowej, delegacja górników z kopalni Mysłowice Wesoła oraz liczni wierni. Zgromadzeni modlili się także w intencji zmarłej w sobotę posłanki PiS Jolanty Szczypińskiej.

Po mszy grupa kilkudziesięciu osób przeszła modląc się pod Pałac Prezydencki. Nieśli oni portrety tragicznie zmarłych: prezydenta Lecha Kaczyńskiego i jego żony Marii Kaczyńskiej, a także flagi narodowe. W marszu tym nie uczestniczyli politycy.

10 grudnia był dla polityków PiS, jak co miesiąc, dniem wspominania ofiar katastrofy smoleńskiej. O wyjaśnienie prawdy o tej katastrofie i godną pamięć o jej ofiarach modlili się oni w archikatedrze św. Jana Chrzciciela.

Wcześniej, w poniedziałek rano politycy PiS, w tym prezes partii Jarosław Kaczyński, uczestniczyli w mszy św. odprawionej w warszawskim kościele seminaryjnym w intencji ofiar katastrofy smoleńskiej. Następnie delegacja polityków PiS złożyła kwiaty przed pomnikiem Lecha Kaczyńskiego oraz Pomnikiem Ofiar Tragedii Smoleńskiej 2010 r. przy pl. Piłsudskiego.

W poniedziałek w imieniu prezydenta Andrzeja Dudy złożono kwiaty w kaplicy Pałacu Prezydenckiego przed tablicą upamiętniającą Lecha i Marię Kaczyńskich, ostatniego prezydenta na uchodźstwie Ryszarda Kaczorowskiego oraz pracowników Kancelarii Prezydenta, którzy zginęli w katastrofie smoleńskiej. W imieniu prezydenta kwiaty złożyła szefowa Kancelarii Prezydenta Halina Szymańska.

W ósmą rocznicę katastrofy smoleńskiej, 10 kwietnia odbył się 96., ostatni z organizowanych w miesięcznice, marsz z warszawskiej archikatedry przed Pałac Prezydencki. Prezes PiS powiedział wówczas, że odbyło się 96. marszów, tyle ile ofiar katastrofy smoleńskiej i podkreślił, że choć nie będą odbywały się już takie marsze, to miesięcznice trwają.

10 kwietnia 2010 r. w katastrofie samolotu Tu-154M pod Smoleńskiem zginęło 96 osób, w tym prezydent Lech Kaczyński i jego małżonka, najwyżsi dowódcy Wojska Polskiego oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. rocznicy zbrodni katyńskiej.