Opole nie może być zakładnikiem sporu między Prawem i Sprawiedliwością a Solidarną Polską, której ekipę zostawił tu Patryk Jaki - powiedział w poniedziałek na konferencji prasowej przed opolskim ratuszem lider PO Grzegorz Schetyna.
      
            Schetyna przyjechał do Opola z przewodniczącą Nowoczesnej Katarzyną Lubnauer, aby udzielić poparcia Barbarze Kamińskiej - kandydującej z list Koalicji Obywatelskiej na stanowisko prezydenta Opola.

Oceniając działalność urzędującego prezydenta Opola Arkadiusza Wiśniewskiego, pochodzący z Opola Schetyna stwierdził, że mijająca kadencja jest "ostrzeżeniem" przed uwikłaniem samorządów w różnego rodzaju układy polityczne.

"Zaprasza ludzi, który otoczyli go, którzy stworzyli nieformalną sieć powiązań, która jest znana w całej Polsce, o której dużo się mówi. Dzisiaj ci ludzie - bez swojego patrona politycznego, który kandyduje na prezydenta Warszawy, są na jego listach. To jest swojego rodzaju zobowiązanie. Jeżeli prezydent Wiśniewski czuje się zobowiązany wobec Patryka Jakiego, to chciałbym przestrzec Opolan przed takim prezydentem, bo to są złe zobowiązania i złe układy. Prezydent powinien być zobowiązany tylko wobec wyborców" - podkreślił Schetyna.

Zarówno Schetyna, jak i Lubnauer uważają, że obecnie o fotel z ramienia środowisk Zjednoczonej Prawicy ubiegają się dwie osoby - oficjalna kandydatka ZP, wicewojewoda Violetta Porowska i startujący z własnego komitetu urzędujący prezydent, który na czas wyborów chce uchodzić za osobę nie związaną z jakąkolwiek opcją polityczną.

"Opole zasługuje na coś lepszego niż wybór między układem PiS i układem związanym z PiS. Ważne jest, by zerwać układy Jakiego, pajęczynę Jakiego. (...) Jeżeli mówimy o Patryku Jakim, któremu nie przeszkadza nepotyzm i wskazywanie znajomych na stanowiska, to takiego prezydenta Opolu nie życzę" - powiedziała Lubnauer.

Zdaniem przewodniczącego klubu PO w radzie miasta Opole, Zbigniewa Kubalańcy, przez ostatnie cztery lata radni i mieszkańcy Opola byli okłamywani przez urzędującego prezydenta. Jako przykład podał zapewnienia Wiśniewskiego, że nie powoła na swojego zastępcę Janusza Kowalskiego, a następnie powierzył mu stanowisko wiceprezydenta miasta, które ten zajmował do czasu przejścia do zarządu PGNiG.

Schetyna zapewniał, że najlepszym kandydatem na prezydenta Opola jest kandydatka KO, Barbara Kamińska - która kończyła to samo co on II LO w Opolu.

"Opole musi oddychać swoją energią i rozbudowywać się na podstawie doświadczeń samorządowych. Udawało to się za czasów Ryszarda Zembaczyńskiego (były wojewoda opolski i prezydent Opola z ramienia PO; prywatnie ojciec posła Witolda Zembaczyńskiego z N. - PAP). To on przez wiele lat sprawowania różnych funkcji przygotował fundamenty pod wiele spraw, którymi dzisiaj chwali się urzędujący prezydent, będący w przeszłości zastępcą Zembaczyńskiego. (...) Dzisiaj gwarancją rozwoju Opola jest Barbara Kamińska, która jako doświadczony samorządowiec, osoba kompetentna i gotowa do dialogu, może przywrócić dawną energię miastu" - powiedział Schetyna.

Poza Kamińską i urzędującym prezydentem o fotel prezydenta Opola ubiega się poseł Paweł Grabowski (Kukiz'15), Apolonia Klepacz (SLD), wicewojewoda Violetta Porowska (Zjednoczona Prawica) i Marcin Gambiec (KWW Marcina Gambca wspierany przez Partię Razem i Mniejszość Niemiecką).