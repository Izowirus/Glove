Przemyśl, 08.05.2018. Burza nad Przemyślem, 8 bm. (dd/cat)
PAP/Darek Delmanowicz Archiwum PAP © 2018 / Darek Delmanowicz
                                        

            W sobotę Instytut Meteorologii i Gospodarki Wodnej wydał ostrzeżenia pierwszego i drugiego stopnia przed burzami z gradem dla trzynastu województw. Z kolei Rządowe Centrum Bezpieczeństwa przypomina o zasadach bezpieczeństwa w trakcie burzy.
      
            Ostrzeżenia drugiego stopnia obowiązują w województwach: lubuskim, wielkopolskim, łódzkim, mazowieckim, świętokrzyskim, małopolskim, śląskim i podkarpackim.

Z kolei ostrzeżenia pierwszego stopnia dotyczą województw: zachodniopomorskiego, kujawsko-pomorskiego, dolnośląskiego, opolskiego i lubelskiego.

RCB przypomina, by w czasie burzy nie wychodzić z domu, jeśli to nie jest konieczne, zabezpieczyć drzwi i okna oraz przedmioty na parapecie, odłączyć od prądu sprzęt domowy. W przypadku jazdy autem należy zaparkować w miejscu z dala od drzew. Osoby znajdujące się w górach powinny jak najszybciej zejść ze szczytu.

RCB radzi również, by w trakcie burzy unikać otwartych przestrzeni, nie stawać pod jedynymi w okolicy masztami i drzewami, a także unikać dotykania metalowych przedmiotów. Osoby znajdujące się w wodzie powinny jak najszybciej wyjść z wody i oddalić się od brzegu.

W razie zauważenia niebezpiecznego zdarzenia należy powiadomić służby dzwoniąc pod numer 112 lub 997.