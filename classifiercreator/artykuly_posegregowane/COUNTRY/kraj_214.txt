Niech to światło będzie symbolem łączności harcerskich serc, tak jak łączą się serca Polaków - powiedział prezydent Andrzej Duda, który razem z pierwszą damą Agatą Kornhauser-Dudą przyjął we wtorek od harcerzy Betlejemskie Światło Pokoju
      
            
We wtorek prezydent Andrzej Duda wraz z małżonką otrzymali od harcerzy ze Związku Harcerstwa Polskiego Betlejemskie Światło Pokoju. W uroczystości w Pałacu Prezydenckim wzięli udział również przedstawiciele innych organizacji harcerskich i skautowych.

Hasłem tegorocznego Betlejemskiego Światła Pokoju są słowa "Światło, które łączy".

"W tym roku przychodzi ono do nas, do Polski, przekazane przez skautów słowackich pod hasłem "Światło, które łączy". Łączy harcerzy, ale my rzeczywiście w tym roku stulecia odzyskania niepodległości patrzymy także na to światło, jako na światło, które łączy nas harcerzy Polaków, nie tylko tych, którzy na co dzień mieszkają w Polsce, ale także naszych druhów na Litwie w Wilnie, ale także naszych druhów na Wołyniu na Ukrainie, którzy to światło też do siebie zabierają" - mówił we wtorek prezydent Andrzej Duda.

"Niech to światło będzie symbolem łączności tych harcerskich serc, tak jak łącza się serca Polaków, bo ten rok 2018, sto lat po 1918 - także niezwykle ważnym dla wszystkich polskich harcerzy, bo to wtedy jednoczył się ruch harcerski w Polsce, ale to wtedy właśnie ci harcerze byli tymi, którzy tę wolność i niepodległość dla Polski i dla Polaków wywalczyli, ginąc na frontach I wojny światowej, walcząc w Legionach, to były te początki ruchu skautowego, ruchu harcerskiego w Polsce" - dodał prezydent.

Jak wskazał Andrzej Duda, "polskie harcerstwo, kultywowane przez Polaków i Polonię zwyczaje, zasady funkcjonowania ruchu harcerskiego, to jest nasz niezwykły polski dorobek". "Światło, które łączy - niech ono rzeczywiście nas łączy, niech będzie wspólne, tak, jak wspólne są, myślę, że dla wszystkich, te najważniejsze harcerskie ideały" - powiedział.

Agata Kornhauser-Duda w imieniu swoim i prezydenta życzyła harcerzom wesołych świąt. "Żeby te święta były przede wszystkim zdrowe, pogodne, pełne radości i spędzone w rodzinnym gronie" - zaznaczyła. "Na nadchodzący rok życzymy wiele entuzjazmu i pozytywnej energii, żeby to światełko nas rzeczywiście połączyło przy wigilijnym stole, ale nie tylko" - życzyła pierwsza dama.

Po raz pierwszy Betlejemskie Światło Pokoju zorganizowano w 1986 r. w Austrii. Rok później patronat nad akcją objęli skauci austriaccy.

Co roku chłopiec lub dziewczynka odbierają światło z Groty Narodzenia Pańskiego w Betlejem. Później trafia ono do Wiednia, skąd uroczyście jest przekazywane mieszkańcom miasta i przedstawicielom organizacji skautowych z wielu krajów europejskich.

Związek Harcerstwa Polskiego organizuje sztafetę Betlejemskiego Światła Pokoju od 1991 r. Polscy harcerze tradycyjnie dostają światło od słowackich skautów. Odbierają je naprzemiennie raz na Słowacji, raz w Polsce. W tym roku uroczyste przekazanie odbyło się w Svicie na Słowacji. Polscy harcerze harcerki przekazują Światło dalej na wschód: do Rosji, Litwy, na Ukrainę i Białoruś, na zachód do Niemiec oraz na północ - do Szwecji.