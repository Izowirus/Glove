Wielki sukces Prawa i Sprawiedliwości. Zwyciężyliśmy w 162 powiatach. Dziękujemy! - czytamy na Twitterze Prawa i Sprawiedliwości. Z wykresu opublikowanego przez partię w niedzielę wynika też, że Koalicja Obywatelska wygrała w 60 powiatach, PSL - 40, SLD - 4, a w 110 powiatach - komitety lokalne.
      
            PiS wskazało również, że w zestawieniu z wyborami samorządowymi w 2014 r. uzyskali o 56 proc. głosów więcej do rad powiatów. Z kolei liczba mandatów PiS w radach wzrosła o 37 proc.

W innym wpisie PiS poinformowano, że w I turze wyborów stanowisko prezydenta miasta uzyskało 11 kandydatów PiS, podczas gdy w 2014 r. osiągnął to tylko jeden. Liczba tych, którzy zwyciężyli i biorą udział w II turze, wyniosła natomiast 29, a w 2014 r. - 9.

Z kolei w przypadku wyborów na burmistrza w I turze zwyciężyło 32 kandydatów PiS (w 2014 r. - 18). Liczba burmistrzów, którzy zwyciężyli i biorą udział w II turze, w tym roku sięgnęła 84 (w 2014 r. - 33).

W I turze wyborów wybrano również 124 wójtów z list PiS, a 4 lata wcześniej - 30. Liczba wójtów, którzy wygrali i którzy biorą udział w II turze, wyniosła 100 (w 2014 r. - 29).

PiS zwróciło również uwagę, że podczas niedzielnych wyborów samorządowych oddano 6,72 proc. głosów nieważnych w skali kraju, a w 2014 r. było ich 17,47 proc.

W wyborach samorządowych PiS uzyskało też samodzielną większość w 6 sejmikach województw: lubelskiego, łódzkiego, małopolskiego, podkarpackiego, podlaskiego i świętokrzyskiego.