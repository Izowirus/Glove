Służba zdrowia, emerytury i rolnictwo to – obok kontynuacji działań prorodzinnych i prospołecznych - priorytety rządu na najbliższe miesiące - mówiła w poniedziałek w Bielsku-Białej (Śląskie) wicepremier Beata Szydło.
      
            "Wiem, że waloryzacja emerytur jest niska. Także niesprawiedliwa, ponieważ ci, którzy mają wyższe emerytury, dostają wyższą waloryzację, a ci z najniższymi, dostają niższą. Także nad tym pracujemy i nad tym, w jaki sposób sprawić, by państwa dochody wzrosły, żebyście mieli lepszą sytuację finansową" - powiedziała wicepremier podczas spotkania z mieszkańcami stolicy Podbeskidzia, poświęconego m.in. społecznym programom rządu.

"Zapewne jeszcze w tym roku będzie informacja na ten temat. Będziemy chcieli państwu, seniorom, w jakiś sposób wynagrodzić tę trudną sytuację" - dodała Beata Szydło, przypominając, że do seniorów skierowanych jest wiele rządowych programów, m.in. program Senior plus, program Dostępność plus oraz program darmowych leków dla osób starszych.

"To są programy kierowane po to, żeby państwa (seniorów - PAP) wspierać. Ale niewątpliwie emerytury są priorytetem. I trzeba nie bać się odważnej dyskusji na temat systemu emerytalnego w Polsce. Nie bać się dyskusji na temat tego systemu, który jest obecnie, mówienia o tym, co jest teraz, ale też patrzenia w przyszłość" - powiedziała wicepremier, która kieruje pracami Komitetu Społecznego Rady Ministrów.

Obok emerytur priorytetem rządu na najbliższy czas - mówiła Szydło - są rolnictwo i służba zdrowia. "Zwiększyliśmy w znakomity sposób nakłady na służbę zdrowia, a ustawa, która została przyjęta gwarantuje, iż dojdziemy w ciągu kilku najbliższych lat do poziomu 6 proc. PKB nakładów na służbę zdrowia - to jest rzecz rzeczywiście fundamentalna" - powiedziała Szydło, wskazując na potrzebę takich zmian w systemie służby zdrowia, by "pieniądze trafiały skutecznie do pacjenta".

"Służba zdrowia, emerytury i rolnictwo - to są priorytety, które sobie nasz rząd stawia na kolejne miesiące" - podkreśliła wicepremier.

"Jeżeli będziemy mieli możliwość - a wierzę głęboko, że ten program dobrej zmiany będzie kontynuowany w kolejnych latach - to właśnie to będą obszary priorytetowe: zawsze rodzina, a do tego dokładamy problem emerytur, służby zdrowia, rolnictwo - to są sprawy, które trzeba rozwiązać i nad tym pracujemy" - podsumowała Beata Szydło na zakończenie spotkania z mieszkańcami Bielska-Białej.