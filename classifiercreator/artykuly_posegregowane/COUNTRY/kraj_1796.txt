Jesteśmy gotowi do startu w wyborach samorządowych; Polska potrzebuje prawdziwych i dobrych gospodarzy, którzy podejmują sami decyzje, a nie dostają te decyzje w teczce z Warszawy - mówił w niedzielę prezes PSL Władysław Kosiniak-Kamysz.
      
            W niedzielę w Warszawie odbyła się krajowa konwencja wyborcza PSL, podczas której m.in. w prezentacji "Trzy filary samorządu" przedstawione zostały propozycje programowe ugrupowania. Kosiniak-Kamysz podczas swojego wystąpienia oświadczył, że jego ugrupowanie jest gotowe "do startu i biegu" w wyborach samorządowych.

"Polska potrzebuje prawdziwych, dobrych gospodarzy. Polska potrzebuje gospodarzy, którzy sami podejmują decyzje, a nie dostają te decyzje w teczce z Warszawy. Polska potrzebuje silnej małej ojczyzny - od sołectwa, przez gminę, powiat i województwo do wspólnego kraju, do wielkiej Polski" - powiedział Kosiniak-Kamysz.

Szef ludowców podkreślił, że jego partia nie idzie do wyborów samorządowych z "festiwalem obietnic". "Idziemy do tych wyborów zdać sprawozdanie - nie obiecujemy złotych gór, nasze czyny mówią za nas. My nie potrzebujemy dzisiaj - tak jak premier Mateusz Morawiecki prezentacji w PowerPoint - my mamy realne dokonania" - mówił.

Kosiniak-Kamysz powiedział, że tak jak PSL jest obecnie wiarygodny w samorządzie, tak samo będzie wiarygodny po jesiennych wyborach. "To nas odróżnia od dzisiaj rządzących - oni są niewiarygodni w rządzie i nie będą wiarygodni i skuteczni w samorządzie" - stwierdził.

Prezes PSL zaznaczył, że ludowcy obiecują w kampanii najważniejszą dla nich rzecz, czyli "zjednoczenia Polaków, przywrócenia wspólnoty narodowej, gdzie godność człowieka jest na pierwszym miejscu". "To jest naszym świętym, wielkim zobowiązaniem" - oświadczył Kosiniak-Kamysz.

"Chcę tym wszystkim wielkim, którzy mienią się królami sprawiedliwości i prawa, chcę im wszystkim powiedzieć w naszym imieniu, i przypomnieć słowa kardynała Stefana Wyszyńskiego: +Był las - nie było was, będzie las - nie będzie was+. Był PSL - nie było PiS-u, będzie PSL - nie będzie PiS-u" - powiedział Kosiniak-Kamysz.

Szef ludowców zaprezentował kilka najważniejszych punktów programu wyborczego swojego ugrupowania. Po pierwsze wskazał na edukację. "Wprowadzimy ciepły posiłek dla każdego ucznia, niezależnie od statusu materialnego i miejsca zamieszkania" - zadeklarował. "Postawimy też na e-tornistry, na to, żeby nie musiały być wagi ważące ciężar tornistra w szkole" - dodał. Kolejną rzeczą, o której mówił szef PSL, była darmowa komunikacja miejska. "Dzisiaj wielkim wyzwaniem jest dojazd do pracy, do szkoły, coraz trudniej znaleźć miejsce parkingowe, dlatego potrzebna jest darmowa komunikacja, przede wszystkim dla uczniów, ale docelowo dla wszystkich" - podkreślił Kosiniak-Kamysz.

Następną propozycją ludowców jest zapewnienie młodym ludziom godnych warunków do życia. "Wydzielimy ziemie samorządowe, ale również ziemie ze Skarbu Państwa i przekażemy działki pod budowę energooszczędnego domu; działki dla młodych" - oświadczył lider PSL.

Kosiniak-Kamysz wskazał też na sztandarowy projekt ludowców, którym jest projekt "Emerytura bez podatku". "Emerytura bez składek i podatków dla wszystkich; bo to po 40 czasem 50 latach, a może i 60 latach pracy naszym emerytom się po prostu należy" - zaznaczył.

Szef PSL podkreślił też, że rolnictwo jest zawsze w centrum zainteresowania ludowców. "Jesteśmy partią ogólnonarodową i zbliżymy polską wieś do miasta i miasto do polskiej wsi, przez co zlikwidujemy ten podział wprowadzając zielone targi w każdej gminie" - zadeklarował.

Kosiniak-Kamysz podkreślił także, że PSL jest "ambasadorem polskiej żywności w Polsce i za granicą". "Dlatego przywrócimy handel na wschód, przywrócimy dobre relacje z zachodem" - oświadczył. Lider PSL zadeklarował również budowę dróg. "Będziemy kontynuować program budowy dróg lokalnych, nie tylko tych powiatowych; ale drogi gminne, drogi wiejskie, drogi w pole, żeby rolnik mógł godnie dojechać" - podkreślił Kosiniak-Kamysz.

Zaznaczył też, że połączenia autobusowe są w tej chwili koniecznością szczególnie na wsiach. "Oni niech sobie budują wielki port lotniczy za 40 mld zł, my będziemy budować połączenia autobusowe do każdej wioski i do każdej gminy" - oświadczył szef PSL.

Ostatnim wymienionym przez niego zadaniem PSL w nadchodzących wyborach samorządowych jest kultura w mieście i na wsi. "To jest godne funkcjonowanie dzieciaków w każdej naszej okolicy, to są +reymontówki", czyli świetlice miejskie i wiejskie od nazwiska Władysława Reymonta członka PSL" - zaznaczył Kosiniak-Kamysz.

Podsumowując swoje wystąpienia, szef PSL podkreślił, że nie wolno zaufać PiS, bo - jak mówił - ono oszukało Polaków. "Premierze Morawiecki, zejdź z boiska, nie rób pośmiewiska" - podkreślił Kosiniak-Kamysz. "Odsuniemy PiS od władzy, wygramy wybory, zjednoczymy Polaków" - dodał.

Marszałek woj. mazowieckiego Adam Struzik podkreślił podczas konwencji, że "w wyborach samorządowych Polacy stają przed wyborem, czy chcą Polski opartej na wartościach, takich jak dobro wspólne, samorządność, solidarność, pomocniczość - czy chcą scentralizowanego państwa jednej partii".

"Warto sobie uświadomić, że te nadchodzące wybory będą w 100-lecie odzyskania przez nasz kraj niepodległości" - powiedział Struzik oceniając, że samorząd to "największe osiągnięcie naszego kraju w ciągu ostatnich 100 lat".

"Od samego początku budujemy samorządy. One są istotą demokratycznego państwa prawa, one są istotą upodmiotowienia ludzi, obywateli" - stwierdził.

Polityk PSL zarzucił, że PiS "pomału, po plasterku odbiera samorządność na każdym poziomie". "Czy tak ma wyglądać państwo dobra wspólnego?" - pytał.

Marszałek woj. mazowieckiego mówił, że najbliższe wybory przesądzą, czy "będziemy mieli Polskę demokratyczną, opartą na wartościach konstytucyjnych - na trójpodziale władzy; Polskę, w której każdy obywatel będzie miał poczucie sensu, swojej obecności, zaangażowania w budowanie dobra wspólnego, czy też będzie się bał władzy".

Struzik nakreślił też program PSL na jesienne wybory samorządowe. Stronnictwo m.in. opowiada się za pogłębieniem samorządności, gdzie władze lokalne zapewniają swym mieszkańcom m.in. dobrą edukację i dostęp do ochrony zdrowia. Struzik mówił także o potrzebie decentralizacji finansów publicznych i potrzebie zwiększenia samorządów w dochodach z podatków: PIT, CIT i VAT.

Wśród problemów na poziomie samorządowym wskazał m.in. wykluczenie komunikacyjne. "Ludzie nie mają czym dojechać z najmniejszych miejscowości, nie mogą dojechać do lekarza, do teatru" - wskazywał. Zadeklarował, że PSL rozwiąże ten problem.

Struzik podkreślił również, że wciąż należy inwestować w infrastrukturę "drogową, kolejową, lotniczą". "Ale musimy przede wszystkim poprawiać warunki i jakość życia - mieć czyste powietrze, mieć czystą wodę, zdrową żywność. To są dzisiaj podstawowe elementy godnego życia" - stwierdził.

Zaapelował, by w nadchodzących wyborach głosować na kandydatów Stronnictwa, którzy - jak przekonywał - są i będą dobrymi gospodarzami w Polsce lokalnej. "Taka będzie przyszłość Polski, jakich ludzi wybierzemy" - podkreślił.

Obecny na konwencji Władysław Teofil Bartoszewski, syn prof. Władysława Bartoszewskiego podkreślił, że "Polska powinna być samorządna, a władza zdecentralizowana na tyle, na ile to możliwe". "Ja nie widzę samorządnej Polski bez udziału Polskiego Stronnictwa Ludowego" - oświadczył.

Dodał, że różne rzeczy można mówić o ludowcach, ale nigdy to, że są leniwi. "Bo nikt tak ciężko nie pracował, dlatego proszę uprzejmie państwa do dzieła. Los kraju zależy od waszego zaangażowania" - zaznaczył, zwracając się do polityków Stronnictwa.

Prócz polityków podczas konwencji głos zabrali także przedstawiciele nauczycieli, seniorów i rolników.

Szefowa ZNP w powiecie płockim, nauczycielka i radna PSL Ewa Kowalak powiedziała, że kandyduje z list PSL, "aby razem bronić jakości polskiej edukacji i wreszcie doprowadzić do jej stabilizacji". "Chcemy, aby po tej bezsensownej likwidacji gimnazjów, po tym wielkim chaosie, który osiągnie kumulację w 2019 r., dzieci miały równy dostęp do edukacji" - oświadczyła.

Jak dodała, "jako nauczycielka z 35-letnim stażem, nie widziałam jeszcze takiej katastrofy, tak sfrustrowanych nauczycieli, tak zniechęconych, tak przemęczonych dzieci". Zdaniem Kowalak, obietnice PiS dotyczące np. ciepłego posiłku dla wszystkich uczniów, czy dentysty w każdej szkole, to "jedno wierutne kłamstwo". "Pytam zatem: panie Morawiecki, jak można tak mamić i oszukiwać rodziców, nauczycieli i dzieci" - mówiła.

Z kolei emerytka Krystyna Ciastek przypomniała, że PiS obiecywało emerytom darmowe leki. W jej ocenie, partia rządząca nie zrobiła nic, czym mogłaby się pochwalić. Natomiast rolnik z województwa warmińsko-mazurskiego Andrzej Kurzętkowski stwierdził, że ostatnie trzy lata rządów PiS to drastyczny spadek dochodów gospodarstw rolnych. Przypomniał, że w 2015 roku, kiedy rozpoczynała się kampania wyborcza, ówczesna kandydatka na premiera Beata Szydło pokazywała "teczkę pełną ustaw i gotowych rozwiązań" dla polskiej wsi.

Wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.