Polski rząd powinien zająć w sprawie prześladowanej pakistańskiej chrześcijanki Asii Bibi stanowcze stanowisko i natychmiast pomóc jej i jej rodzinie - uważa przewodniczący parlamentarnego zespołu ds. dialogu międzykulturowego i międzyreligijnego Paweł Skutecki (Kukiz'15).
      
            47-letnia Asia Bibi została zwolniona 8 listopada decyzją Sądu Najwyższego z więzienia w Lahaur, gdzie przebywała skazana w 2010 r. na śmierć pod zarzutem obrazy Mahometa.

Pakistańska partia radykalnych islamistów, Tehreek-e-Labbaik Pakistan (TLP), domaga się od pakistańskiego Sądu Najwyższego rewizji wyroku przywracającego wolność Asii Bibi. Na początku listopada uzyskała ona od rządu obietnicę, że kobieta nie opuści terytorium Pakistanu, a władze nie zablokują wniosku o rewizję sądowego wyroku uniewinniającego w sprawie Bibi.

"Od XIV wieku i wcześniej Polska była azylem dla osób prześladowanych za wiarę na całym świecie. W Polsce schronienie i bezpieczeństwo znajdowali Żydzi, protestanci, muzułmanie - wszyscy, którzy tego potrzebowali. Dzisiaj mamy znów szansę stać się takim jedynym na świecie bezpiecznym miejscem dla osób, które mogą zginąć za wiarę" - powiedział Skutecki na czwartkowej konferencji prasowej.

Zaznaczył, że "nacisk międzynarodowy jest taki", żeby całą rodzinę Asii Bibi - męża, piątkę dzieci, a także kilka osób, które jej towarzyszą, "jak najszybciej z Pakistanu wywieźć w bezpieczne miejsce". Skutecki dodał, że Polska, jako bezpieczny kraj w Europie, a "być może jeden z najbezpieczniejszych krajów na świecie" powinna zrobić wszystko, aby "uratować życie rodziny Bibi.

Według posła Kukiz'15, "potrzebna są działania natychmiastowe, konkretne, niekoniecznie przed kamerami". "Polski rząd powinien zająć w tej sprawie stanowcze stanowisko i natychmiast pomóc tej rodzinie przeżyć" - powiedział Skutecki.

Asia Bibi, a właściwie Asia Noreen, była pierwszą kobietą skazaną w Pakistanie na śmierć za obrazę islamu lub Mahometa. Oskarżyły ją muzułmanki, z którymi pracowała przy zbiorze owoców i którym przyniosła wodę do picia. Dwie muzułmanki odmówiły picia z "nieczystego naczynia" używanego przez chrześcijankę. Następnie została pobita we własnym domu, gdzie według świadków miała przyznać się do bluźnierstwa.

Wyrok pierwszej instancji z 2010 r. skazujący ją na śmierć i potwierdzony cztery lata później przez Sąd Najwyższy w Lahaur został po ośmiu latach anulowany - Sąd Najwyższy uniewinnił ją 31 października, co niemal natychmiast wywołało ostre masowe protesty w całym kraju. Zwolennicy islamistów z Tehreek-e-Labbaik (TLP) domagali się publicznego powieszenia chrześcijanki i śmierci sędziów, którzy oddalili zarzuty przeciwko niej jako zbyt słabo udokumentowane. Fundamentaliści ostrzegali, że nasilą protesty, jeśli Bibi otrzyma zgodę na opuszczenie kraju.

Ugoda, zawarta z islamistami po trzech dniach protestów, przewidywała, że w zamian za odstąpienie przez nich od demonstracji władze nie pozwolą Bibi opuścić Pakistanu.

Pakistańskie Ministerstwo Spraw Zagranicznych oświadczyło, że wprawdzie Asia Bibi jest obecnie "wolną obywatelką" Pakistanu, ale będzie mogła opuścić kraj, jeśli Sąd Najwyższy odrzuci wniosek jednego z pakistańskich duchownych muzułmańskich o unieważnienie jej uniewinnienia.

Mąż Asi Bibi zwrócił się na początku listopada o azyl dla swojej rodziny w Stanach Zjednoczonych, W. Brytanii lub Kanadzie ze względu na to, że pozostanie na terenie Pakistanu łączy się dla jego żony ze zbyt wielkim niebezpieczeństwem.

Szef włoskiego MSW Matteo Salvini potwierdził, że Włochy wraz z przedstawicielami innych krajów europejskich pomogą Bibi opuścić Pakistan. Holenderski MSZ udzielił czasowego azylu jej obrońcy, adwokatowi Saifowi ul-Mulookowi. Mer Paryża Anne Hidalgo zgłosiła "gotowość przyjęcia" Asi Bibi wraz z rodziną w stolicy Francji.