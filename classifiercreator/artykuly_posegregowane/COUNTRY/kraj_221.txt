Rok 2017 był rokiem stabilizacji funkcjonowania Trybunału Konstytucyjnego - powiedziała we wtorek prezes TK Julia Przyłębska. Jak dodała, sprzyjał temu spokój normatywny w zakresie przepisów regulujących postępowanie przed Trybunałem oraz orzeczenia TK.

      
            We wtorek w Trybunale Konstytucyjnym odbyło się coroczne, publiczne posiedzenie Zgromadzenia Ogólnego Sędziów Trybunału Konstytucyjnego. W spotkaniu, obok sędziów TK, wzięli udział m.in. prezydent Andrzej Duda, który wygłosił przemówienie, marszałek Sejmu Marek Kuchciński, marszałek Senatu Stanisław Karczewski oraz wicepremier, minister kultury i dziedzictwa narodowego Piotr Gliński.

Prezes TK Julia Przyłębska przedstawiła podstawowe informacje o działalności TK w 2017 r.

W jej ocenie ubiegły rok był rokiem stabilizacji funkcjonowania Trybunału. "Z jednej strony sprzyjał temu spokój normatywny, jeżeli chodzi o przepisy regulujące postępowanie przed Trybunałem. Z drugiej strony na stabilizację funkcjonowania Trybunału wpłynęły także orzeczenia samego Trybunału Konstytucyjnego" - uzasadniła Przyłębska.

"Wbrew podnoszonym zarzutom Trybunał nie tylko prawidłowo działa, ale również zapewnia swym orzecznictwem należytą ochronę wolności i praw konstytucyjnych obywateli oraz właściwe funkcjonowanie organów państwa" - podkreśliła prezes TK.

Sędzia zwróciła uwagę, że w wyroku z października 2017 r. TK potwierdził, że sędzia Trybunału wybrany przez Sejm, który złożył ślubowanie wobec prezydenta podejmuje obowiązki sędziowskie, a obowiązkiem prezesa TK jest przydzielanie mu spraw. "Sędzia jest bowiem w wypełnianiu swojej funkcji niezawisły i podlega jedynie Konstytucji" - dodała.

Prezes Trybunału zauważyła też, że w innym wyroku TK z września ub.r. "Trybunał przesądził, że możliwości powołania prezesa TK i wiceprezesa TK spośród kandydatów przedstawionych przez Zgromadzenie Ogólne Sędziów TK stanowią prerogatywy prezydenta, które nie podlegają kontroli sądów powszechnych i Sądu Najwyższego".

Zdaniem Przyłębskiej rozwiązanie tych problemów umożliwiło normalną pracę Trybunału i podjęcie się rozstrzygnięcia spraw ważnych dla obywateli.

Jak zaznaczyła prezes TK, "najwięcej wyroków w 2017 r. zapadło w postępowaniach wszczętych skargami konstytucyjnymi". Oceniła też, że "wiele orzeczeń wydanych przez Trybunał w 2017 r. miało istotne znaczenie dla ochrony konstytucyjnych wolności i praw obywateli".

Jak wynika z danych przedstawionych przez prezes Przyłębską, w zeszłym roku Trybunał wydał w postępowaniu merytorycznym 89 orzeczeń kończących postępowanie, w tym 36 wyroków oraz 53 postanowienia o umorzeniu postępowania; zostało też wydane jedno postanowienie sygnalizacyjne. "W ramach wstępnej kontroli skarg konstytucyjnych oraz wniosków wydano w sumie 461 postanowień i zarządzeń. W 2017 r., w przeciwieństwie do 2016 r., w większości wyroków Trybunał orzekł o niekonstytucyjności co najmniej jednego przepisu - 56 proc. wszystkich wyroków; w 2016 r. było to 44 proc." - zaznaczyła prezes TK.

"W 2017 r. wpłynęło do TK ogółem 285 wniosków, pytań prawnych i skarg konstytucyjnych, jest to nieco mniej niż w roku 2016. Nie oznacza to jednak, że Trybunał gorzej pracował. W 2017 r. Trybunał nadrobił zaległości z lat ubiegłych: na etapie kontroli merytorycznej załatwił: 7 spraw z 2013 r., 10 spraw z 2014 r., 32 sprawy z 2015 r. oraz 28 spraw z 2016 r." - dodała Przyłębska.

"W 2017 r. Trybunał rozpoznał dwie sprawy w ramach kontroli prewencyjnej – jedną, która dotyczyła niedochowania standardów procedury ustawodawczej w zakresie rozpatrzenia przez Sejm poprawek Senackich. Druga z rozpoznanych spraw dotyczyła jednej z podstawowych wolności człowieka w państwie demokratycznym, jakim jest wolność zgromadzeń" - powiedziała sędzia. 

Jak wskazała, prezes TK w poprzednich latach panował zwyczaj kumulowania przez sędziów urlopów wypoczynkowych a następnie wypłacania wysokich ekwiwalentów pieniężnych. "Rekordzistą, który pobrał ponad 100 tysięcy złotych był Prezes Andrzej Rzepliński - powiedziała Przyłębska. Dodała, że dla ówczesnego wiceprezesa Stanisława Biernata zaplanowano wypłatę ponad 180 tysięcy złotych. "W tym stanie rzeczy konieczne okazało się udzielenie sędziom zaległych urlopów wypoczynkowych. Były to urlopy średnio w wymiarze kilkudziesięciu dni (od 116 dni urlopu Stanisława Biernata do 56 dni urlopu Małgorzaty Szafnickiej)" - powiedziała Przyłębska. 

"Konieczność wykorzystania zaległych urlopów przez sędziów przełożyła się bezpośrednio na działalność orzeczniczą Trybunału w 2017 roku. Cytowane przez media statystyki, które nie uwzględniają tego kontekstu nie informują rzetelnie opinii publicznej o faktycznej pracy orzeczniczej sędziów Trybunału" - zaznaczyła prezes TK.

Przyłębska wskazała, że konieczne było przywrócenie stosowania reguły osobnego podpisywania sentencji postanowienia oraz jego uzasadnienia. "Sentencje postanowień w ramach postępowania w tzw. kontroli wstępnej jak również postanowień o umorzeniu postępowania nie były dotychczas podpisywane. Podpisywano jedynie ich uzasadnienie. Należało tę, niestety niechlubną, praktykę niezwłocznie zakończyć" - powiedziała prezes.

Pracę TK pozytywnie ocenił w swoim przemówieniu prezydent Andrzej Duda. Prezydent podziękował sędziom Trybunału "za kolejny rok trudnej, odpowiedzialnej i niezastąpionej pracy".

W ocenie prezydenta 2018 r. przyniósł szereg ważnych dla obywateli orzeczeń TK. W tym kontekście Andrzej Duda wymienił m.in. wyroki Trybunału dot. ochrony danych osobowych pracownika i ochrony informacji objętych tajemnicą przedsiębiorstwa. Według prezydenta przykłady te ilustrują wagę decyzji podejmowanych przez TK oraz jego status jako jednego z kluczowych organów władzy sądowniczej w Polsce.

Duda wyraził też przekonanie, że działalność Trybunału Konstytucyjnego "również w nadchodzących latach będzie przykładem kompetentnego i pełnego szacunku podejścia do naszej ustawy zasadniczej".