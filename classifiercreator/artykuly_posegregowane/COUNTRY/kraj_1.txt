Nowoczesna będzie współpracować z każdym w zakresie rozdzielenia Kościoła od państwa - zapowiedziała w niedzielę szefowa Nowoczesnej Katarzyna Lubnauer. Przypomniała też, że kwestia niefinansowania lekcji religii od początku jest w programie Nowoczesnej.
      
            "Cieszy mnie każdy nowy sojusznik jeśli chodzi o kwestię rozdziału Kościoła od państwa i na pewno w tej sprawie będziemy współpracować z Inicjatywą Polską i z Barbarą Nowacką. Obecnie jesteśmy jedynym klubem poselskim w Sejmie, który jest wyraźnie za rozdziałem Kościoła i państwa" - powiedziała PAP Lubnauer.

"Każda pomoc, każdy sojusznik w tej sprawie jest mile widziany. Możemy różnić się co do szczegółów, ale popieramy ten kierunek, od zawsze jest w naszym programie" - podkreśliła.

Liderka Nowoczesnej przypomniała też, że jest jednym z inicjatorów obywatelskiego projektu "Świecka Szkoła", który - jak podkreśliła - już od trzech lat jest w sejmowej zamrażarce. "Kwestia niefinansowania lekcji religii w szkołach od początku jest w programie Nowoczesnej" - przypomniała. Podała też, że Nowoczesna przygotowała też aktualizację tego projektu w związku z m.in. likwidacją gimnazjów. 

"W najbliższym tygodniu projekt ten najprawdopodobniej zostanie złożony w Sejmie, ogłosiliśmy to już jesienią w czasie kampanii samorządowej" - zapowiedziała.

Dodała też, że Nowoczesna przygotowała kilka innych pomysłów w sprawie rozdziału Kościoła od państwa, m.in. wprowadzenia tzw. podatku kościelnego oraz ograniczenie klauzuli sumienia. Przypomniała też, że Nowoczesna opowiada się za likwidacją Funduszu Kościelnego.

W niedzielę liderka Inicjatywy Polska Barbara Nowacka przygotowała projekt ustawy, który dotyczy rozdziału Kościoła od państwa; zakłada on m.in. zniesienie finansowania lekcji religii oraz ubezpieczeń księży i duchownych z budżetu państwa. Inicjatywa domaga się również likwidacji Funduszu Kościelnego oraz opowiada się za likwidacją wszystkich komisji rządowo-kościelnych.

Nowacka poinformowała też, że do 20 lutego zbierane będą podpisy pod petycją w sprawie proponowanego projektu ustawy, która zostanie złożona w Sejmie. Jak dodała, jeśli sejmowa komisja ds. petycji nie rozpatrzy wniosku Inicjatywy Polskiej, to "ruszy projekt obywatelski".

Nowacka zaprosiła również wszystkie partie i organizacje do współpracy. Podkreśliła, że inicjatywę wspiera już m.in. Komitet Obrony Demokracji.

Dopytywana, czy projekt ustawy uzyskał już poparcie partnerów Inicjatywy Polskiej z Koalicji Obywatelskiej, tj. Nowoczesnej i Platformy, Nowacka odpowiedziała: "Nowoczesna ma bardzo zbliżone poglądy w tej sprawie - jestem przekonana, że będzie po tej samej stronie. Z Platformą oczywiście - tak, jak ze wszystkimi partiami - będziemy rozmawiać".