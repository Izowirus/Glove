Nie odbudujemy Polski bez zwycięstwa w wyborach samorządowych - powiedział w sobotę w Sulejowie (woj. łódzkie) b. szef MON Antoni Macierewicz. Polityk PiS spotkał się tam z przedstawicielami Klubów Gazety Polskiej.
      
            Jak mówił zbliżające się wybory samorządowe będą dla PiS najtrudniejsze i w jakimś sensie najważniejsze. Zwrócił uwagę, że przez ostatnie cztery lata w absolutnej większości sejmików, a więc tam gdzie jest skoncentrowana władza samorządowa i pieniądze samorządowe, rządzi PO wraz z PSL.

"To jest absolutna dominanta. +Odwojowanie+ tego jest absolutnie najważniejszym zadaniem dla nas nie tylko na dzisiaj, ale na bardzo daleką przyszłość" - powiedział.

Zdaniem Macierewicza, jeśli Zjednoczona Prawica nie "odwojuje" sejmików, jej wybrani przedstawiciele, którzy pójdą do tych samorządów, aby - jak mówił - robić najwspanialsze rzeczy, po roku rozłożą bezradnie ręce i będą musieli w taki czy inny sposób układać się z władzą PO czy PSL.

"Musimy te wybory wygrać, jeżeli chcemy, jeżeli musimy zakorzenić formację patriotyczną na trwałe w Polsce, to nie zrobimy tego bez zwycięstwa w wyborach samorządowych. Same wybory parlamentarne tego nie wystarczą. Istotą jest współdziałanie rządu i samorządu" - mówił.

Według Macierewicza intencją PO jest stworzenie z samorządów alternatywnego rządu. Jego zdaniem PO używa samorządu do walki z rządem i z polskością. "Nie odbudujemy Polski bez zwycięstw w wyborach samorządowych" - dodał.

Przyznał, że choć PiS jest słabszy w wielkich miastach, to i tak wygrywa w skali ogólnopolskiej dzięki poparciu na prowincji. "Liczymy oczywiście na sukcesy naszych kandydatów w miastach, ale mamy świadomość, że losy tych wyborów zależą od prowincji i losy naszego sukcesu w sejmikach" - podkreślił.

W trakcie spotkania Macierewicz mówił też o tragedii smoleńskiej. Według niego, pełne wyjaśnienie tego dramatu jest jednym z najważniejszych zadań. Zwrócił uwagę, że "o prawdę o Katyń walczyliśmy 70 lat". Jest zaskoczony, że sprawa smoleńska w wymiarze karnym w ogóle nie została rozpoczęta, chociaż materiały od dawna zostały przekazane do właściwych instytucji.

Przewodniczący podkomisji smoleńskiej powiedział, że w związku z brakiem zgody strony rosyjskiej na złożenie wraku Tu-154M, powinna nastąpić interwencja w Organizacji Międzynarodowego Lotnictwa Cywilnego (ICAO). Przypomniał, że Komisja Praw Człowieka Rady Europy zażądała natychmiastowego zwrotu wraku. Nazwała prokuraturę i działania rosyjskie jako działania analogiczne do tego, z jakimi mieliśmy do czynienia w Katyniu. Przywołała też wyniki prac raportu technicznego mówiącego o tym, że samolot wybuchł w powietrzu.

Macierewicz krytycznie odniósł się również do wizyty polskich prokuratorów, którzy w Smoleńsku przeprowadzili czynności procesowe związane z oględzinami elementów wraku Tu-154M. Jak mówił, według relacji jednego z dziennikarzy prokuratorzy nie mogli nawet dotknąć wraku. To jest - jak powiedział - upokorzenie państwa polskiego na własne życzenie. "Naprawdę prosiliśmy, żeby tego nie robić" - mówił szef podkomisji smoleńskiej.

Zjazdy Klubów "Gazety Polskiej" to największe ogólnopolskie spotkania przedstawicieli Klubów "Gazety Polskiej". Wydarzenie trwa 3 dni, podczas których odbywają się panele dyskusyjne, w których udział biorą wybitni politycy, ekonomiści i dziennikarze.