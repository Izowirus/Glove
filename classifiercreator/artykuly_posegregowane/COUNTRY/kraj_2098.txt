Instytut Meteorologii i Gospodarki Wodnej wydał we wtorek dla pięciu województw ostrzeżenia drugiego stopnia przed burzami z gradem. Są również ostrzeżenia pierwszego stopnia przed upałami i burzami z gradem.
      
            IMGW wydał we wtorek ostrzeżenia drugiego stopnia przed burzami z gradem dla woj. świętokrzyskiego, lubelskiego (niemal całe woj. oprócz powiatu puławskiego, ryckiego i łukowskiego), małopolskiego, południowej części woj. śląskiego oraz centralno-zachodniej części woj. podkarpackiego.

Ostrzeżenia pierwszego stopnia przed burzami z gradem obowiązują w województwach: mazowieckim, podlaskim, północno-zachodniej część woj. lubelskiego (powiaty łukowski, rycki i łukowski) oraz centralno-wschodniej części woj. warmińsko-mazurskiego.

Ostrzeżenia pierwszego stopnia przed upałami obowiązują w woj. mazowieckim (centralno-wschodnia część), lubelskim, centralno-zachodniej części woj. podkarpackiego oraz wschodniej części woj. małopolskiego i świętokrzyskiego.

Ostrzeżenia drugiego stopnia oznaczają, że przewiduje się wystąpienie niebezpiecznych zjawisk meteorologicznych powodujących duże straty materialne oraz zagrożenie zdrowia i życia.

Ostrzeżenia pierwszego stopnia oznaczają, że przewidziane są warunki sprzyjające wystąpieniu niebezpiecznych zjawisk mogących powodować straty materialne oraz zagrożenie zdrowia i życia.

Jak bezpiecznie przetrwać upały, przypomina we wcześniejszych komunikatach na Twitterze Rządowe Centrum Bezpieczeństwa. Informuje, że należy ograniczyć przebywanie w pełnym słońcu, pić dużo niegazowanej wody, nie wychodzić - jeśli nie ma takiej potrzeby - z domu oraz unikać wysiłku fizycznego i picia alkoholu, który odwadnia organizm. Należy też pamiętać o noszeniu nakrycia głowy. Nie można zostawiać dzieci i zwierząt w zamkniętym samochodzie. W razie wystąpienia objawów przegrzania organizmu (przyspieszonego oddechu, temperatury, nudności, zawrotów głowy lub dreszczy) należy szukać pomocy, dzwoniąc na numery alarmowe 112 lub 999.

RCB informuje również, jak bezpiecznie przetrwać burze. Nie powinno się wychodzić z domu bez konieczności. Należy również unikać otwartych przestrzeni, nie stawać pod jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.