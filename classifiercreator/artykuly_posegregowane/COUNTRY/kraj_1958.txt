B. minister obrony Antoni Macierewicz i tzw. komisja smoleńska opuścili budynek MON przy ul. Klonowej w Warszawie vis-a-vis Belwederu, dowiedziała się PAP w źródłach zbliżonych do wojska. Informacje o przeprowadzce podkomisji na ul. Kolską potwierdziło centrum operacyjne MON.
      
            Macierewicz jako szef MON urzędował w tradycyjnej siedzibie ministrów tego resortu - w pałacyku przy ul. Klonowej. Po zmianie na stanowisku, jego następca Mariusz Błaszczak zdecydował, że będzie miał gabinet w warszawskim gmachu MON przy al. Niepodległości 218, gdzie mieści się większość departamentów.

Minister Błaszczak pod koniec stycznia poinformował, że z okazji setnej rocznicy odzyskania przez Polskę niepodległości przeniósł swoją siedzibę do budynku przy al. Niepodległości w Warszawie. Ulokowano tam też Centrum Operacyjne szefa MON.

Macierewicz po odwołaniu z funkcji szefa MON został przewodniczącym podkomisji ds. zbadania katastrofy TU-152M w Smoleńsku. Jako przewodniczący pracował w sąsiednim budynku przy ul. Klonowej - nie w tym, w którym jako szef resortu miał gabinet.

"Podkomisja do spraw Ponownego Zbadania Wypadku Lotniczego zmieniła swoją siedzibę i obecnie znajduje się na ul. Kolskiej 13" - poinformowało PAP Centrum Operacyjne MON. "Dotychczasowa siedziba podkomisji będzie wykorzystywana na potrzeby Ministerstwa Obrony Narodowej" - zapewniono.

Na Kolskiej 13 znajduje się jeden z oddziałów Instytutu Technicznego Wojsk Lotniczych - stąd nowa siedziba podkomisji ds. ponownego zbadania wypadku lotniczego pod Smoleńskiem. Kancelaria komisji będzie mieściła się przy Puławskiej 4a w Warszawie.

Minister Mariusz Błaszczak zastąpił Macierewicza na stanowisko ministra obrony wraz z powołaniem rządu Mateusza Morawieckiego - 9 stycznia 2018 r. Kilka dni później Macierewicz został powołany na przewodniczącego podkomisji.