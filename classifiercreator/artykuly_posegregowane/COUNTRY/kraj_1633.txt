Szef polskiego MSZ Jacek Czaputowicz spotkał się z wiceprzewodniczącym KE Fransem Timmermansem - poinformował resort na Twitterze. Szef polskiej dyplomacji od niedzieli przebywa z wizytą w USA, gdzie bierze udział w 73. sesji Zgromadzenia Ogólnego ONZ.
      
            W trzecim dniu sesji Zgromadzenia Ogólnego ONZ głos zabiorą m.in. przywódcy Korei Południowej, Izraela, Autonomii Palestyńskiej, Wenezueli i Libii. W Nowym Jorku odbędzie się też posiedzenie Rady Bezpieczeństwa ONZ pod przewodnictwem sekretarza stanu USA Mike'a Pompeo.

"Wizyta min. #Czaputowicz w Nowym Jorku była okazją do spotkania z wiceprzewodniczącym @EU_Commission @TimmermansEU" - podało na Twitterze polskie MSZ. We wpisie umieszczono też zdjęcie obu polityków.

Komisja Europejska podjęła w poniedziałek decyzję o skierowaniu do Trybunału Sprawiedliwości UE skargi przeciwko Polsce w związku z przepisami ustawy o Sądzie Najwyższym. KE występuje o rozpatrzenie sprawy przez sędziów w Luksemburgu w trybie przyspieszonym. Chce również, by TSUE wydał tymczasową decyzję zabezpieczającą (tzw. środki tymczasowe), aby do czasu wydania ostatecznego orzeczenia niektóre przepisy ustawy o Sądzie Najwyższym pozostały zawieszone.

"W stosunku do spraw wiążących się z Sądem Najwyższym my cały czas toczymy dialog, ale jak widać KE zdecydowała się na wykonanie pewnego kroku, który ten dialog do pewnego stopnia urywa, czy może mocno go urywa" - ocenił wówczas decyzję KE premier Mateusz Morawiecki. Jego zdaniem spór z KE oparty jest na niezrozumieniu sytuacji Polski, która przechodzi transformację.

Bruksela chce w swojej skardze przywrócenia w Sądzie Najwyższym stanu sprzed 3 kwietnia 2018 roku, to jest sprzed wejścia w życie przepisów przewidujących obniżenie wieku emerytalnego sędziów z 70 do 65 lat. Zgodnie z tymi regulacjami, 27 spośród 72 czynnych sędziów SN miało przejść w stan spoczynku, włącznie z prezes Małgorzatą Gersdorf.

KE wnioskuje też, by sędziowie, którzy w świetle nowych przepisów już zostali wysłani na emerytury zostali przywróceni do orzekania, nawet jeśli na ich miejsce wskazano już kogoś innego. KE chce również zatrzymać mianowanie nowych sędziów na miejsca tych, którzy - według KE - "przedwcześnie" przeszli w stan spoczynku.

Skarga do unijnego Trybunału jest oddzielnym postępowaniem od prowadzonej od 20 grudnia 2017 roku procedury z art. 7 unijnego traktatu. KE zarzuca władzom w Warszawie, że poprzez zmiany w ustawie o Sądzie Najwyższym (dotyczące wieku emerytalnego) chcą zastąpić sędziów, podważając tym samym niezależność tej instytucji. Polski rząd odpiera takie twierdzenia podkreślając, że ma prawo do dokonywania reform.