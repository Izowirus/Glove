Warszawa, 16.08.2018. Prezydent Andrzej Duda podczas oświadczenie ws. zmian w ordynacji wyborczej do Parlamentu Europejskiego, 16 bm. Prezydent zawetował nowelizację Kodeksu wyborczego dot. zmiany w ordynacji do PE. (sko) PAP/Jacek Turczyk Archiwum PAP © 2018 / Jacek Turczyk
                                        

            Polska nadal będzie popierała wzmacnianie relacji Ukrainy z Unią Europejską i NATO oraz ambitne reformy, które zbliżą ten kraj do standardów zachodnich – oświadczył prezydent Andrzej Duda w opublikowanej w piątek depeszy do prezydenta Petra Poroszenki.
      
            Tego dnia Ukraina obchodzi 27. rocznicę ogłoszenia niepodległości.

"Deklaruję dalszą działalność Polski na rzecz wzmocnienia stosunków Ukrainy z UE i NATO, a także wsparcie w realizacji ambitnych reform wewnętrznych, które zbliżą Ukrainę do standardów przyjętych w tych organizacjach" – napisał prezydent Duda, cytowany przez administrację ukraińskiego prezydenta.

"W interesach Polski oraz Europy jest Ukraina jako nowoczesne państwo, z dobrze działającą gospodarką, która zagwarantuje swoim obywatelom wysoki poziom życia" – podkreślił.

Prezydent RP wyraził szacunek dla narodu ukraińskiego, który – jak napisał – "konsekwentnie buduje niepodległe państwo i gotów jest na największe ofiary w obliczu łamania prawa międzynarodowego i agresji zbrojnej ze strony sąsiada".

Duda zapewnił także o poparciu dla suwerenności i integralności terytorialnej Ukrainy w granicach uznanych przez wspólnotę międzynarodową.

Wyraził jednocześnie przekonanie, że zbliżeniu społeczeństw Polski i Ukrainy służą partnerskie relacje między instytucjami państwowymi, systematycznie wzrastające obroty handlowe oraz rozwój kontaktów międzyludzkich.

"Mam nadzieję na osiągnięcie pozytywnych wyników również i w dialogu na temat tragicznych kart w naszej historii. Jestem przekonany, że partnerstwo strategiczne między Polską i Ukrainą powinno być budowane na fundamencie prawdy o przeszłości i w duchu wyznawanych przez dwa narody wartości chrześcijańskich" – oświadczył Duda.

Ukraina proklamowała Akt Niepodległości 24 sierpnia 1991 roku. W grudniu tegoż roku odbyło się referendum, w którym Ukraińcy opowiedzieli się za niepodległością kraju. Polska uznała niepodległość Ukrainy jako pierwszy kraj na świecie, 2 grudnia 1991 roku.

Z Kijowa Jarosław Junko