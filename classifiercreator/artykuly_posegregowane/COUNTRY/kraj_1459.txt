Złożenie aktu oskarżenia ws. tzw. afery reprywatyzacyjnej przypada na czas kampanii wyborczej i nie jest naszym zdaniem przypadkowe - powiedział wiceprezydent Warszawy Witold Pahl. Dodał jednak, że ratusz przyjmuje z zadowoleniem zakończenie postępowania wobec osób uwikłanych w działania na szkodę miasta.
      
            W poniedziałek prokurator generalny Zbigniew Ziobro poinformował, że do sądu trafił drugi akt oskarżenia w sprawie tzw. afery reprywatyzacyjnej. Obejmuje on dziewięć osób - w tym b. wicedyrektora Biura Gospodarki Nieruchomościami w stołecznym magistracie Jakub R. oraz b. dziekana stołecznej palestry Grzegorza M., a także adwokata Roberta N. i jego siostrę b. urzędniczkę MS Marzenę K.

Pahl odnosząc się do złożenia aktu oskarżenia poinformował na briefingu prasowym, że bezpośrednio po zapoznaniu się z treścią aktu oskarżenia m.st. Warszawa wystąpi o nadanie stolicy statusu oskarżyciela posiłkowego w tych sprawach. "Jednocześnie wystąpimy o naprawienie szkody od osób winnych popełnienia zarzucanych im czynów" - dodał wiceprezydent stolicy.

"Chciałbym zwrócić uwagę, że sam fakt złożenia aktu oskarżenia, dosyć późny, przypada jednak na okres kampanii politycznej, kampanii wyborczej, nie jest on w naszym przekonaniu przypadkowy" - powiedział Pahl.

Wiceprezydent stolicy jednocześnie dodał, że ratusz z zadowoleniem przyjmuje "informację o zakończeniu postępowań wobec osób, które były uwikłane w największe - w przekonaniu organów ścigania - działania, jeśli chodzi o szkodę na rzecz miasta".

Zaznaczył, że - zgodnie z informacją prokuratury - w gronie oskarżonych "znajduje się jeden były urzędnik ratusza, zatrudniony w roku 2006, a więc w okresie przed przejęciem prezydentury przez Hannę Gronkiewicz-Waltz".

"Każda okoliczność, co do której urzędnicy mają uzasadnione podejrzenie o możliwości popełnienia przestępstwa jest przedmiotem stosownych zawiadomień do organów ścigania" - zapewnił Pahl.

Podkreślił, że w ratuszu już w zeszłym roku, na podstawie audytu miasta, stwierdzono, że "działała wokół ratusza zorganizowana grupa przestępcza".

Prokurator Prokuratury Krajowej Michał Ostrowski poinformował, że akt oskarżenia wpłynął w poniedziałek do Sądu Okręgowego w Warszawie i jest to drugi akt oskarżenia w związku z tzw. aferą reprywatyzacyjną. "Łącznie oskarżonych jest 16 osób. Dzisiaj skierowano akt oskarżenia wobec dziewięciu osób, w stosunku do adresów takich jak: Chmielna 70, Mokotowska 63, Karowa 14 i dwunastu kolejnych. Łącznie to jest 15 nieruchomości" - podał prokurator. Dodał, że "główne zarzuty w akcie oskarżenia to zarzuty korupcyjne" na 47 mln zł.