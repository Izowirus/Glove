Nie ma dobrej przyszłości, jeżeli nie wiemy na jakim fundamencie stoimy - podkreślił premier Mateusz Morawiecki. Musimy stać na fundamencie patriotyzmu, wiary w naszą ojczyznę i tę małą jak Brzesko, i wielką ojczyznę Rzeczpospolitą - zaznaczył.
      
            Szef rządu spotkał się w niedzielę wieczorem z wyborcami na rynku w Brzesku (woj. małopolskie). Wsparł kandydata PiS na burmistrza miasta Sławomira Patera. "Na tym fundamencie przez inwestycje, przez pracę mamy budować nowe nasze Brzesko" - przekonywał szef rządu.

Premier przyznał, że gdy jechał do Brzeska zastanawiał się nad tym, jakie są najważniejsze tematy. "Hasło Sławomira Patera: inwestycje, rozwój, praca, to bardzo dobre hasło, od razu ma u mnie plus" - mówił Morawiecki. "Po to, żeby ta nasza dobra zmiana była na dobre wdrożona potrzebujemy młodych, skutecznych gospodarzy takich jak Pater" - zauważył.

Morawiecki zaznaczył, że w połowie wiosek powiatu brzeskiego brakuje sal gimnastycznych przy szkołach, chodników, kanalizacji. "Dobry gospodarz będzie potrafił korzystać z programów rządowych, aby uzupełnić te braki - postawmy na dobrego gospodarza Sławomira Patera" - mówił.

Morawiecki: jesteśmy skuteczni w naszym działaniu

"Dzieło, które zaczęliśmy prawie trzy lata temu, pokazuje że można przełamać pewne schematy, że jesteśmy skuteczni w naszym działaniu" - mówił ocenił premier i przypomniał nowe rozwiązania wprowadzone przez rząd PiS w polityce społecznej np. program 500+. Zapowiedział też kolejne programy, w tym dotyczący zwiększonej waloryzacji dla emerytów. "Państwo polskie potraktowaliśmy jako wielką wartość, nie jako piąte koło u wozu" - przekonywał.

Przypomniał nowe rozwiązania wprowadzone przez rząd PiS w polityce społecznej np. program 500+; zapowiedział też kolejne programy, w tym dotyczący zwiększonej waloryzacji dla emerytów. "Państwo polskie potraktowaliśmy jako wielką wartość, nie jako piąte koło u wozu" - przekonywał premier.

Wskazał też na bezczynność poprzednich rządów w walce z tzw. mafiami vatowskimi. "My wdrożyliśmy rozwiązania, które spowodowały, że w budżecie państwa jest 30, a w tym roku 40 mld zł więcej, to prawie dwukrotność wartości programu 500 plus. To ich tak złości, to ich tak denerwuje, że PiS, które zawsze było uważane za partię patriotyczną, tych uczciwych ludzi, teraz się okazuje również skuteczną w walce z tymi mafiami vatowskimi" - mówił Morawiecki.

Premier: 500 plus będzie tak długo, jak będzie PiS

"500 plus będzie tak długo, jak będzie PiS" - zadeklarował premier podczas wiecu. Prosił zebranych o "mobilizację i zaangażowanie", bo - jak mówił - "my nie mamy siły mediów, siły kapitału, takiej jak druga strona, nasi konkurenci polityczni, ci którzy urządzili Polskę inaczej".

"Fundamentem +dobrej naszej zmiany+ jest wiara w to, że chcieć to móc, że może nam się powieść pomimo, że nam wiatr wieje w oczy z różnych stolic zagranicznych, mediów, też zresztą często zagranicznych, od silnych wielkich grup interesów i różnych mafii. Musimy zbierać tę siłę, a ona musi być oparta tylko na jednym fundamencie, fundamencie patriotyzmu i wiary w nasze małe ojczyzny, jak Brzesko" - mówił Morawiecki do mieszkańców.

Jak podkreślił, celem jest "Polska opartą na fundamencie patriotyzmu, uczciwości, przedsiębiorczości i nowoczesności, która będzie wkrótce - za 10-15 lat - mogła żyć według standardów europejskich". "Dla nasz Unia Europejska i zachodnia Europa to przede wszystkim dążenie do tego poziomu życia, a nie przyjmowanie uchodźców, dlatego zabroniliśmy przyjmowania uchodźców" - mówił premier.

Wiarygodność zadeklarował Morawiecki - to jest fundament polityki. Zapowiedział programy rządowe wspierające samorządy i dotyczące m.in. termomodernizacji budynków, budowy domów seniora, obniżenia kosztów gospodarki odpadami, a także budowy chodników, szybkiego internetu czy budżetu obywatelskiego. "Chcemy dać w wasze ręce budżet obywatelski, czyli jakąś część budżetu, aby mieszkańcy sami o nim decydowali" - zaznaczył.

Kandydat PiS na burmistrza Brzeska Sławomir Pater zadeklarował, że jeżeli zostanie wybrany na to stanowisko, to "na pewno zgłosi się po te wszystkie chodniki, sale gimnastyczne, kanalizacje, bo to jest tutaj niezbędne". "Najbardziej czego brakuje to nowych inwestycji, nowych miejsc pracy tutaj w Brzesku, tu się też będziemy bardzo mocno uśmiechać, żeby ewentualnie podesłać tych, którzy by chcieli zakładać nowe firmy w Małopolsce" - zaznaczył.