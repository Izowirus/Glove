We współpracy ze Światowym Związkiem Żołnierzy AK wprowadzimy zmiany prawa, które pozwolą stworzyć spis grobów powstańców warszawskich oraz żołnierzy podziemia niepodległościowego i objąć je specjalną ochroną państwa - napisał we wtorek na Twitterze premier Mateusz Morawiecki.
      
            "Polska musi strzec pamięci o swoich Bohaterach. We współpracy ze Światowym Związkiem Żołnierzy AK wprowadzimy zmiany prawa, które pozwolą stworzyć spis grobów Powstańców Warszawskich oraz żołnierzy Podziemia Niepodległościowego i objąć je specjalną ochroną państwa" - napisał Morawiecki na swoim profilu na Twitterze.

Szef rządu podziękował także wszystkim, którzy - jak zaznaczył - "zabiegają o taką ochronę i społecznie dbają o mogiły Powstańców Warszawy". "To piękne świadectwo pamięci. Pamięci, która musi trwać. Cześć i chwała Bohaterom!" - podkreślił.

Podczas poniedziałkowej konferencji prasowej dot. wyremontowanych grobów powstańców, dyrektor Muzeum Powstania Warszawskiego Jan Ołdakowski wyraził nadzieję, że "w momencie pojawienia się zmiany ustawowej będą one traktowane jako grobowce wojenne i nie będą zagrożone likwidacją". Zaznaczył również, że obecnie żaden z takich grobów w Warszawie "nie jest zagrożony likwidacją".

Z kolei Związek Powstańców Warszawskich i Fundacja Pamięci o Bohaterach Powstania Warszawskiego złożyły w ubiegłym tygodniu w Sejmie petycję o wystąpienie z inicjatywą ustawodawczą w celu zapewnienia godnej pamięci i należytej ochrony miejscom pochówku bohaterów Powstania Warszawskiego i innych bohaterów narodowych.

Jak napisano w petycji, "jedną z form zachowania pamięci o Bohaterach Powstania Warszawskiego i innych Bohaterach Narodowych jest otoczenie odpowiednią opieką miejsc pochówku osób, które brały udział w walkach o suwerenność i niepodległość Państwa Polskiego. Zadaniem Państwa i wszystkich jego organów jest zapewnienie, aby groby Bohaterów Narodowych były utrzymywane w godnym stanie, a także aby nie podlegały likwidacji".