Z największym poparciem wyborców do Rady m.st. Warszawy wejdzie Aleksandra Gajewska (KO). Z listy PiS najwyższy wynik uzyskał Cezary Jurkiewicz. Jedyną radną SLD Lewicy Razem zostanie Monika Jaruzelska; mandatu nie zdobył z kolei kandydat na prezydenta Jan Śpiewak.
      
            Zgodnie z opublikowanymi przez PKW danymi w stołecznym ratuszu Koalicja Obywatelska Platformy i Nowoczesnej obejmie 40 mandatów, Prawo i Sprawiedliwość - 19, a jeden mandat przypadnie koalicji SLD Lewica Razem. W 60-osobowej radzie KO będzie miała samodzielną większość.

Z zarejestrowanych 22 komitetów wyborczych w Radzie Miasta swoją reprezentację w radzie będą miały tylko trzy. Oznacza to, że wśród radnych nie znajdą się m.in. kandydaci na prezydenta Warszawy: aktywista i dotychczasowy radny Jan Śpiewak (KWW Wygra Warszawa), b. wiceprezydent Warszawy Jacek Wojciechowicz (Akcja Warszawa) czy Justyna Glusman (Miasto Jest Nasze - Ruchy Miejskie).

Z list Koalicji Obywatelskiej do Rady Miasta największą ilość głosów otrzymali: Aleksandra Gajewska (32 568 głosów), Mariusz Frankowski (19 123 głosów), Magdalena Roguska (19 054 głosów), szef warszawskiego sztabu KO Jarosław Szostakowski (17 849 głosów) oraz lider stołecznych struktur Nowoczesnej Sławomir Potapowicz (ponad 16 tys. głosów). Do Rady dostała się też m.in. dotychczasowa przewodnicząca Rady Miasta Ewa Malinowska-Grupińska, aktywistka "Krytyki Politycznej" Agata Diduszko-Zyglewska i Joanna Staniszkis (Nowoczesna).

Z list Prawa i Sprawiedliwości mandat uzyskali: wiceprzewodniczący komisji weryfikacyjnej ds. reprywatyzacji Sebastian Kaleta, Jacek Ozdoba, który pełnił funkcję rzecznika sztabu wyborczego Patryka Jakiego, szef sztabu Jakiego Oliwer Kubicki, Michał Szpądrowski i Błażej Poboży. Mandatu nie uzyskał m.in. dotychczasowy radny Oskar Hejka. Największym poparciem wśród wyborców cieszyli się: Cezary Jurkiewicz (16 219 głosów), Sebastian Kaleta (14 205 głosów), Leszek Poboży (prawie 13 tys. głosów), Dariusz Figura (12 tys. głosów) oraz Jacek Cieślikowski (ponad 11 tys. głosów).

Jedyną radną z ramienia SLD Lewica Razem zostanie Monika Jaruzelska z poparciem 8494 wyborców.

Jak podała na stronie internetowej PKW, kandydaci KO uzyskali 43,96 proc. głosów; PiS zdobyło 25,51 proc., a komitet SLD Lewica Razem – 5,73 proc.