Uchwalona przez Sejm nowela ustawy o Sądzie Najwyższym, to przykład "PiS-owskiej" legislacji i kapitulacja PiS przed TSUE; to "pusta ustawa", która nic nie zmienia oraz mami Komisje Europejską, że przywraca pierwotny stan prawny w SN - ocenił w środę poseł PSL Marek Sawicki.
      
            Sejm uchwalił w środę nowelizację ustawy o Sądzie Najwyższym przewidującą umożliwienie sędziom Sądu Najwyższego i Naczelnego Sądu Administracyjnego, którzy przeszli w stan spoczynku po osiągnięciu 65. roku życia, powrotu do pełnienia urzędu. Projekt nowelizacji posłowie PiS złożyli w Sejmie w środę rano.

"Nowela, którą przygotował PiS i w ekstraordynaryjnym trybie proceduje, to kolejny przykład z jednej strony PiS-owskiej legislacji, ale z drugiej strony mamy do czynienia z takim komunikatem wysłanym do wyborców PiS - zobaczcie, my się nie zgadzamy na dyktat Trybunału (Sprawiedliwości UE) i Komisji Europejskie. My wprowadzamy to rozwiązanie własną ustawą" - powiedział Sawicki.

Według niego, nowela to "pusta ustawa, która niczego nie zmienia i nie wprowadza, a jeszcze mami KE, że tą ustawą przywraca się pierwotny stan prawny". Zdaniem Sawickiego, przyjęta w środę zmiana odpowiada tylko na dwa z "co najmniej dziesięciu zarzutów" stawianych przez Komisję Europejską.

"Jest to oczywiście kapitulacja PiS wobec instytucji, jaką jest TSUE i kapitulacja słuszna, ale trzeba mieć tę odwagę i przyznać się, że demolka wymiaru sprawiedliwości jaką przeprowadza PiS jest niezgodna nie tylko ze standardami UE, ale również z polską konstytucją" - oświadczył poseł ludowców.    