Luzino (woj. pomorskie), 07.07.2018. Uczestnicy XX Światowego Zjazdu Kaszubów, 7 bm. w miejscowości Luzino. (nlat) PAP/Adam Warżawa PAP © 2018 / Adam Warżawa
                                        

            Z udziałem prezydenta Andrzeja Dudy rozpoczęła się w sobotę msza przed kościołem św. Wawrzyńca w Luzinie k. Wejherowa (Pomorskie). Nabożeństwo jest jednym z głównych punktów programu XX Światowego Zjazdu Kaszubów, odbywającego się w tej miejscowości.
      
            Po mszy prezydent Polski będzie uczestniczył w uroczystości odsłonięcia obelisku poświęconego profesorowi Gerardowi Labudzie. Historyk (1916-2010) urodził się na Kaszubach w Nowej Hucie k. Kartuz. Specjalizował się m.in. w dziejach Słowiańszczyzny Zachodniej, w tym Pomorza i Kaszub. Przez wiele lat był związany z uniwersytetem w Poznaniu. Uczony został pochowany na cmentarzu w Luzinie.

Następnie, Andrzej Duda weźmie udział w oficjalnym otwarciu XX Zjazdu Kaszubów na boisku w Luzinie. Podczas tej uroczystości planowane jest przemówienie prezydenta RP.

Zjazdy Kaszubskie odbywają się raz w roku, za każdym razem w innej miejscowości położonej na terenie województwa pomorskiego. Organizuje je Zrzeszenie Kaszubsko-Pomorskie. Na uczestników imprezy czekają m.in. koncerty i występy zespołów tanecznych, kiermasz kaszubskiego rękodzieła i przysmaków kaszubskiej kuchni oraz turniej gry w baśkę, popularnej na Kaszubach gry w karty. Zgodnie z tradycją, część uczestników Zjazdów Kaszubskich przyjeżdża na nie specjalnym pociągiem Transcassubia. Co roku w zjazdach bierze udział kilka tysięcy osób, w tym Kaszubi z zagranicy.

Kaszubi są, obok Mazurów i Ślązaków, jedną z trzech żyjących obecnie w Polsce grup etnicznych o charakterze autochtonicznym.

19 marca 1238 r. papież Grzegorz IX zatytułował szczecińskiego księcia "księciem Kaszub" (łac. duce Cassubie), potwierdzając dobra podarowane przez Bogusława I zakonowi joannitów pod Stargardem nad Iną - jest to pierwsza historyczna wzmianka o Kaszubach.

W X-XI w. sąsiadowali na zachodzie ze Słowianami Połabskimi, na południu z Polanami, a na wschodzie z Prusami. Przez wieki Kaszubi podlegali różnym wpływom, zwłaszcza niemieckim. Dziś zamieszkują obszar znajdujący się głównie w granicach powiatów bytowskiego, chojnickiego, kartuskiego, kościerskiego, puckiego i wejherowskiego. Poza tym, są najliczniejszą grupą etniczną w powiatach: człuchowskim, gdańskim, lęborskim, słupskim, oraz w Trójmieście.

Nie jest oczywiste pochodzenie nazwy Kaszubi. Niektórzy językoznawcy wywodzą to słowo od pojęć terenowych (np. mokradeł); inni twierdzą, że jest to nazwa etniczna, od której powstało określenie terytorium.

W Narodowym Spisie Powszechnym w 2011 r. do etnicznej wspólnoty kaszubskiej przyznało się 233 tys. osób. Z tej liczby ponad 90 proc. deklarowało równocześnie, że czuje się Polakami. Od 2005 r. istnieje możliwość zdawania matury z języka kaszubskiego, a od pięciu lat na Uniwersytecie Gdańskim prowadzone są 3-letnie studia licencjackie na unikatowym kierunku etnofilologia kaszubska.