Wyniki w miastach powinny nam dać do myślenia i skłonić do korekty pewnych elementów naszej polityki przed przyszłorocznymi wyborami sejmowymi - powiedział wicepremier Jarosław Gowin portalowi wpolityce.pl.
      
            Z sondażu exit poll przeprowadzonego przez Ipsos wynika, że w Gdańsku i Krakowie w II turze wyborów wygrali obecni wieloletni prezydenci tych miast - Paweł Adamowicz (64,7 proc.) i Jacek Majchrowski (64,6 proc.). W Kielcach rządzącego do tej pory prezydenta Wojciecha Lubawskiego, w II turze wyborów, pokonał europoseł PO Bogdan Wenta (64 proc.). Z kolei sondaż przeprowadzony przez lokalną gazetę radomską "Echo Dnia" wskazuje, że II turę wyborów w Radomiu wygrał obecny prezydent Radomia Radosław Witkowski; otrzymał 56 proc. głosów. Wszyscy czterej w II turze pokonali kandydatów popieranych przez Prawo i Sprawiedliwość.

Gowin, który pochodzi z Krakowa, pogratulował prezydentowi Majchrowskiemu niedzielnego zwycięstwa. "Gratuluję i dziękuję także pani Małgorzacie Wassermann za imponującą walkę" - powiedział wicepremier, minister nauki i szkolnictwa wyższego.

Jak ocenił, wyniki II tury wyborów samorządowych są niekorzystne dla obozu rządzącego. "Zgodnie z przewidywaniami, w dużych miastach i pewnie w ogromnej większości średnich miast nasi kandydaci nie odniosą sukcesów. Nie przekreśla to naszego spektakularnego zwycięstwa w wyborach do sejmików wojewódzkich" - podkreślił Gowin.

"Na pewno wyniki w miastach powinny nam dać do myślenia i skłonić do korekty pewnych elementów naszej polityki przed przyszłorocznymi wyborami sejmowymi" - dodał wicepremier.

Sondaż Ipsos wskazuje, że kontrkandydat ubiegającego się o reelekcję Adamowicza, Kacper Płażyński (PiS) otrzymał w niedzielnym głosowaniu 35,3 proc. poparcia. W Krakowie posłanka PiS Małgorzata Wassermann zdobyła 35,4 proc. głosów. W Kielcach urzędujący od 2002 r. prezydent Lubawski uzyskał 36 proc. głosów.