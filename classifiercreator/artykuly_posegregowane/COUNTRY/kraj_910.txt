Mysłowicki radny od pięciu kadencji, bezpartyjny Dariusz Wójtowicz, pokonał posła PO Wojciecha Króla (Koalicja Obywatelska) w wyborach prezydenta tego miasta. Wójtowicz uzyskał poparcie ponad 54 proc. wyborców.
      
            Jak podała Miejska Komisja Wyborcza, w niedzielnych wyborach startujący z własnego komitetu Dariusz Wójtowicz uzyskał 15 414 głosów (54,16 proc.), a Wojciecha Króla poparło 13 046 osób (45,84 proc.).

W pierwszej turze Wójtowicz miał 36,31 proc. poparcia, a Król 32,16 proc. Pokonali m.in. ubiegającego się o reelekcję prezydenta Edwarda Lasoka, który uzyskał czwarty wynik (11,5 proc.) i nie wszedł do drugiej tury.

Urodzony w 1972 r. Wójtowicz jest od pięciu kadencji miejskim radnym. W przeszłości należał do SLD, obecnie jest bezpartyjny. Jest założycielem stowarzyszenia i klubu radnych „Wspólnie dla Mysłowic”, który w tegorocznych wyborach zdobył cztery mandaty. Przedstawia się jako twórca serwisu informacyjnego myslowice.net.

W kampanii Wójtowicz mówił m.in. o zadłużeniu miasta, sięgającym 280–290 mln zł – w postaci kredytów, obligacji, poręczeń, długów gminnych jednostek itp. Krytykował władze miasta za brak oszczędności budżetowych i wysokie zarobki; sam zadeklarował obniżenie prezydenckiej pensji co najmniej o 30 proc.

Pod hasłem „OdNowy” miasta zapowiadał m.in. zmiany na mysłowickim rynku (zastąpienie rurowej instalacji w pustej pierzei nową zabudową), przebudowę Parku Zamkowego – najbliższego centrum miasta, a także ożywianie życia kulturalnego i stworzenie możliwości rekreacji. Krytykował walkę polityczną w mieście, nie odnoszącą się - jak oceniał - do faktycznych problemów Mysłowic.

Urodzony w 1985 r. Król, przed objęciem mandatu posła bieżącej kadencji, kierował w urzędzie miasta w Mysłowicach kancelarią prezydenta Lasoka. Bezpośrednio przed wyborami parlamentarnymi był także krótko dyrektorem gabinetu marszałka woj. śląskiego. Wcześniej był także dziennikarzem, m.in. w Telewizji Polskiej.

W poprzednich wyborach rządzący od 2010 r. Mysłowicami Lasok w drugiej turze pokonał właśnie Wójtowicza. Na Lasoka (KWW Mysłowickie Porozumienie Samorządowe) zagłosowało wówczas 65,61 proc. wyborców (13124 głosów), a na Wójtowicza (Wspólnie dla Mysłowic) 34,39 proc. głosujących (6878 osób).

Król w 2015 r. uzyskał mandat posła dzięki 7465 głosom.