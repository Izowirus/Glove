Zajęcie trzeciego miejsca nie jest porażką – ocenił wynik PSL w wyborach samorządowych szef tej partii  Władysław Kosiniak-Kamysz. Zaznaczył, że partia obroniła pozycję poparcia dla PSL.

      
            W wyborach do sejmików wojewódzkich w skali kraju PiS uzyskało 33 proc. poparcia, Koalicja Obywatelska - 26,7 proc., PSL - 13,6 proc., SLD - 6,6 proc., Kukiz'15 - 5,9 proc, a Bezpartyjni Samorządowcy - 5,8 proc. - wynika z sondażu late poll opublikowanego przez Ipsos.

"Zajęcie trzeciego miejsca, zdobycie brązowego medalu i dwa miliony głosów nie mogą zostać uznane za porażkę. Są formacje, które mieniły się trzecią siłą i nie mają żadnego radnego" – powiedział szef PSL we wtorek w Polsat News. Dodał, że "zajęcie trzeciego miejsca nie jest porażką".

Kosiniak-Kamysz w odniesieniu do wyborczego wyniku PSL zaznaczył, że trzecie miejsce i dwa miliony głosów, partia zdobyła startując z poziomu 5 proc. po ostatnich wyborach i dodatkowo była przez trzy lata niszczona przez partię rządzącą. "Sami mówili o tym, że trzeba wyeliminować PSL, a my dostajemy dwa miliony głosów. Gdzie są ci, którzy byli trzecią siłą: Kukiz’15, lewica na która się tak mocno stawiło w ostatnim czasie?" – stwierdził w rozmowie.

Jego zdaniem w ten sposób "partia obroniła pozycję poparcia dla PSL".

Szef ludowców odniósł się też do krytyki, że PSL mimo zajęcia trzeciego miejsca, straci władzę w pięciu województwach. Kosiniak-Kamysz przypomniał, że mimo tego jego partia utrzyma nadal władzę w woj. wielkopolskim, kujawsko-pomorskim, warmińsko mazurskim oraz w wielu małych miastach, jak np. w Ciechanów, gdzie wygrał Krzysztof Kosiński.