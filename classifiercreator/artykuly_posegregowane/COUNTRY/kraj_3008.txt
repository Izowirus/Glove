Sosnowiec, 28.05.2018. Minister spraw wewnętrznych i administracji Joachim Brudziński (front) podczas spotkania z sosnowieckimi funkcjonariuszami na terenie budowy nowej siedziby Komendy Miejskiej Policji w Sosnowcu, 28 bm. Minister Brudziński jest z wizytą w województwie śląskim. (mr) PAP/Andrzej Grygiel PAP © 2018 / Andrzej Grygiel
                                        

            Polskie państwo musi być posadowione na fundamencie praworządności, przestrzegania prawa oraz bezwzględnej, stanowczej eliminacji przestępczości – oświadczył  szef MSWiA Joachim Brudziński. Jak dodał, kwestie bezpieczeństwa powinny być wyłączone z politycznego sporu.
      
            Minister w poniedziałek po południu uczestniczył w oficjalnym rozpoczęciu budowy nowego gmachu Komendy Miejskiej Policji w Sosnowcu. Kilka godzin wcześniej wziął udział w otwarciu nowej komendy policji w Bielsku-Białej.

W swoim przemówieniu Brudzińskie przekonywał, że polskie społeczeństwo oczekuje, by policjanci mogli pracować w godnych warunkach. Zaufanie społeczne, którym cieszą się policjanci zobowiązuje polityków do tego, by w ramach możliwości, które daje budżet państwa zapewniać im godne i bezpieczne miejsca pracy, a tym samym zwiększać poczucie bezpieczeństwa mieszkańców – dodał.

"Tak naprawdę to my, politycy, jesteśmy  od tego, by wypełnić te zobowiązania, które zaciągnęliśmy wobec Polaków, wobec obywateli, więc dziś tutaj w Sosnowcu chcę zameldować mieszkańcom Zagłębia, że staramy się z tych zobowiązań, które państwu złożyliśmy w kampanii wyborczej, wywiązywać" – oświadczył Brudziński.

Minister dodał, że z tych właśnie zobowiązań wynika program modernizacji służb mundurowych, za który Brudzińskie dziękował poprzedniemu szefowi MSWiA Mariuszowi Błaszczakowi, obecnemu premierowi, a wcześniej ministrowi Mateuszowi Morawieckiemu, a także poprzedniej premier Becie Szydło.

Brudziński dziękował też prezesowi PiS Jarosławowi Kaczyńskiemu, "bez którego nie byłoby rządu PiS i temu, który jako premier w latach 2005-2007 rozpoczął proces modernizacji służb mundurowych, później zatrzymany w roku 2007".

Szef MSWiA podkreślił, że rządzący powinni roztropnie wydawać publiczne pieniądze, ale – jak zaznaczył – nigdy nie należy oszczędzać na bezpieczeństwie. Wyraził zadowolenie, że w sosnowieckiej uroczystości brali udział przedstawiciele różnych instytucji oraz politycy i samorządowcy różnych opcji, dziękował wszystkim za współpracę i życzliwość.

"Dzisiaj z woli mieszkańców Sosnowca włodarzem miasta jest pan prezydent (Arkadiusz Chęciński z PO – PAP), dzisiaj z woli mieszkańców całej Polski za sprawy w naszym kraju odpowiada rząd PiS, ale kiedyś – jak mieszkańcy zdecydują – sytuacja może wyglądać zupełnie odwrotnie, ale państwo musi trwać" – podkreślił i dodał, że fundamentem państwa są służby - jak policja, straż pożarna, straż graniczna - oraz prokuratura i wymiar sprawiedliwości.

"Dzisiaj pastwo polskie musi być posadowione na mocnym fundamencie – praworządności, przestrzegania obowiązującego w Polsce prawa i bezwzględnej, stanowczej eliminacji przestępczości" – mówił minister. Jak dodał, chodzi zarówno o te drobne, a zarazem uciążliwe przestępstwa, jak i najgroźniejszą przestępczość zorganizowaną.

"Spór polityczny jest istotą demokracji, ale chcę wierzyć, że są takie obszary, które są wyłączone z tego sporu politycznego (…) i takim obszarem jest bezpieczeństwo. Niezależnie od tego, kto spod jakich sztandarów partyjnych się wywodzi, kto reprezentuje taki czy inny klub parlamentarny, to tam, gdzie chodzi o bezpieczeństwo naszych rodaków, to tam potrafimy rzeczywiście wspólnie działać" – powiedział Brudziński.

Obecny na uroczystości wiceminister sprawiedliwości Michał Wójcik podkreślił, że dla sprawnego funkcjonowania państwa są potrzebni nie tylko ludzie, ale też dobra infrastruktura. Przypomniał, że w pobliżu nowej komendy powstaje już nowy budynek sosnowieckich prokuratur, być może wkrótce także nowy gmach sądu. "Mało jest takich miejsc w Polsce, gdzie tak nowoczesne kompleksy powstaną – dzięki rządowi, dzięki pieniądzom, które kierujemy dla policji, prokuratury, także na wymiar sprawiedliwości" – powiedział Wójcik.

Prezydent Chęciński zadeklarował, że miasto może przekazać także tereny pod budowę sądu. Także on podkreślał, że bezpieczeństwo to absolutny priorytet. Wyraził przekonanie, że spory polityczne nie powinny zakłócać współpracy w samorządach.

Komendant główny policji nadinsp. Jarosław Szymczyk zaznaczył, że praca policjantów w śląskim garnizonie należy do najtrudniejszych w kraju – ze względu na duże zaludnienie i związaną z tym liczbę przestępstw. Ocenił, że mimo to garnizon śląski był w poprzednich latach "bardzo mocno zaniedbywany" pod względem inwestycyjnym.

Szef sosnowieckiej policji insp. Dominik Łączyk podkreślał, że jego jednostka, zatrudniająca ponad 530 policjantów osiąga jedne z najlepszych wyników w kraju. Funkcjonariusze od lat uskarżają się na trudne warunki lokalowe w dotychczasowej komendzie w centrum miasta.

Wojewoda śląski Jarosław Wieczorek przekonywał że w ostatnich latach bardzo wiele się pod tym względem zmienia w regionie – budowane lub modernizowane są obiekty policyjne. Biskup sosnowiecki Grzegorz Kaszak przekonywał, że sosnowieckiej policji nowa komenda się po prostu należała. "Dzięki waszej pracy my możemy żyć spokojnie w bezpieczeństwie" – mówił hierarcha.

Nowa komenda w Sosnowcu powstanie na działce o powierzchni 16 tys. m kw. przekazanej przez lokalny samorząd. Najdalej w ciągu czterech lat ma na niej powstać budynek główny, administracyjny, a także budynek z kojcami dla psów i magazynowy oraz ponad 200 miejsc parkingowych.