Warszawa, 25.04.2018. Wizyta premiera Republiki Słowackiej Petera Pellegriniego. Premier RP Mateusz Morawiecki (nz.) podczas wspólnej konferencji prasowej z szefem słowackiego rządu Peterem Pellegrinim, po spotkaniu w KPRM w Warszawie, 25 bm. (rp/doro) PAP/Radek Pietruszka PAP PAP / Radek Pietruszka
                                        

            Założenie 40 lat temu Wolnych Związków Zawodowych Wybrzeża było milowym krokiem w polskiej drodze do wolności - napisał w niedzielę na Twitterze premier Mateusz Morawiecki. Jak dodał, rewolucja Solidarności była możliwa dzięki odwadze wszystkich, którzy włączyli się w ruch WZZ.
      
            29 kwietnia 1978 r. w Gdańsku powstał Komitet Założycielski Wolnych Związków Zawodowych Wybrzeża, dając początek robotniczemu ruchowi, który w sierpniu 1980 r. rozpoczął strajk w Stoczni Gdańskiej.

"Założenie 40 lat temu Wolnych Związków Zawodowych Wybrzeża było milowym krokiem w polskiej drodze do wolności. Rewolucja Solidarności była możliwa dzięki odwadze tych wszystkich dzielnych ludzi, którzy włączyli się w ruch WZZ. Polska ma wobec nich ogromny dług wdzięczności" - napisał na Twitterze szef polskiego rządu.

Deklarację KZWZZW podpisali 29 kwietnia 1978 r. Andrzej Gwiazda, Krzysztof Wyszkowski, Antoni Sokołowski. Oprócz sygnatariuszy deklaracji założycielskiej w WZZ działali m.in. Bogdan Borusewicz, Joanna Duda-Gwiazda, Andrzej Kołodziej, Bogdan Lis, Alina Pienkowska, Anna Walentynowicz oraz Lech Wałęsa.

WZZ Wybrzeża, mając wsparcie ze strony Komitetu Obrony Robotników i Ruchu Młodej Polski, zorganizowały manifestacje w rocznicę strajków z 1970 r. i rozpoczęły wydawanie własnego pisma - "Robotnik Wybrzeża".

Powołanie Komitetu Założycielskiego WZZ Wybrzeża było drugą tego typu inicjatywą. Pierwszy komitet WZZ powstał 23 lutego 1978 r. w Katowicach z inicjatywy Kazimierza Świtonia oraz środowisk skupionych wokół Ruchu Obrony Praw Człowieka i Obywatela oraz Komitetu Obrony Robotników.