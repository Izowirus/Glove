12 listopada 2018 r. będzie dniem wolnym od pracy - wynika z projektu ustawy autorstwa posłów PiS o Święcie Narodowym z okazji 100. Rocznicy Odzyskania Niepodległości,  który wpłynął w poniedziałek do Sejmu.
      
            Zgodnie z projektem dzień 12 listopada 2018 r. jest uroczystym świętem narodowym oraz dniem wolnym od pracy.

"W dniu 12 listopada nie obowiązują zasady dotyczące ograniczenia handlu oraz wykonywania czynności związanych z handlem w placówkach handlowych w niedziele oraz święta, o których mowa w ustawie z dnia 10 stycznia 2018 r. o ograniczeniu handlu w niedziele i święta oraz w niektóre inne dni" - czytamy w projekcie.

W projekcie posłowie PiS podkreślili, że Narodowe Święto Niepodległości to dla Polaków jedno z najważniejszych świąt państwowych.

"Podczas dorocznych obchodów 11 listopada czcimy pamięć tych, którym zawdzięczamy własne państwo, którym udało się podnieść kraj z ogromnych zniszczeń I wojny światowej, stworzyć warunki rozwoju ekonomicznego, modernizacji gospodarczej i cywilizacyjnej" - zaznaczono w projekcie.

Autorzy projektu przypomnieli, że 11 listopada w bieżącym roku wypada w niedzielę, stąd pomysł uczynienia 12 listopada dniem wolnym.

11 listopada jest świętem państwowym i dniem wolnym od pracy.