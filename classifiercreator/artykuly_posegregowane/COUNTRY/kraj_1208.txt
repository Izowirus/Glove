Rozwój Łodzi jest dla nas najważniejszy; chcemy realizować nasz program - powiedział w niedzielę po ogłoszeniu sondażowych wyników wyborów samorządowych kandydat Zjednoczonej Prawicy na prezydenta Łodzi, poseł PiS Waldemar Buda.
      
            Według sondaży wybory wygrała jego kontrkandydatka Hanna Zdanowska (PO).

Według wyników opartych na sondażu exit poll na Budę głosowało 24,02 proc. Rządząca od 2010 r. Łodzią Zdanowska miała uzyskać zaś 70,01 proc., co oznacza, że w przypadku potwierdzenia sondażowych wyników nie będzie drugiej tury.

Kandydat Zjednoczonej Prawicy podkreślił, że uzyskany przez niego wynik jest lepszy niż w 2014 roku. Wówczas na kandydatkę PiS Joannę Kopcińską zagłosowało 22,89 proc.

"Te dwadzieścia kilka procent daje naprawdę wielkie pole do działania na przyszłość. Dziękuję łodzianom. To jest początek naszej drogi. Zaprezentowaliśmy świetny program, mieliśmy świetnych kandydatów do Rady Miejskiej i teraz będziemy próbowali ten program realizować" - powiedział Buda podczas wieczoru wyborczego swojego sztabu w Łódzkiej Specjalnej Strefie Ekonomicznej.

Poseł PiS występujący na tle napisu "Dalej walczymy dla Łodzi" przyznał, że realizacja postulatów PiS będzie utrudniona, ale - jak zaznaczył - "będziemy domagali się prospołecznych rozwiązań; będziemy chcieli te wszystkie rzeczy wprowadzić w życie". "Obiecuję, że w końcu je wprowadzimy" - zapewnił.

Gratulując sukcesu swojej głównej rywalce, przyznał, że "nie napawają optymizmem pojawiające się problemy prawne". "Nie napawają one optymizmem o przyszłość Łodzi. Mam nadzieję, że jak najszybciej wyjaśnimy tę sytuację, tak żeby Łódź się rozwijała. Bo to jest dla nas najważniejsze" - podkreślił Buda.

W rozmowie z dziennikarzami dodał, że problemem będzie, jak rozwiązać sytuację "niemożliwości objęcia urzędu przez Hannę Zdanowską". "Ale to nie w moich rękach, ja się tym zajmował nie będę" - stwierdził.

Poseł Buda, oceniając swoje wstępne wyniki, powiedział, że jego plan został wykonany, bo - jak przyznał - liczył na 25-28 proc. "Byłem przekonany, że to wystarczy do drugiej tury. Okazało się jednak, że wszyscy pozostali kandydaci zdobyli śladowe poparcie i to jest siłą konkurentki Hanny Zdanowskiej. Gdyby reszta kandydatów miała po 3, 4, 5 procent, to moglibyśmy do tej drugiej tury doprowadzić. Ten ogromny wynik Hanny Zdanowskiej nie jest kosztem PiS. Myśmy lekcję odrobili" - tłumaczył.

Pytany o to, czy po uzyskaniu takiego rezultatu stanie się liderem PiS w Łódzkiem, odparł, że nie ma takich ambicji. Zaznaczył, że szefem ugrupowania w regionie jest Joanna Kopcińska i w jego opinii na pewno tak pozostanie. Zapewnił, że jako młody poseł będzie dalej się uczył i ciężko pracował.

Buda liczy na to, że Rada Miejska w Łodzi będzie korzystała z propozycji programowych PiS. Jak tłumaczył, "w normalnie funkcjonującym samorządzie korzysta się pomysłów konkurencji, jeśli są one dobre". "To wszystko, co przedstawiłem w kampanii, powinno być w jakiejś części wykorzystane. Będę apelował o to, żeby propozycje, które wypracowałem z ekspertami, były wykorzystane dla Łodzi. Na tym mi najbardziej zależy" - podsumował kandydat Zjednoczonej Prawicy.

W Łodzi o urząd prezydenta miasta ubiegało się dziewięciu kandydatów.