45 proc. badanych pozytywnie ocenia pracę premiera Mateusza Morawieckiego,  41 proc. ocenia ją negatywnie; działalność rządu dobrze ocenia 44 proc. badanych, a źle -  43 proc.; pracę prezydenta dobrze ocenia 49 proc. badanych, a negatywnie - 39 proc. - wynika z sondażu Kantar Public z października.
      
            Rząd "raczej dobrze" ocenia 37 proc. respondentów, a 7 proc. - zdecydowanie dobrze; 14 proc. ocenia go zdecydowanie źle, a 29 proc. - źle.

W październiku odsetek pozytywnych ocen rządu nie zmienił się w porównaniu z badaniem z ubiegłego miesiąca. Negatywnych ocen było więcej o 2 pkt. proc. 13 proc. badanych zdeklarowało w październiku, że nie ma zdania w kwestii oceny działalności rządu (spadek o 2 pkt proc.).

Jak podaje Kantar Public, działalność rządu najlepiej oceniają wyborcy Zjednoczonej Prawicy i osoby o poglądach prawicowych. Najbardziej krytyczni są wyborcy PO, Nowoczesnej i PSL, a także respondenci o poglądach lewicowych i centrowych.

Pogorszyły się - w stosunku do badania z września - notowania premiera; pracę szefa rządu pozytywnie ocenia o 1 pkt proc. mniej badanych, udział ocen negatywnych zwiększył się o 4 pkt. proc. 14 proc. badanych nie miało zdania w tej sprawie (spadek o 3 pkt proc. w porównaniu z badaniem z ubiegłego miesiąca).
 



Pracę Mateusza Morawieckiego zdecydowanie dobrze ocenia 9 proc. badanych, a 36 proc. - dobrze; 17 proc. ocenia ją zdecydowanie źle, a 24 proc. - źle.

Z kolei prezydent - jak wynika z sondażu - w październiku uzyskał pozytywną ocenę od 49 proc. respondentów; odsetek pozytywnych ocen w stosunku do poprzedniego badania wzrósł o 1 pkt. proc. Źle pracę prezydenta ocenia natomiast 39 proc. ankietowanych przez Kantar Public, czyli o 1 punkt proc. więcej niż we wrześniu. 12 proc. respondentów było niezdecydowanych w ocenie pracy Andrzeja Dudy (wzrost o 2 pkt proc.).

Pracę prezydenta zdecydowanie pozytywnie ocenia 11 proc. badanych, "raczej dobrze" - 38 proc.; zdecydowanie negatywnie ocenia ją 16 proc. respondentów, a 23 - raczej źle.

Według Kantar Public badania pokazują, że zanotowany przez premiera wzrost pozytywnych ocen "był tylko tymczasowy", a "mniej pochlebne oceny Mateusza Morawieckiego mogą być również wynikiem +afery taśmowej+, która była częstym tematem poruszanym przed wyborami samorządowymi".

"Okres przedwyborczy obfitował też w wiele sytuacji i informacji, które również mogły wpłynąć na brak zadowolenia z polskiego rządu. W dyskusji nadal dużo mówiło się o kwestii praworządności, a także pojawiał się temat Polexitu. Tymczasem zdecydowana większość Polaków nieustannie dostrzega korzyści z naszego uczestnictwa w UE i popiera dalsze członkostwo naszego kraju. Więcej Polaków ufa bardziej UE niż polskiemu rządowi" - podkreślił Kantar Public.

Sondaż przeprowadzono w dniach 12-17 października, na ogólnopolskiej reprezentatywnej próbie 1067 mieszkańców Polski, w wieku 15 i więcej lat, techniką wywiadów bezpośrednich wspomaganych komputerowo.