Marsz Szlachetnej Paczki w Krakowie. fot. PAP/ Jacek Bednarczyk
                                        

            W sobotę otwarto bazę rodzin, które można wesprzeć w ramach akcji Szlachetna Paczka. Ulicami 16  miast w Polsce pod hasłem "Lubię ludzi" przeszły marsze, w trakcie których wolontariusze zachęcali do włączenia się w pomaganie.
      
            Wśród transparentów na marszu w Krakowie były hasła: "Myśl jak romantyk, działaj jak pozytywista", "Jesteśmy super W, tworzymy historię", "Super W są super, zmieniamy świat na lepsze".

"Idziemy po to, żeby cały świat dowiedział się, że już dzisiaj można wybrać rodzinę na stronie www.szlachetnapaczka.pl i razem z paczką przyjaciół zorganizować pomoc właśnie dla niej" – mówiła PAP prezes Stowarzyszenia Wiosna, organizującego Szlachetną Paczkę, Joanna Sadzik. "Wolontariusze nadal odwiedzają rodziny, więc nie mogę powiedzieć, ile dokładnie ich będzie. Liczymy, że tych rodzin, które potrzebują pomocy materialnej będzie około 15-20 tys., bo inną pomoc – prawną czy lekarską także organizujemy" – dodała.

W ramach akcji Szlachetna Paczka przez najbliższe trzy tygodnie każdy może - wspólnie z bliskimi i znajomymi - wybrać osoby lub rodziny, którym chce pomóc. Ich historie i informacje, czego potrzebują zostały opisane są na stronie www.szlachetnapaczka.pl. Darczyńca kompletuje paczkę i przekazuje ją wolontariuszom. Potrzebujący otrzymają prezenty w "weekend cudów" – 8 i 9 grudnia.

Jak mówiła Joanna Sadzik, jedną paczkę przygotowuje średnio 36 osób, a potrzeby są bardzo różne od podstawowych artykułów żywnościowych i środków czystości po spełnienie marzeń. "Szlachetna paczka jest dlatego wyjątkowa, że każda jest inna. W zeszłym roku mieliśmy potrzebę wyremontowania dachu dla pani Anieli, czy zdobycia dla pani Stanisławy 60 kur, a dla innej rodziny cielątka do gospodarstwa. Te potrzeby są bardzo różne: czasem to jest łóżko, a czasem płaszcz na zimę. Spełniamy też szczególne marzenia – jedna z pań bardzo chciałaby bardzo dostać perfumy i dzięki Szlachetnej Paczce może się ono ziścić" – powiedziała Sadzik.

W tegoroczną akcję jest zaangażowanych 14 tys. wolontariuszy w 700 rejonach w całej Polsce. Sadzik dziękowała im w sobotę za ich zaangażowanie i za poświęcenie własnego czasu, po to "by zauważyć drugiego człowieka" i jego potrzeby.

Szlachetną Paczkę wspierają artyści, sportowcy i politycy, w tym także prezydent RP Andrzej Duda, który wraz z małżonką Agatą Kornhauser-Dudą przygotuje paczkę dla wybranej rodziny. Pomoc zadeklarowali reprezentanci Polski w piłce nożnej oraz siatkarze.

Akcja Szlachetna Paczka jest organizowana od 2001 roku. Podczas poprzedniej edycji pomoc dotarła do około 20 tys. rodzin. W sobotę od rana chęć wsparcia akcji zadeklarowało już około 2,1 tys. osób.