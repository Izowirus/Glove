Warszawa, 16.11.2010.  Logo Prawa i Sprawiedliwości. soa
 Archiwum PAP/Tomasz Gzell
                                        

            Prawo i Sprawiedliwość złożyło w piątek do Państwowej Komisji Wyborczej wniosek o zarejestrowanie komitetu wyborczego - dowiedziała się PAP ze źródeł zbliżonych do kierownictwa ugrupowania.
      
            We wtorek w Dzienniku Ustaw opublikowano rozporządzenie premiera Mateusza Morawieckiego, z którego wynika, że pierwsza tura wyborów samorządowych odbędzie się 21 października. Druga tura wyborów bezpośrednich wójtów, burmistrzów, prezydentów miast - 4 listopada. Głosowanie w wyborach odbędzie się w godzinach 7-21.

"W piątek złożyliśmy do PKW wniosek o rejestrację komitetu wyborczego" - poinformował w rozmowie z PAP polityk ze ścisłego kierownictwa PiS.

W czwartek szef Państwowej Komisji Wyborczej Wojciech Hermeliński informował w radiowych Sygnałach Dnia, że PKW zarejestrowała we wtorek trzy komitety wyborcze - komitet Partii Razem, komitet koalicyjny Platformy Obywatelskiej i Nowoczesnej oraz komitet wyborczy Polskiego Stronnictwa Ludowego.

Szef PKW przypomniał jednocześnie, że - zgodnie z prawem - kampanię wyborczą można prowadzić od dnia ogłoszenia rozporządzenia premiera ws. terminu wyborów, a czas zgłaszania komitetów upływa 27 sierpnia.

O podpisaniu rozporządzenia o terminie wyborów samorządowych poinformował w mediach społecznościowych we wtorek również premier Morawiecki. "21.10.2018 Polacy zdecydują, kto będzie rządził w samorządach" - napisał Morawiecki na Twitterze.

"Niech rozpoczynająca się kampania wyborcza będzie uczciwą konkurencją na dobre propozycje dla Polaków" - dodał szef rządu.