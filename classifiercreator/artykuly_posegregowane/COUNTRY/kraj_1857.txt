Prawo i Sprawiedliwość w swoich działaniach nie kieruje się sympatiami politycznymi wyborców; program PiS jest skierowany do wszystkich Polaków - powiedział we wtorek szef sztabu PiS Tomasz Poręba. Według niego PO inwestowała tylko w tych regionach, gdzie miała poparcie.
      
            "PiS w swoich działaniach, w swoim programie, nie kieruje się tylko i wyłącznie sympatiami politycznymi, tym czy dany program jest dedykowany do wyborcy PiS czy PO. Program PiS dedykowany jest wszystkim Polakom, dlatego, że Polska jest jedna" – mówił Poręba.

Nawiązał też do niedzielnej konwencji Prawa i Sprawiedliwości, po której – jak powiedział – "pojawiły się głosy, że PiS chce jednym dawać, a innym zabierać". "Oczywiście to nie jest prawda" – oświadczył.

Podczas konferencji prasowej na ekranie wyświetlono mapę, pokazującą – jak powiedział szef sztabu PiS – "długofalowe, strategiczne plany rozwojowe do roku 2030" za rządów PO-PSL.

Według Poręby z mapy wynika, że rząd PO-PSL zaniedbywał wschodnią część kraju. "To mapka, która kapitalnie opisuje filozofię rządzenia PO; dajemy pieniądze tylko tam, gdzie na nas głosują (…). Najważniejsze inwestycje, najważniejsze decyzje, pomysły, inwestycje infrastrukturalne, komunikacyjne, były dedykowane za rządów PO tylko i wyłączcie Polsce zachodniej" – oświadczył.

Dodał, że Polska zachodnia na mapie "to rozwój", a Polska wschodnia "to stagnacja, biała plama jeżeli chodzi o różnego rodzaju przedsięwzięcia".

Według szefa sztabu PiS w efekcie takiego podejścia, PO "zablokowała" m.in. budowę trasy Via Carpatia, mającej przebiegać przez wschodnie województwa. Zapewnił też, że PiS "skończyło z tą filozofią".

Podczas konferencji na ekranie wyświetlono też krytyczną wypowiedź b. europosła, kandydata PO i Nowoczesnej na prezydenta Gdańska Jarosława Wałęsy nt. Via Carpatii oraz ministra skarbu państwa w rządzie PO-PSL Włodzimierza Karpińskiego. W podsłuchanej w 2014 roku rozmowie z prezesem PKN Orlen Jackiem Krawcem, Karpiński wulgarnie wyraził się nt. Polski wschodniej. "Ch.. tam z tą Polską wschodnią" - miał powiedzieć wówczas.

"Platforma milczy, zapadła się pod ziemię" 

"Dla nas liczy się zrównoważony rozwój (…). Polska powinna być rządzona przez formacje polityczne, które myślą w kategoriach dobra wspólnego wszystkich obywateli" – powiedział Poręba.

Podczas konferencji zaprezentowano też kolejny spot wyborczy Prawa i Sprawiedliwości, w którym lektor zadaje m.in. pytanie o to, czy opozycja ma "program wsparcia rodzin" oraz czy "skasuje program 300 plus".

Następnie w spocie przytoczono m.in. wypowiedź ministra finansów w rządzie PO-PSL Jacka Rostowskiego, który powiedział po wygraniu przez PiS wyborów, że w budżecie "nie ma i nie będzie" pieniędzy na program 500 plus.

Przypomniano też poniedziałkową wypowiedź kandydata PO i Nowoczesnej na prezydenta Warszawy Rafała Trzaskowskiego w programie "Rozmowa Piaseckiego" w TVN24 na temat programu 300 plus. "Nawet nie wiem czy żona wzięła, ale na pewno tak, jak znam życie, dlatego, że łupi nas PiS na każdym kroku, to dlaczego mamy z tego nie korzystać" – powiedział pytany, czy jego rodzina skorzystała z tego programu.

Poręba dodał, że PiS chciałoby się też dowiedzieć co PO zrobi z programem 300 plus, jeśli wygra wybory. "Platforma milczy, zapadła się pod ziemię, nic na ten temat nie mówi" – ocenił.