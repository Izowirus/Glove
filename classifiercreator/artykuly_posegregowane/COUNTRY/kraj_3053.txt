Warszawa, 25.05.2018. Polsko-rumuńskie konsultacje międzyrządowe. Premier RP Mateusz Morawiecki (C-L) i premier Rumunii Vasilica-Viorica Dancila (C-P) podczas powitania na dziedzińcu Belwederu w Warszawie, 25 bm. Przedmiotem konsultacji będą rozwój stosunków bilateralnych oraz w ramach NATO i UE, a także potwierdzenie wsparcia ze strony Rumunii w istotnych dla Polski aktualnych tematach unijnej agendy.  PAP/Leszek Szymański
                                        

            Od oficjalnego powitania na dziedzińcu Belwederu w piątek po godz. 10 rozpoczęły się polsko-rumuńskie konsultacje międzyrządowe, w których uczestniczą premier Mateusz Morawiecki oraz szefowa rumuńskiego rządu Viorica Dancila.
      
            Pierwszym punktem konsultacji międzyrządowych będzie spotkanie obu premierów. Następnie szefowie rządów przeniosą się do KPRM, gdzie będą przewodniczyć sesji plenarnej.

"Ze strony polskiej celem będzie podkreślenie znaczenia relacji z Rumunią - naszym sojusznikiem w NATO oraz partnerem w UE oraz w różnych formatach współpracy regionalnej" - mówiła PAP przed rozpoczęciem konsultacji rzeczniczka rządu Joanna Kopcińska.

Poinformowała, że istotne w spotkaniu obu rządów będzie także wsparcie dla rozwoju polsko-rumuńskiej współpracy w obszarach: polityki międzynarodowej, gospodarki, cyfryzacji, inwestycji i rozwoju, infrastruktury, energetyki, bezpieczeństwa, obronności, rolnictwa i rozwoju obszarów wiejskich.

"Ważne jest również potwierdzenie poparcia ze strony Rumunii w istotnych dla Polski aktualnych kwestiach agendy UE, zacieśnienie współpracy bilateralnej w ramach NATO, w tym na rzecz wzmocnienia wschodniej flanki NATO, wzmocnienie współpracy w dziedzinie obronności oraz promocja współpracy Polski i Rumunii w różnych formatach regionalnych, w tym Trójmorza" - dodała Kopcińska.

Na piątkowe popołudnie zaplanowano wspólną konferencję prasową szefów polskiego i rumuńskiego rządu.

Viorica Dancila została szefową rumuńskiego rządu pod koniec stycznia. Jest pierwszą kobietą na tym stanowisku.

54-letnia Dancila tworzy trzeci już rząd od zwycięstwa wyborczego Partii Socjaldemokratycznej (PSD) w grudniu 2016 roku. Jej poprzednicy: Mihai Tudose i Sorin Grindeanu utracili swe stanowiska po konflikcie z szefem PSD Liviu Dragneą. Powodem były realizowane przez socjaldemokratów reformy wymiaru sprawiedliwości.

Viorica Dancila uchodzi za bliską współpracowniczkę lidera PSD. Partia Socjaldemokratyczna rządzi obecnie w koalicji z Sojuszem Liberałów i Demokratów (ALDE).