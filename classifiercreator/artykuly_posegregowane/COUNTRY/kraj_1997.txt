Poseł Marek Jakubiak będzie kandydatem ruchu Kukiz'15 w jesiennych wyborach na prezydenta Warszawy - Poseł Marek Jakubiak będzie kandydatem ruchu Kukiz'15 w jesiennych wyborach na prezydenta Warszawy - poinformował w czwartek na konferencji lider ruchu Paweł Kukiz. Startuję, aby wygrać - deklaruje Jakubiak.
      
            Przed zgłoszeniem komitetu wyborczego Kukiz'15 w siedzibie Państwowej Komisji Wyborczej w Warszawie lider ruchu Paweł Kukiz wskazał jako kandydata na prezydenta stolicy posła Marka Jakubiaka.

"To, co się dzieje na naszych oczach, te jabłuszka, te przyklejane plastrem szyby ustawionych drzwi przypomina mi trochę piaskownicę, a przecież mówimy o mieście, które jest bohaterem, które setkami tysięcy istnień życia ludzkiego walczyło o swój byt, o swoją tożsamość" - ocenił kandydat Kukiz'15.

"Dzisiaj chcemy zupełnie inaczej potraktować Warszawę, pragmatycznie" - mówił Jakubiak. "Startuje dzięki zaufaniu moich przyjaciół po to, żeby wygrać i żeby Warszawie przywrócić jej miejsce tak w Europie, jak i w naszych sercach. Mam nadzieję, że moje doświadczenie dotyczące przedsiębiorczości, zarządzania, moje doświadczenie związane z pracą z ludźmi zaowocuje tym, że Warszawa pójdzie parę kroków do przodu, a nie będzie dalej się zadłużała i trzymała pierwsze miejsce jako najbardziej zadłużona gmina w Polsce. Dla mnie to jest po prostu potwarz" - dodał.

Jakubiak, jak mówił, obiecuje uczciwe podejście do Warszawy i ciężką pracę na rzecz mieszkańców stolicy. "Warszawiakom chce powiedzieć, że Warszawa jest naszym miejscem na ziemi" - dodał.

Kandydat Kukiz'15 zapytany, komu przekazałby głosy w II turze wyborów, odpowiedział, że "nie po to startuje, żeby sobie startować, tylko po to, żeby wygrać".

Jakubiak pytany, czym odróżnia się od innych kandydatów na urząd prezydenta Warszawy, odpowiedział: "Przede wszystkim kompetencją. Ja posiadam kompetencje do zarządzania dużymi organizmami gospodarczymi, a więc pytam się, kto spośród kandydatów ma podobne kompetencje".

Kukiz podkreślał, że jego formacja jako jedyna przestrzega zasad Państwowej Komisji Wyborczej i rozpoczęła kampanię po ogłoszeniu przez premiera terminu wyborów. "Te rzeczy, które wyprawiają partie polityczne, mówię tutaj o Prawie i Sprawiedliwości oraz Platformie Obywatelskiej i prowadzenie kampanii wyborczej przynajmniej od pół roku, to są rzeczy skandaliczne, skandaliczne jest również polskie prawo, które co prawda zabrania tego typu zdarzeń, a jednocześnie nie ma żadnej sankcji za naruszenie tych przepisów" - mówił Kukiz.

Lider Kukiz'15 zapowiedział, że będzie domagał się od partii politycznych przedstawienia sprawozdania finansowego z ostatniego półrocza, "czy czasem pieniądze nie poszły na kampanie wyborcze kandydatów rozpoczęte w terminie niezgodnym z prawem".

Wicemarszałek Sejmu Stanisław Tyszka zapowiedział z kolei, że Kukiz'15 będzie pytać o to, ile kosztują wywieszone przez Platformę Obywatelską bilbordy i ile kosztowała czwartkowa wizyta w Bułgarii kandydata na prezydenta Warszawy z ramienia Zjednoczonej Prawicy Patryka Jakiego. Jak ocenił, "te gierki partyjne" są finansowane z pieniędzy obywateli.

Marek Jakubiak urodził się w 1959 roku w Warszawie. Jest przedsiębiorcą; absolwentem szkoły chorążych na wydziale lotnictwa ze specjalizacją eksploatacja samolotu. Ukończył również policealne studium zawodowe ze specjalizacją organizacja pracy kulturalno-oświatowej. W wyborach parlamentarnych w 2015 r. uzyskał mandat posła z okręgu płockiego z ramienia Kukiz'15.

W Sejmie zasiada m.in. w komisji obrony narodowej, gdzie pełni funkcję wiceprzewodniczącego. W lipcu 2018 r. został wiceprzewodniczącym komisji śledczej ds. wyłudzeń VAT.

Do tej pory chęć ubiegania się o prezydenturę Warszawy ogłosili m.in.: wiceminister sprawiedliwości Patryk Jaki (Zjednoczona Prawica), poseł PO Rafał Trzaskowski (Koalicja Obywatelska), lider Wolnego Miasta Warszawa Jan Śpiewak (Wygra Warszawa), rzecznik PSL Jakub Stefaniak, b. wiceprezydent Warszawy Jacek Wojciechowicz, kandydat SLD Andrzej Rozenek, Justyna Glusman (Koalicja Ruchów Miejskich skupiona wokół stowarzyszenia Miasto Jest Nasze), burmistrz Targówka Sławomir Antonik (Bezpartyjni), a także lider Ruchu Sprawiedliwości Społecznej Piotr Ikonowicz.

Zgodnie z rozporządzeniem premiera Mateusza Morawieckiego, wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.