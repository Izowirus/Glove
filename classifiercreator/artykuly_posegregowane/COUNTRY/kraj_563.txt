Pod Olsztynem na drodze S51 doszło do karambolu 18 samochodów, w którym ranne zostały 2 osoby. Zostały zabrane do szpitala - podał PAP w sobotę rzecznik olsztyńskiej policji Sławomir Filipowicz. Służby drogowe ostrzegają, że na drogach Warmii i Mazur panuje gołoledź.
      
            Jak przekazała PAP straż pożarna, na trasie Olsztyn-Olsztynek na wysokości miejscowości Miodówko zderzyło się 18 pojazdów; w zderzeniach dwie osoby zostały ranne, to kobiety w wieku około 30 lat, zostały przewiezione do szpitala.

Policja podaje, że w karambolu najechało na siebie 13 pojazdów - większość to samochody osobowe, ale i trzy ciężarówki oraz radiowóz policyjny.

Według policji, rozbieżność w liczbie aut, które uczestniczyły w karambolu wynika z tego, że kierowcy, których samochody mają niewielkie uszkodzenia już odjechali z tego miejsca. Nie zgłosili stłuczek policjantom.