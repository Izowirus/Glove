PAP/Paweł Supernak 
                                        

            Chcemy uzmysłowić Polakom, jakie konsekwencje może mieć orzeczenie TSUE ws. reformy sądownictwa w Polsce dla inwestycji w Warszawie; ponad 40 proc. z nich zostało sfinansowanych ze środków UE - powiedział kandydat na prezydenta stolicy Rafał Trzaskowski inaugurując akcję "Metro Europa".
      
            Komisja Europejska podjęła w poniedziałek decyzję o skierowaniu do Trybunału Sprawiedliwości UE skargi przeciwko Polsce w związku z przepisami ustawy o Sądzie Najwyższym. KE występuje o rozpatrzenie sprawy przez sędziów w Luksemburgu w trybie przyspieszonym. Chce również, aby TSUE wydał tymczasową decyzję zabezpieczającą (tzw. środki tymczasowe), aby do czasu wydania ostatecznego orzeczenia, niektóre przepisy ustawy o Sądzie Najwyższym pozostały zawieszone.

W ramach akcji "Metro Europa" kandydat Koalicji Obywatelskiej na prezydenta Warszawy, razem z przewodniczącym PO Grzegorzem Schetyną, rozdawał ulotki wyborcze i rozmawiał z warszawiakami w pobliżu kilku stacji metra. Towarzyszyli im inni politycy KO, m.in. poseł Marcin Kierwiński, przewodnicząca Rady Warszawy Ewa Malinowska-Grupińska, przewodniczący klubu PO w Radzie Miasta Jarosław Szostakowski, kandydat na wiceprezydenta Paweł Rabiej oraz lider warszawskiej Nowoczesnej Sławomir Potapowicz.

Schetyna ocenił w rozmowie z PAP, że w wyborach w Warszawie będzie "ciężki bój do ostatniego dnia". "Jeżeli będzie druga tura, to (bój) do ostatniej godziny kampanii, ale wierzę w Rafała Trzaskowskiego, on jest osobą, która nie udaje, której miłość do Warszawy jest prawdziwa. Wierzę w jego zwycięstwo" - powiedział lider PO. Zapewnił, że Trzaskowski nie traktuje wyborów w stolicy "jako elementu kariery politycznej".

Aktywność Trzaskowskiego rozpoczęła się od porannej konferencji prasowej razem ze Schetyną przy stacji metra Kabaty. Politycy Platformy nawiązali do poniedziałkowej decyzji KE. "Dzisiaj będziemy z panem przewodniczącym (Schetyną) i członkami Koalicji Obywatelskiej rozmawiać z warszawiankami i warszawiakami na kilku stacjach metra (...) Chcemy uzmysłowić Polakom, co się w ostatnich dniach wydarzyło" - oświadczył.

Dodał, że wtorkowe rozmowy z mieszkańcami stolicy mają dotyczyć konsekwencji, jakie orzeczenie TSUE ws. Polski, może mieć dla inwestycji, zarówno w Warszawie, jak i całej Polsce. Podkreślił, że ponad 40 proc. inwestycji w stolicy zrealizowano ze środków unijnych. Dzięki temu - jak wskazał - została dofinansowana m.in. budowa: metra, Centrum Nauki Kopernik, szkół oraz dróg.

Schetyna ocenił, że PiS realizuje politykę, która może zakończyć się wyprowadzeniem Polski z UE. "Patryk Jaki pisze scenariusze następnych dzielnic, a jest kolegą z klubu parlamentarnego (byłego) ministra (środowiska, Jana) Szyszki, który mordował Puszczę Białowieską. To właśnie te decyzje wywołały reakcję TSUE. Warszawa dzisiaj jest zagrożona taką polityką" - podkreślił.

Jego zdaniem, obecnie "musimy walczyć" o możliwość dalszej modernizacji kraju. "Dziś obietnice i próba oszustwa wyborczego jest zagrożeniem dla przyszłości miasta. Każdego dnia będziemy przekonywać warszawiaków, że żarty się skończyły, że trzeba ratować Warszawę przed PiS-em i kandydatem PiS na prezydenta" - mówił lider PO.

Po konferencji na Kabatach, Trzaskowski i Schetyna oraz towarzyszący im politycy i współpracownicy, metrem pojechali na stację Wilanowska, gdzie rozdawali ulotki i rozmawiali z przechodniami. Następnie politycy udali się na stację Politechnika, gdzie również przekonywali do poparcia PO i Trzaskowskiego w zbliżających się wyborach samorządowych. Ostatnim przystankiem była stacja Młociny.

Platforma przygotowała także spot, w którym pokazano m.in. polityków PiS, a lektor mówi: "PiS krok po kroku wyprowadza Polskę w UE. Prezydent (Andrzej) Duda nazywa Unię Europejską wyimaginowaną wspólnotą, z której dla nas niewiele wynika. Patryk Jaki lubi wpis, w którym flagę unijną porównano do szmaty".

Następnie lektor mówi, że Polska dostała z UE ponad 400 mld zł, a sama Warszawa 17 mld zł. "A teraz wyobraź sobie Warszawę bez II linii metra, kolei na lotnisko, Centrum Nauki Kopernik, 60 nowoczesnych tramwajów i wielu nowych dróg, placów i rond. Teraz ty zdecydujesz, czy pieniądze z Unii wciąż będą poprawiały jakość twojego życia" - mówi lektor w spocie, na końcu którego pokazano logo Koalicji Obywatelskiej.