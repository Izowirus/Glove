Dziękuję funkcjonariuszom Służby Ochrony Państwa; ta służba jest nie tylko trudna, czasem okazuje się także niebezpieczna - podkreślił prezydent Andrzej Duda, który we wtorek wraz z małżonką Agatą Kornhauser-Dudą wziął udział w święcie SOP.
      
            W uroczystościach wzięli udział m.in. szef BBN Paweł Soloch, marszałkowie Sejmu Marek Kuchciński i Senatu Stanisław Karczewski oraz minister spraw wewnętrznych i administracji Joachim Brudziński.

Podczas obchodów wręczono odznaczenia państwowe – Medale za Długoletnią Służbę - zasłużonym funkcjonariuszom, awanse na wyższe stopnie służbowe. Odbyło się także ślubowanie nowo przyjętych funkcjonariuszy.

W trakcie uroczystości SOP został nadany sztandar. "Ktoś powie - symbol. Ale to nie tylko wyhaftowany kawałek płótna - to coś, co znaczy dla formacji o jej tożsamości, o jej potencjale, powadze" - powiedział prezydent. "Życzę wam, żeby (ten sztandar - PAP) zawsze był z wami, żeby wiele znaczył i żeby - jak to było niezwykle ważne przez wieki w polskiej historii - ten wasz sztandar rycerski nigdy nie upadł, zawsze był dzierżony i zawsze was gromadził" - powiedział prezydent.

Dziękował funkcjonariuszom za służbę dla kraju m.in. poprzez ochranianie najważniejszych osób w państwie i obiektów państwowych, a także przedstawicieli innych krajów.

"Ale chciałem wam także podziękować osobiście, bo dzisiaj należę do tych, którzy są przez was na co dzień ochraniani. Dobrze wiem, że to trudne. Trudne i dla was, którzy w tej mojej bezpośredniej ochronie służą, ale trudne także i dla mnie, bo nie jest to łatwe mieć cały czas w swoim otoczeniu ludzi, którzy mają wgląd w życie prywatne" - powiedział prezydent.

Podkreślił, że ta służba jest nie tylko trudna, ale także niebezpieczna. "Pamiętamy o wszystkich tych, którzy odeszli. Pamiętamy o tym, że (w 1922 r. - PAP) zginął pan prezydent (Gabriel) Narutowicz, dlatego że nie było wtedy jeszcze Brygady Ochronnej, która powstała w 1924 r. (...) Ale pamiętamy też o tym, że w 2010 r. zginął prezydent Rzeczypospolitej (Lech Kaczyński) wraz z całą grupą, która chroniła jego bezpieczeństwa, na czele z +Janosikiem+, niezapomnianym Pawłem Janeczkiem. Chylimy czoła dzisiaj w pamięci poświęcenia funkcjonariusza Biura Ochrony Rządu, który zginął w Iraku, chroniąc bezpieczeństwa polskiego ambasadora. Chylimy czoła przed wszystkimi, którzy zostali w służbie poszkodowani, ranni. Cześć ich pamięci" - powiedział prezydent.

Szef MSWiA w swoim wystąpieniu podkreślił, że "ten dzień z pewnością przejdzie do historii, bo po raz pierwszy funkcjonariusze obchodzą to święto właśnie jako Służba Ochrony Państwa. Nieprzypadkowe jest także miejsce, w którym się spotkaliśmy. To właśnie Belweder był i jest siedzibą najważniejszej osoby w państwie" - powiedział Brudziński.

Nawiązując do uroczystego nadania formacji sztandaru Brudziński mówił, że przekazując sztandar komendantowi SOP gen. Tomaszowi Miłkowskiemu, wręczał go jako symbol najwyższego uznania, godności i dumy. "Mam nadzieję, a nawet pewność, że właśnie tak wszyscy funkcjonariusze SOP będą do niego i do swojej codziennej służby podchodzili - z dumą i godnością" - podkreślił.

Minister SWiA podziękował funkcjonariuszom, którzy tworzyli nową formację. "W sposób szczególny dziękuję tym z was, którzy mogąc odejść ze służby, zdecydowali się pozostać w niej na kolejne lata" - powiedział. "Zdecydowaliście się w imię odpowiedzialności" - ocenił.


W trakcie obchodów odczytany został list od premiera Mateusza Morawieckiego. Premier zaznaczył w nim, że święto SOP jest wydarzeniem szczególnym, "gdyż obchodzimy je świadomi zmian, które dokonują się w waszej formacji. Wszystkich zebranych zapewniam o moim szacunku i szczerej pamięci".

Morawiecki przypomniał, że SOP będzie nie tylko chroniła najważniejsze dla państwa osoby, ale też zyskała uprawnienia operacyjno-rozpoznawcze, co - jak podkreślił - "ma stanowić odpowiedź na charakter współczesnych zagrożeń". "Wierzę, że liczniejsza, podlegająca nowemu systemowi szkolenia, wspierana przez inne formacje SOP sprosta kolejnym wyzwaniom" - napisał premier.

"Nie może być mowy o silnej, bezpiecznej ojczyźnie, o silnym państwie bez waszych wyjątkowych umiejętności i wyjątkowego zaangażowania" - dodał.

1 lutego weszła w życie ustawa, która powołała Służbę Ochrony Państwa w miejsce Biura Ochrony Rządu. Zadania SOP nie ograniczają się tylko do działań ochronnych VIP-ów i najważniejszych obiektów. Nowa służba ma też zadania polegające na rozpoznawaniu i zapobieganiu przestępstwom m.in. przeciwko Polsce, życiu lub zdrowiu, bezpieczeństwu powszechnemu, bezpieczeństwu w komunikacji, porządkowi publicznemu, zamachom i czynnej napaści, skierowanym przeciwko ochranianym osobom oraz bezpieczeństwu ochranianych obiektów.