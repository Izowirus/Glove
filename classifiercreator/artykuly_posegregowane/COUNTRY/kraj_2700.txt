Warszawa, 28.01.2011. Logo Prawa i Sprawiedliowści na telebimie w Sejmie. (obm) PAP/Leszek Szymański PAP © 2018 / Leszek Szymański
                                        

            Podczas wtorkowego posiedzenia Komitet Polityczny Prawa i Sprawiedliwości zaakceptował 29 kandydatów Zjednoczonej Prawicy na prezydentów miast w jesiennych wyborach samorządowych; kandydatem na prezydenta Gdyni został poseł PiS Marcin Horała.
      
            Wtorkowe posiedzenie Komitetu Politycznego PiS trwało ponad dwie godziny. Udział w nim wzięli m.in. prezes partii Jarosław Kaczyński i premier Mateusz Morawiecki.

Lista kandydatur, jak zapowiadała wcześniej w rozmowie z PAP rzeczniczka PiS Beata Mazurek, została opublikowana wieczorem na stronie internetowej ugrupowania. Z informacji tej wynika, że na prezydenta Bolesławca zarekomendowano kandydaturę Wiesława Ogrodnika, Głogowa - Jana Zubowskiego, Jeleniej Góry - Krzysztofa Mroza, Legnicy - Arkadiusza Baranowskiego, a kandydatem na prezydenta Lubina został Krzysztof Kubów.

Z kolei w Piotrkowie Trybunalskim kandydatem Zjednoczonej Prawicy będzie Grzegorz Lorek, w Radomsku poparcie zyskała Wioletta Pal, a w Sieradzu na poparcie może liczyć Paweł Osiewała. Kandydatem na prezydenta Skierniewic został Marek Pastusiak, Kutna - Ewa Rzymkowska, a Zgierza - Agata Grzelak-Makowczyńska.

Natomiast w Żyrardowie Zjednoczona Prawica poprze Wojciecha Jasińskiego.

Kandydatem na prezydenta Łomży została Agnieszka Muzyk.

Poseł PiS Marcin Horała został kandydatem na prezydenta Gdyni, Tadeusz Dzwonkowski - Tczewa, a Robert Kujawski - Słupska.

Z kolei w Raciborzu na poparcie Zjednoczonej Prawicy liczyć może Dariusza Polowy. W Wodzisławiu Śląskim kandydatem na prezydenta został Witold Kacała, w Żorach - Dariusz Domański, w Chorzowie - Leszek Piechota, w Mysłowicach - Tomasz Papaj, w Świętochłowicach - Janina Zięba, a w Tychach - Anita Skapczyk.

W Starachowicach poparcie uzyskał Marek Materek, a w Ełku - Tomasz Andrukiewicz.

Natomiast kandydatem na prezydenta Skarżyska-Kamiennej został Mariusz Bodo, Kalisza - Piotr Kaleta, Leszna - Adam Kośmider, a Ostrowa Wielkopolskiego - Łukasz Mikołajczyk.

W spotkaniu, poza szefem rządu i prezesem partii, uczestniczyli też m.in. wicepremierzy - Beata Szydło i Piotr Gliński, marszałkowie Sejmu i Senatu Marek Kuchciński i Stanisław Karczewski, szef gabinetu politycznego premiera Marek Suski, szef klubu PiS, wicemarszałek Sejmu Ryszard Terlecki, rzeczniczka partii, wicemarszałek Sejmu Beata Mazurek, minister obrony Mariusz Błaszczak, szefowa MRPiPS Elżbieta Rafalska, wiceprezes partii, b. minister obrony narodowej Antoni Macierewicz.

Przed rozpoczęciem posiedzenia Ryszard Terlecki potwierdził w rozmowie z PAP, że Komitet będzie zajmował się sprawą akceptacji kolejnych kandydatów PiS na najbliższe wybory samorządowe.

Pod koniec kwietnia prezes Kaczyński zaprezentował kandydatów Zjednoczonej Prawicy na prezydentów miast wojewódzkich. Kandydatem na prezydenta Warszawy został wiceszef resortu sprawiedliwości, przewodniczący komisji weryfikacyjnej Patryk Jaki, posłanka PiS Małgorzata Wassermann została wytypowana na kandydata na prezydenta Krakowa, a Kacper Płażyński na prezydenta Gdańska. We Wrocławiu kandydatką została posłanka PiS Mirosława Stachowiak-Różecka.

Kandydatem Zjednoczonej Prawicy na prezydenta Białegostoku będzie poseł Jacek Żalek z Porozumienia, Bydgoszczy - Tomasz Latos, Gorzowa Wielkopolskiego - Sebastian Pieńkowski, Katowic - popierany przez PiS, lecz niebędący członkiem partii Marcin Krupa. W Kielcach Zjednoczona Prawica poprze kandydaturę Wojciecha Lubawskiego, w Lublinie wystawi Sylwestra Tułajewa z PiS, a w Łodzi posła PiS Waldemara Budę.

W Olsztynie kandydatem na prezydenta będzie Michał Wypij z Porozumienia, w Opolu - Violetta Porowska, w Poznaniu - Tadeusz Zysk, a w Rzeszowie - Wojciech Buczak. Kandydatem na prezydenta Szczecina będzie Bartłomiej Sochański, Torunia - Zbigniew Rasielewski, Zielonej Góry - Piotr Barczak.

W maju Komitet Polityczny PiS zaakceptował ponad 40 kandydatur na prezydentów mniejszych miast. Wśród nich znalazł się m.in. wiceszef MON Wojciech Skurkiewicz (PiS), który będzie ubiegał się o funkcję prezydenta Radomia.

Pierwsza tura wyborów samorządowych ma się odbyć jesienią, w jedną z trzech niedziel: 21 października, 28 października lub 4 listopada br. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw.