Nominacja na stopień generalski to dowód docenienia dotychczasowej służby, ale i zobowiązanie – powiedział prezydent Andrzej Duda, który wręczył w środę awanse i odznaczenia. Podkreślał więzi z USA; wyraził życzenie, by armia była liczniejsza i jak najnowocześniejsza.
      
            "To wielki moment w życiu każdego żołnierza - wejść do korpusu polskiej generalicji, uzyskać kolejną nominację na wyższy stopień generalski. Ale to obok docenienia dotychczasowej służby, jej niezwykłego waloru, także wielkie zobowiązanie do realizowania dzieła strzeżenia Rzeczypospolitej, dowodzenia żołnierzami, do tego, aby stać na straży bezpieczeństwa Polski" - powiedział prezydent. "Za to wam z całego serca dziękuję, że tak znakomicie służyliście dotychczas, i proszę o jeszcze" – dodał.

Podkreślił, że uroczystość odbywa się w roku stulecia odzyskania przez Polskę niepodległości. „To przede wszystkim wydarzenie radosne, wydarzenie wspaniałe. Ten rok i dzisiejsze święto to rocznice wielkiego polskiego zwycięstwa, odzyskania niepodległości i zwycięstwa w Bitwie Warszawskiej, wielkiej bitwie, w której polscy żołnierze - ze wszystkich warstw społecznych, dowodzeni przez wspaniałych dowódców (…) zdołali obronić Warszawę, zdołali obronić Polskę, ale zdołali przede wszystkim obronić także i Europę przed komunistycznym zalewem, przed czerwoną zarazą" – mówił Duda.

"Polska istnieje, Polska przetrwała wtedy; dzięki bohaterstwu polskiego żołnierza wróciła na mapę po II wojnie światowej. Dzisiaj, dzięki odwadze i bohaterstwu polskich żołnierzy, Polska rozwija się, bo oni stoją na straży naszego bezpieczeństwa" - powiedział prezydent.

Prezydent: służba żołnierska to nie jest łatwy chleb

Wyraził uznanie dla żołnierzy i ich bliskich. "Służba żołnierska to nie jest łatwy chleb. To niebezpieczeństwo, wielka odpowiedzialność, to bardzo często także i długotrwała nieobecność w domu. Dziękuję za to najbliższym - za to, że razem ze swoimi mężami i ojcami służą Rzeczypospolitej - bo tak to trzeba nazwać - państwo także służycie" – podkreślił prezydent.

Przypomniał, że trwają prace nad nowym systemem kierowania i dowodzenia oraz modernizacja techniczna armii. "Chcemy żeby była większa, supernowocześnie wyposażona; chcemy, żeby w jeszcze większym i lepszym stopniu zapewniała bezpieczeństwo nam tutaj w Polsce, ale mogła także, jeżeli potrzeba w ramach zobowiązań sojuszniczych, nieść pokój i bezpieczeństwo w innych częściach świata, tam, gdzie jest ono potrzebne, tam gdzie go brakuje" - mówił prezydent.

Podkreślał znaczenie relacji wojskowych z USA i historyczne więzi obu krajów. "Polsko-amerykańska przyjaźń wojskowa, nasze braterstwo broni jest starsze niż Deklaracja Niepodległości Stanów Zjednoczonych, jest starsze niż amerykańska konstytucja" – powiedział, przypominając wkład Tadeusza Kościuszki i Kazimierza Pułaskiego w amerykańską walkę o niepodległość. Przypomniał udział w wojnie z 1920 r. 7. Eskadry Myśliwskiej im. Tadeusza Kościuszki, w której służyło 17 obywateli Stanów Zjednoczonych.

Życzył, „aby na tej ziemi nigdy nie zginął żaden żołnierz Stanów Zjednoczonych, aby dzięki naszej współpracy Polska zawsze cieszyła się pokojem, dobrym rozwojem i dobrobytem".

Gen. Andrzejczak naczelnym dowódcą na czas wojny

Wśród odznaczonych znalazł się dowódca Gwardii Narodowej stanu Illinois gen. dyw. Richard J. Hayes, który otrzymał Krzyż Komandorski z Gwiazdą Orderu Zasługi RP za wybitne zasługi w rozwijaniu polsko-amerykańskiej współpracy wojskowej. "Dziękuję za pańskie zaangażowanie we współpracę z polskim wojskiem i za przekazywane doświadczenia" – zwrócił się doń Duda.

Prezydent wręczył 11 nominacji – 10 na stopnie generalskie i jedną admiralską. Szefa Sztabu Generalnego gen. broni Rajmunda Andrzejczaka prezydent wskazał jako osobę przewidziana do mianowania na naczelnego dowódcę na czas wojny.

Na pierwszy generalski stopień - generała brygady – zostali mianowani pułkownicy Robert Drozd (szef zarządu kierowania i dowodzenia w Sztabie Generalnym WP), Karol Dymanowski (dyrektor departamentu polityki zbrojeniowej MON), Dariusz Pluta (szef Inspektoratu Uzbrojenia), Dariusz Ryczkowski (dyrektor departamentu infrastruktury MON) oraz Piotr Trytek (dowódca 12. Brygady Zmechanizowanej w Szczecinie).

Awanse na stopień generała dywizji otrzymali generałowie brygady: dowódca 12. Dywizji Zmechanizowanej Maciej Jabłoński, szef Inspektoratu Wsparcia Sił Zbrojnych Dariusz Łukowski, zastępca dowódcy operacyjnego rodzajów sił zbrojnych Tadeusz Mikutel, dowódca WOT Wiesław Kukuła oraz szef sztabu Dowództwa Operacyjnego Rodzajów Sił Zbrojnych Tomasz Piotrowski.

Na stopień wiceadmirała (odpowiednik generała dywizji) został awansowany dowódca Centrum Operacji Morskich–Dowództwa Komponentu Morskiego kontradmirał Jerzy Krzysztof Jaworski. Prezydent wręczył także odznaczenia państwowe zasłużonym w sprawach obronności.

15 sierpnia przypada rocznica zwycięskiej dla Polski bitwy w wojnie 1920 roku. Dzień ten został ogłoszony świętem Wojska Polskiego w 1923 r. i pozostawał nim do roku 1947. Później dzień wojska obchodzono 12 października w rocznicę bitwy pod Lenino, by upamiętnić udział w tej batalii dywizji im. Tadeusza Kościuszki. Od 1992 roku święto Wojska Polskiego ponownie jest obchodzone w połowie sierpnia.