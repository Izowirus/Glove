Jestem głęboko przekonany, że niezależnie od tego, kto ma jakie poglądy, kto skąd pochodzi, wszyscy cieszymy się z tego, że mamy wolną Polskę - mówił w niedzielę premier Mateusz Morawiecki podczas pikniku w kancelarii premiera z okazji 100. rocznicy odzyskania niepodległości.
      
            "Możemy ją (Polskę - PAP) sobie po swojemu urządzać - to jest podstawowy warunek tego, żeby Polska stawała się coraz silniejsza, zasobniejsza, szczęśliwsza, bo wcześniej tak było, że owoce naszego wzrostu w czasach okupacji niemieckiej, ktoś inny konsumował, ktoś inny korzystał na naszej ciężkiej pracy" - powiedział szef rządu.

"Dzisiaj nasz dom możemy sami sobie bardziej sprawiedliwie, efektywnie urządzać i po to jest też święto, którym mamy potwierdzić właśnie nasze możliwości, otwarcie na nowe lata, na lata, gdzie patrzymy w przyszłość i staramy się rozpoznać te znaki przyszłości, bo te nasze święto, to wielkie zobowiązanie wobec bohaterów sprzed 100 lat" - dodał Morawiecki.