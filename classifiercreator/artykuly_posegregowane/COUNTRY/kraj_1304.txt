PAP/Paweł Supernak
                                        

            Bezpartyjny kandydat na prezydenta Warszawy Jacek Wojciechowicz zapowiedział we wtorek, że jeśli zostanie prezydentem stolicy, to w ciągu jednej kadencji wybuduje nowoczesny obiekt lekkoatletyczny na Skrze. Uważa, że jest on niezbędny do podtrzymania rozwoju warszawskiego sportu.
      
            We wtorek Wojciechowicz oraz prezes Zarządu Robotniczego Klubu Sportowego Skra Krzysztof Kaliszewski podpisali list intencyjny, w którym podkreślili, że uważają, iż budowa nowoczesnej obiektu lekkoatletycznego na terenach RKS Skry - będących własnością m.st. Warszawy - "jest niezbędna dla podtrzymania rozwoju warszawskiego sportu". "Klub, który wychował tak wielu wspaniałych sportowców, rozsławiających Warszawę i Polskę na całym świecie, bezwzględnie zasługuje na obiekt nowoczesny i zapewniający komfortowe warunki do pracy i treningów" - ocenili.

Wojciechowicz oraz Kaliszewski zapewnili, że dołożą wszelkich starań, by po wyborach samorządowych wspierać projekt budowy obiektu lekkoatletycznego. Zadeklarowali również, że od momentu podpisania listu będą ze sobą ściśle współpracować, aby zrealizować inwestycję i przyczynić się do rozwoju sportu na stadionie Skry.

Wojciechowicz zobowiązał się, że jeśli wygra wybory i zostanie prezydentem Warszawy to zrealizuje tę inwestycję w ciągu jednej kadencji samorządowej.

Kaliszewski ocenił z kolei, że doświadczenie i kompetencje Wojciechowicza "dają gwarancję, że inwestycja zostanie zrealizowana".

Wojciechowicz przekonywał podczas konferencji prasowej, że Skrze można przywrócić świetność i faktycznie może się ona stać "perłą" warszawskiej lekkoatletyki, ponieważ - jak zwrócił uwagę - w stolicy nie ma stadionu lekkoatletycznego.

Kandydat na prezydenta podkreślił także, że chce aby miasto bardziej zaangażowało się w finansowanie sportu w Warszawie.