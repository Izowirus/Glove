To zaklinanie rzeczywistości; z funkcjonowaniem Trybunału Konstytucyjnego nie ma żadnego problemu - podkreśla w wywiadzie dla najnowszego tygodnika "Sieci" prezes TK Julia Przyłębska.
      
            Fragment wywiadu z prezes TK ukazał się w niedzielę na portalu wPolityce.

Julia Przyłębska w wywiadzie odnosi się m.in. do argumentu opozycji, że Trybunału Konstytucyjnego w Polsce już nie ma. "To zaklinanie rzeczywistości. Trybunał rozpoznaje sprawy, sędziowie spotykają się na Zgromadzeniach Ogólnych. Z funkcjonowaniem TK nie ma żadnego problemu" - podkreśliła.

Prezes TK przypomniała, że "to obecna opozycja w 2015 r., tuż po zwycięstwie prezydenta Andrzeja Dudy, uchwaliła ustawę, która umożliwiała wybranie sędziów przedwcześnie („na zapas”)".

Jak zauważyła, "niewielu prawników czy komentatorów wyraziło swój sprzeciw wobec działań tak wyraźnie sprzecznych z prawem". "Tak się spieszono, że naruszono regulacje dotyczące podmiotów mających prawo zgłaszania kandydatów i przepisy dotyczące terminów" - dodała Przyłębska.

Według niej "to świadczy o tym, że mamy do czynienia z podwójnymi standardami i że tu nie chodzi o merytoryczną dyskusję".

"To jest walka polityczna, której narzędziami są relatywizm, uznaniowość, nihilizm prawniczy. Ma ona w konsekwencji doprowadzić do anarchii i bezprawia w Polsce. Włączają się w te działania zewnętrzne podmioty, począwszy od innych państw, poprzez instytucje sądowe tych krajów, skończywszy na Komisji Weneckiej, która tworzy bezpodstawne, niemerytoryczne opinie" — podkreśla Prezes Trybunału Konstytucyjnego.

Przyłębska odnosi się też do kwestii sędziów Sądu Najwyższego. "Sędziowie SN zatracili się w walce o swoje przywileje i o swoją pozycję. Zaangażowali się w walkę polityczną i żadne słowa tego nie zmienią. Zapomnieli, że są powołani do tego, by służyć społeczeństwu" – oceniła.