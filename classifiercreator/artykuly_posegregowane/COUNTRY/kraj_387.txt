Wzmocnienie obecności wojsk USA na wschodniej flance NATO, rozwój Inicjatywy Trójmorza i formatu Bukaresztańskiej Dziewiątki oraz polsko-rumuńska współpraca wojskowa - były tematami piątkowego spotkania prezydenta Andrzeja Dudy z przewodniczącym Senatu Rumunii Calinem Popescu-Tariceanu.
      
            Popescu-Tariceanu wraz z delegacją przebywa w Polsce z dwudniową wizytą na zaproszenie marszałka Senatu Stanisława Karczewskiego.

Kancelaria Prezydenta podkreśliła, że ważnymi tematami - poruszonymi podczas spotkania - były kwestie związane ze współpracą militarną oraz gospodarczą Polski i Rumunii ze Stanami Zjednoczonymi. Poruszono m.in. kwestie wzmocnienia amerykańskiej obecności na wschodniej i południowo-wschodniej flance NATO oraz bieżącą sytuacje bezpieczeństwa w basenie Morza Czarnego.

Prezydent oraz przewodniczący Senatu Rumunii omówili również szczegóły dotyczące współpracy energetycznej i infrastrukturalnej w regionie Trójmorza.

Ponadto strona rumuńska przedstawiła najważniejsze priorytety Bukaresztu w zakresie polityki europejskiej i planowanej w przyszłym roku prezydencji rumuńskiej w Radzie Unii Europejskiej.

Z Popescu-Tariceanu w piątek spotkali się również marszałek Sejmu Marek Kuchciński oraz marszałek Senatu Stanisław Karczewski.