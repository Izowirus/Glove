System finansowy w Polsce jest stabilny, a instytucje gotowe do działań, jeśli będą konieczne - oświadczył w piątek p.o. przewodniczącego KNF Marcin Pachucki. Jak dodał, wewnętrzna kontrola w Komisji ruszy w poniedziałek.
      
            „System finansowy Polsce jest stabilny. Instytucje bezpieczeństwa finansowego w Polsce są gotowe do podejmowania działań, jeśli one będą konieczne" - powiedział Pachucki dziennikarzom w czasie Kongresu 590 w Rzeszowie.

Podkreślił, że "działania jednej osoby nie mogą wpływać na reputację, rękojmię całej Komisji Nadzoru Finansowego, a przede wszystkim tych, którzy na co dzień bardzo intensywnie pracują, żeby system w Polsce był stabilny”. I wykonują swoją pracę bardzo dobrze - dodał.

Podkreślił jednocześnie, że nad systemem finansowym w Polsce czuwa nie tylko KNF, ale także ministerstwo finansów, NBP i BFG.

Jak mówił Pachucki, priorytetem dla niego jest kontynuacja działalności zarówno Komisji Nadzoru Finansowego, jak i Urzędu KNF. Dodał, że ma nadzieję, że dzień po dniu zaufanie zostanie odbudowane.

P.o. szefa KNF poinformował także, że w poniedziałek rusza kontrola wewnętrzna „w zakresie działań byłego przewodniczącego” Komisji Marka Chrzanowskiego. Zaznaczył, że Komisja współpracuje z CBA i prokuraturą, którym przekazuje wszystkie informacje i dokumenty. „U nas oczywiście kontrola wewnętrzna także będzie wyjaśniać te informacje" - dodał.

Pytany, jak długo będzie pełnił swoją funkcję, powiedział, że nie ma takiej wiedzy. "Mam nadzieję, że pan premier bardzo szybko podejmie decyzję w tym zakresie" - powiedział. „Moim zdaniem sytuacja tymczasowa nie służy odzyskaniu reputacji Komisji” - mówił Pachucki, dodając, że liczy, iż odpowiednie decyzje zostaną podjęte szybko.

W czwartek KNF poinformowała, że prezes Rady Ministrów Mateusz Morawiecki odwołał z dniem 14 listopada 2018 r. Marka Chrzanowskiego ze stanowiska przewodniczącego Komisji Nadzoru Finansowego oraz powierzył pełnienie obowiązków przewodniczącego komisji Marcinowi Pachuckiemu, dotychczasowemu zastępcy przewodniczącego KNF.

Marcin Pachucki będzie sprawował tę funkcję do czasu powołania nowego przewodniczącego KNF.