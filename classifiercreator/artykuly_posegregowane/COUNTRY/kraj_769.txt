Mam nadzieję, że spotkamy się dziś na marszu, którym będziemy czcili stulecie odzyskania niepodległości; bardzo byśmy chcieli, by był to biało-czerwony marsz, który zgromadzi nas pod naszymi narodowymi barwami - powiedział w niedzielę prezydent Andrzej Duda.
      
            

"Radujmy się, cieszmy się, bądźmy razem, to jest wyjątkowy dzień i bardzo wszystkim dziękuję za przybycie, za obecność. Mam nadzieję, że z większością państwa spotkamy się jeszcze na marszu dzisiaj, którym również będziemy dziś czcili stulecie odzyskania niepodległości" - podkreślił prezydent, przemawiając przed Pałacem Prezydenckim.

Jak dodał, "bardzo byśmy chcieli, żeby to był biało-czerwony marsz, żeby to był marsz, który zgromadzi nas wszystkich razem, ręka w rękę, pod naszymi narodowymi sztandarami, pod naszymi narodowymi barwami".

Prezydent życzył też wszystkim "miłego dnia i wspaniałego, udanego, niezwykłego święta stulecia odzyskania niepodległości".