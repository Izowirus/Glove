Kraków, 13.05.2018. Prezydent Andrzej Duda (3L), podsekretarz stanu w Kancelarii Prezydenta RP Wojciech Kolarski (2P) i senator Anna Maria Anders (P) w towarzystwie przeora o. Grzegorza Prusa (2L) i generała zakonu Paulinów o. Arnolda Chrapkowskiego (L) zwiedzają Kryptę Zasłużonych w klasztorze OO. Paulinów na Skałce w Krakowie, 13 bm.

                                        

            Prezydent Andrzej Duda podczas wizyty w Krakowie odwiedził kryptę pod Wieżą Srebrnych Dzwonów w Katedrze na Wawelu i uczcił pamięć pary prezydenckiej Lecha i Marii Kaczyńskich oraz marszałka Józefa Piłsudskiego - poinformowała w niedzielę Kancelaria Prezydenta.
      
            Prezydent Lech Kaczyński wraz z małżonką zginęli 10 kwietnia 2010 roku w katastrofie samolotu pod Smoleńskiem w drodze do Katynia na uroczystości 70. rocznicy zbrodni katyńskiej. W katastrofie zginęły także 94 inne osoby, w tym wielu wysokich rangą urzędników państwowych, dowódców wojskowych oraz duchownych.

Uroczystości pogrzebowe prezydenckiej pary odbyły się w Krakowie 18 kwietnia 2010 r. Lech i Maria Kaczyńscy spoczęli w sarkofagu w krypcie pod Wieżą Srebrnych Dzwonów na Wawelu.

W krypcie, w której znajduje się sarkofag Lecha i Marii Kaczyńskich, znajduje się także tablica ku czci ofiar katastrofy pod Smoleńskiem. Na tablicy widnieją: łacińska sentencja "Corpora dormiunt, vigilant animae" (Ciała śpią, dusze czuwają), napis: "Pamięci ofiar katastrofy w Smoleńsku 10 kwietnia 2010 r." oraz nazwiska ofiar katastrofy.