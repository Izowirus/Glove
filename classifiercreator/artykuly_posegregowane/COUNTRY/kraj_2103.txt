Świat został prawie całkowicie opanowany przez tzw. ideologię ponowoczesności, która zmienia sytuację duchową Europy - mówił w poniedziałek w Kalwarii Pacławskiej k. Przemyśla przewodniczący Konferencji Episkopatu Polski abp Stanisław Gądecki.
      
            Abp Gądecki, metropolita poznański przewodniczył w poniedziałek w Kalwarii Pacławskiej k. Przemyśla uroczystej mszy św. w czasie Wielkiego Odpustu Wniebowzięcia Najświętszej Marii Panny. W ramach odpustu odbywają się uroczystości z okazji 350 lat kalwaryjskiego Sanktuarium Męki Pańskiej i Matki Bożej Kalwaryjskiej.

Hierarcha w homilii wygłoszonej w czasie mszy św. zauważył, że świat został „prawie całkowicie opanowany przez tzw. ideologię ponowoczesności”, która „istotowo zmienia sytuację duchową Europy”.

„Pod jej wpływem społeczeństwa ponowoczesne przyjmują cechy społeczeństw utopijnych, czyli zaczynają wierzyć w możliwość osiągnięcia ziemskiej nieśmiertelności i doskonałości” – podkreślił abp Gądecki.

Wskazał, że ideologia ta uczyniła z kultury swoje narzędzie, a jej energia jest skierowana na wyzwolenie, na nieustanną emancypację.

„Co brzmi bardzo miło dla ucha każdego człowieka. Jest ona przeznaczona na wyzwolenie się od wszystkich tradycyjnych struktur, także od rodzin, które mają rzekomo człowieka zniewalać i alienować, a proces ten przypomina obieranie cebuli: warstwa po warstwie, aż do skutku, aż nic nie pozostanie” – podkreślił arcybiskup.

Abp Gądecki: doszło do odwrócenia systemu wartości

W jego ocenie doszło do odwrócenia systemu wartości, gdzie kulturę wyrzeczenia i ideały ma zastąpić „kultura natychmiastowego spełnienia i przyjemności”.

„Wolność ma odtąd oznaczać wyłącznie oswobodzenie się od nakazów i praw. Skutkiem tego ma nastąpić oddanie człowieka we władzę jego popędów, które zaczynają nim rządzić, redukując go do stanu zwierzęcego. Wolność ma oznaczać odtąd nieograniczoną konsumpcję, która staje się religią” – wskazywał duchowny.

Zauważył, że w tej ideologii piętnuje się ludność Trzeciego Świata, która odmawia udziału w programach planowania rodziny, rodziców, za to, że czegoś wymagają od swoich dzieci, aby okazały siłę charakteru, i rodziny wielodzietne, które przedkładają bogactwo ludzkich relacji nad liczbę posiadanych przedmiotów.

„Wszystko to jest uważane przez ponowoczesność za przestępstwo” – mówił abp Gądecki.

Podkreślił, że autorzy tej ideologii nie posługują się jednak do osiągnięcia swojego celu tradycyjnym terrorem, który po doświadczeniach rewolucji francuskiej, bolszewickiej i nazistowskiej okazał się nieskuteczny, ale jego miękkim odpowiednikiem. Jak mówił - jest to co raz szczelniejszy system prawny, stojący na straży nowej ideologii, oraz przemoc symboliczna, uprawiana przez media i ośrodki opiniotwórcze.

„Jeśli ktoś coś mówi, nie trzymając się narzuconych ścieżek, media natychmiast reagują zarzucając mu populizm. Przez swój materialistyczny charakter ponowoczesność pozostaje ideą głęboko marksistowską, starającą się usunąć wszelką myśl metafizyczną, a nawet samą obecność Boga, spychając religię do sfery ściśle prywatnej” – wskazywał hierarcha.

Odsłonięcie pomnika Jana Pawła II

Po mszy świętej, w ramach jubileuszowych obchodów 350-lecia kalwaryjskiego sanktuarium został odsłonięty pomnik papieża pielgrzyma - Jana Pawła II, który 50 lat temu, w 1968 r. jako jeszcze kardynał Karol Wojtyła, ówczesny metropolita krakowski, gościł na kalwaryjskim wzgórzu podczas uroczystości z okazji 300. rocznicy założenia Sanktuarium.

Natomiast na wieczór zaplanowano wystawienie - premierowe - oratorium „Oto Matka Twoja” skomponowanego specjalnie na obchody jubileuszowe przez krakowskich kompozytorów: Piotra Pałkę i Pawła Bębenka.

Kalwaria Pacławska to jedno z najbardziej znanych miejsc kultu w Polsce, często nazywane Jerozolimą Wschodu. Kalwarię Pacławską założył w XVII wieku wojewoda podolski, kasztelan krakowski Andrzej Maksymilian Fredro herbu Bończa (1620-1679). Po powrocie z pielgrzymki do Ziemi Świętej postanowił możliwie jak najwierniej przenieść w okolice Przemyśla miejsca związane z Męką Pańską.

W XVII w. do Kalwarii z Kamieńca Podolskiego trafił cudowny obraz Matki Bożej, przed którym niegdyś modlili się królowie: Jan Kazimierz i Jan III Sobieski oraz polscy hetmani i książęta, a 50 lat temu - kard. Karol Wojtyła. W księgach klasztornych i sanktuaryjnych odnotowano ponad 50 cudów.

Ze względu na szczególny kult Męki Pańskiej Kalwaria Pacławska nazywana jest Jerozolimą Wschodu, a z kolei na obecność cudownego obrazu Matki Bożej i umiłowanie Maryi przez wiernych, nosi też miano Jasnej Góry Podkarpacia. Jest jednym z najbardziej znanych miejsc pielgrzymkowych w Polsce. Kult Matki Bożej Kalwaryjskiej datuje się już od XVIII stulecia.