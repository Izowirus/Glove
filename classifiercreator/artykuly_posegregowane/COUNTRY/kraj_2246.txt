Warszawa, 01.08.2018. Prezydent Andrzej Duda (C) razem z mieszkańcami stolicy śpiewa "(nie)zakazane piosenki" powstańcze, 1 bm. na placu Piłsudskiego w ramach obchodów 74. rocznicy wybuchu Powstania Warszawskiego. (cat)  PAP/Tomasz Gzell 
                                        

            Prezydent Andrzej Duda wraz z warszawiakami śpiewał w środę wieczorem na stołecznym pl. Piłsudskiego powstańcze piosenki. Przy wsparciu profesjonalnych muzyków zabrzmiały m.in. takie utwory jak: "Sanitariuszka Małgorzatka" czy "Warszawskie dzieci".
      
            Koncert "Warszawiacy śpiewają (nie)zakazane piosenki" jest częścią obchodów 74. rocznicy wybuchu Powstania Warszawskiego. Akcja śpiewania powstańczych piosenek odbywa się już po raz 12.

Jej uczestnicy otrzymali śpiewniki. Teksty były też widoczne na telebimach. Śpiewających jak co roku wspierali profesjonalni muzycy. Wystąpił chór i orkiestra pod dyrekcją Jana Stokłosy. Na scenie pojawił się też też obecny Chór Warszawiaków oraz soliści - Paulina Grochowska, Maciej Pawlak i Jakub Wocial.

Plac Piłsudskiego wypełniony był warszawiakami; pomiędzy poszczególnymi piosenkami na telebimach wyświetlane były wspomnienia powstańców, przedstawiano także historię walk powstańczych.

Powstanie Warszawskie było największą akcją zbrojną podziemia w okupowanej przez Niemców Europie. 1 sierpnia 1944 r. do walki w stolicy przystąpiło ok. 40-50 tys. powstańców. Planowane na kilka dni trwało ponad dwa miesiące. W czasie walk w Warszawie zginęło ok. 18 tys. powstańców, a 25 tys. zostało rannych. Straty wśród ludności cywilnej były ogromne i wynosiły ok. 180 tys. zabitych. Pozostałych przy życiu mieszkańców Warszawy, ok. 500 tys., wypędzono z miasta, które po Powstaniu zostało niemal całkowicie spalone i zburzone.