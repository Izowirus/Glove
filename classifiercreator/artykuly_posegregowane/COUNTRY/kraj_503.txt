To Platforma Obywatelska chciała, abym był "jedynką" w wyborach do sejmiku wojewódzkiego – mówi w rozmowie z portalem Niezalezna.pl, wicemarszałek woj. śląskiego Wojciech Kałuża, który przystępując do programowego porozumienia prawicy umożliwił PiS samodzielne rządy w regionie.
      
            Wojciech Kałuża to były wiceprezydent Żor i żorski radny, który startując do sejmiku z list Koalicji Obywatelskiej zdobył 25,1 tys. głosów. W ubiegłym tygodniu szef KPRM Michał Dworczyk poinformował na konferencji prasowej przed inauguracyjną sesją Sejmiku Woj. Śląskiego o porozumieniu programowym PiS z Kałużą. Dzięki temu PiS zyskało większość w sejmiku województwa śląskiego, a sam Kałuża został jednym z wicemarszałków regionu.

Decyzja Kałuży ws. zawarcia porozumienia z PiS spotkała się z ostrą reakcją jego ugrupowania. Szefowa śląskiej Nowoczesnej, posłanka Monika Rosa poinformowała, że radny przestał być członkiem partii. Rosa diagnozowała, że Kałuża, przystępując do porozumienia z PiS "oszukał swoich wyborców, wyborców Koalicji Obywatelskiej". Zdaniem wiceszefa PO Borysa Budki, "Kałuża oszukał ponad 20 tys. wyborców, którzy na niego głosowali, za cenę osobistych korzyści zdradził wartości, pod którymi podpisywał się, startując z listy Koalicji Obywatelskiej".

Kałuża pytany w czwartek przez portal Niezalezna.pl o powody swojej decyzji, powiedział że w tej sprawie "trzeba wyjaśnić kilka kwestii". "Ja szczególnym ulubieńcem (szefowej partii) Katarzyny Lubnauer nigdy nie byłem" - ocenił. "Nieprawdą jest - jak obecnie twierdzi Joanna Schmidt - że poparłem Lubnauer w kontrze do Ryszarda Petru. Nie poparłem jej, +mięty+ pomiędzy nami nie było" - powiedział Kałuża o Lubnauer.

"Za to, że znalazłem się na +jedynce+ listy do sejmiku z okręgu rybnickiego, nie ponosi odpowiedzialności Monika Rosa, bo tak nie było" - podkreślił. Dodał, że rozmawiał "głównie z ludźmi z Platformy Obywatelskiej, Nowoczesna była raczej wstrzemięźliwa". "Precyzuję to, bo obserwuję, co się dzieje i co mówi. Główną rolę odegrali prominentni działacze Platformy Obywatelskiej, ja się od nich wywodziłem i dla nich wygodniej było, gdybym ja był kandydatem niż kandydat stricte Nowoczesnej" - dodał.

Dopytywany, kim są ludzie z Platformy Obywatelskiej, o których mówi, Kałuża wyjaśnił, że rozmawiał z szefem śląskiej PO Wojciechem Saługą. "To były bezpośrednie i kluczowe rozmowy, które odbywałem" - dodał Kałuża.

Proszony o zrelacjonowanie, co się stało przez kilkanaście dni od ogłoszenia wyników wyborów, do podjęcia przez niego decyzji, Kałuża powiedział: "Wygrywa wybory PiS, zarówno pod względem liczby mandatów, jak i liczby głosów. Na potrzeby działań anty-PiS powstała koalicja, o której nigdy wcześniej się nie mówiło: Platforma Obywatelska, Nowoczesna, SLD, PSL. Czyli konserwowanie układu. A ja się na to z nikim nie umawiałem". "A już na pewno nigdy się nie umawiałem na to, że województwem śląskim - w myśl zawartego porozumienia koalicyjnego - będzie rządziło dwóch członków SLD" - dodał.

Jak wyjaśnił, "w zarządzie województwa śląskiego jest pięć osób: marszałek, dwóch wicemarszałków i dwóch członków zarządu". "I w tym gremium dwóch członków w zarządzie miało otrzymać SLD, choć ma tylko dwóch radnych, czyli tyle samo co Nowoczesna, do tego jeszcze jeden członek zarządu z PSL. Przecież Koalicja Obywatelska i tak nie miałaby prawa rządzić województwem śląskim, bo byłaby w mniejszości w zarządzie" - zaznaczył Kałuża.

"Trzeba sobie szczerze powiedzieć: to była kapitulacja marszałka Saługi w stosunku do SLD, którego żądania były wielkie" - podkreślił. "Ta sytuacja przelała czarę goryczy" - dodał Kałuża.

"Mówiło się o jednej rodzinie Platformy i Nowoczesnej, a gdy przyszło do rozmowy o sprawach programowych, także o tym, za co Nowoczesna bierze odpowiedzialność w województwie, to Nowoczesnej nigdzie nie ma. I tak ta koalicja nie miałaby prawa rządzić, z tak zachłannym Sojuszem Lewicy Demokratycznej. Nie, na to się nie godziłem" - powiedział Kałuża. Na pytanie, czy jego decyzja zapadła jeszcze przed rozmowami z PiS, wtedy gdy dowiedział się o planowanym składzie zarządu, Kałuża odpowiedział: "Tak".

W październikowych wyborach PiS uzyskało 22 mandaty w sejmiku woj. śląskiego. Koalicja Obywatelska zdobyła 20 mandatów, SLD wprowadziło 2 radnych, a PSL – 1.