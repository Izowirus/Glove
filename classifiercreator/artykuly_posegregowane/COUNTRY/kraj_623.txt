Oskarżenia posła PO Borysa Budki dotyczące sejmiku śląskiego są niczym nieuprawnione - ocenił w środę szef KPRM Michał Dworczyk, odnosząc się do zapowiedzi posła PO dotyczącej zawiadomienia do prokuratury o możliwości popełnienia przestępstwa korupcji politycznej.
      
            Przed środową, pierwszą sesją sejmiku VI kadencji jeden z radnych wybranych z list Koalicji Obywatelskiej, rekomendowany przez Nowoczesną Wojciech Kałuża, dołączył do porozumienia programowego prawicy. Tym samym PiS zyskało większość w Sejmiku Woj. Śląskiego.

Na briefingu prasowym zorganizowanym w przerwie środowego posiedzenia sejmiku b. minister sprawiedliwości, poseł PO Borys Budka zapowiedział złożenie zawiadomienia do prokuratury o możliwości popełnienia przestępstwa korupcji politycznej.

Dworczyk, komentując słowa posła Platformy na antenie Polskiego Radia 24, podkreślił, że są to "niczym nieuprawnione oskarżenia". "Myślę, że osoby, pod adresem których padają takie sformułowania,  powinny rozważyć wejście na drogę sądową" - powiedział.

Minister zaznaczył, że "naruszanie dóbr osobistych i takie ataki bezpodstawne nie mogą pozostawać bezkarne". "To nie jest tak, że politycy mogą obrażać inne osoby, nie licząc się z żadnymi konsekwencjami" - dodał.

Zdaniem Dworczyka "opozycja totalna przyzwyczaiła nas do tego, że w języku w przestrzeni publicznej pojawia się bardzo dużo słów obraźliwych". Jak mówił, te słowa interpretuje jako "przejaw bezsilności", a także "brak klasy".

"Trzeba od czasu do czasu przegrać - taka jest polityka, takie jest życie - natomiast wtedy warto zachować klasę, zachować się honorowo. Tego politykom PO i Nowoczesnej dzisiaj zabrakło" - powiedział Dworczyk.