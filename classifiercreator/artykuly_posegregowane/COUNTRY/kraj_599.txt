Osoba z Prokuratury Krajowej została przesunięta do Prokuratury Rejonowej - powiedział w czwartek wiceminister sprawiedliwości Michał Wójcik, pytany o to, czy ukarano kogoś w prokuraturze, że nie dość szybko podjęto działania w związku ze sprawą KNF.

      
            Wiceszef resortu sprawiedliwości był pytany w czwartek w TVN 24 czy prokurator generalny dowiedział się o tym, że do prokuratury wpłynęło zawiadomienie o rozmowie Czarnecki-Chrzanowski z gazety odpowiedział, że z pisma, które dotarło na stół prokuratora generalnego.

Chodzi o zarzuty korupcyjne, jakie pod adresem byłego szefa KNF Marka Chrzanowskiego wysunął Leszek Czarnecki w związku z ich nagraną i opublikowaną przez "Gazetę Wyborczą" rozmową z marca br.

"Prokurator Generalny podjął natychmiastową decyzję" - ocenił Wójcik i dodał, że śledztwo zostało wszczęte "w ciągu trzech dni roboczych".

Na pytanie czy ktoś w prokuraturze został ukarany, że nie dość szybko wpłynęło zawiadomienie o popełnieniu przestępstwa odpowiedział: "Według mojej wiedzy osoba z Prokuratury Krajowej została przesunięta na pierwszą linię do prokuratury rejonowej", bo jak dodał, "działanie ma być natychmiast". "Ma być pełna profesjonalizacja prokuratury i to jest realizowane" - przekonywał.

"Gazeta Wyborcza" napisała w ubiegły wtorek, że w marcu 2018 r. ówczesny przewodniczący KNF Marek Chrzanowski zaoferował biznesmenowi Leszkowi Czarneckiemu przychylność dla Getin Noble Banku w zamian za około 40 mln zł - miało to być wynagrodzenie dla wskazanego przez szefa KNF prawnika. Czarnecki nagrał rozmowę, jednak w nagraniu nie znalazła się wypowiedź Chrzanowskiego o tej kwocie. Według biznesmana, Chrzanowski miał mu pokazać kartkę, na której zapisał 1 proc., co według "Wyborczej" miało stanowić część wartości Getin Noble Banku "powiązaną z wynikiem banku".