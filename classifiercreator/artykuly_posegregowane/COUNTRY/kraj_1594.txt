Pałac Kultury i Nauki w Warszawie zostanie w poniedziałek oświetlony różowym światłem, by zwrócić uwagę na ważny temat, jakim jest profilaktyka antynowotworowa i walka z rakiem piersi.
      
            Październik na całym świecie obchodzony jest jako miesiąc walki z rakiem. Różowa iluminacja to symbol nadziei i wsparcia.

W przeszłości wśród rozświetlających się na różowo obiektów były m.in. Brama Brandenburska w Berlinie, Concert Hall w Amsterdamie, Empire State Building w Nowym Jorku, Krzywa Wieża w Pizie, Międzynarodowy Port Lotniczy w Los Angeles, opera w Sydney czy wodospad Niagara.

Stołeczny ratusz zapowiada, że w pierwszym tygodniu października w ramach Kampanii na Rzecz Walki z Rakiem Piersi bezpośrednio obsługujący mieszkańców pracownicy urzędu miasta umieszczą na klapach swych ubrań charakterystyczne różowe wstążki – od lat nieodłączny element kampanii. W warszawskiej komunikacji miejskiej i na monitorach w dzielnicowych Wydziałach Obsługi Mieszkańców wyświetlane będą okolicznościowe spoty.

Eksperci wskazują, że w Polsce wzrasta zachorowalność na raka piersi. Podkreślają, że kobiety powinny regularnie poddawać się badaniom mammograficznym oraz USG i przynajmniej raz w miesiącu kontrolować piersi samobadaniem (metoda palpacyjną). Szacunki mówią, że co roku rak piersi wykrywany jest w Polsce u około 18 tys. kobiet.