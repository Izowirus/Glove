Wrocław, 23.07.2018. Przewodniczący PO Grzegorz Schetyna podczas konferencji prasowej dotyczącej wycofania poparcia dla Kazimierza Michała Ujazdowskiego na prezydenta Wrocławia, 23 bm. we Wrocławiu. (ak/doro) Archiwum fot. PAP/Aleksander Koźmiński
                                        

            Kazimierz Ujazdowski nie był w stanie zbudować koalicji wokół swojej osoby jako kandydata w wyborach na prezydenta Wrocławia - tak przewodniczący Platformy Obywatelskiej Grzegorz Schetyna wyjaśnił rezygnację z kandydatury Ujazdowskiego w porannym wywiadzie radiowym.
      
            W poniedziałek Schetyna poinformował, że wycofuje poparcie dla kandydata na prezydenta Wrocławia Kazimierza M. Ujazdowskiego. Zapowiedział, że wspólnego kandydata Koalicji Obywatelskiej na prezydenta miasta wskaże Nowoczesna.

Schetyna w środę w radiowej Jedynce mówił, że Ujazdowski nie był w stanie zbudować takiego przekonania wśród mieszkańców Wrocławia, że jest najlepszą alternatywą dla miasta, "na nowy czas dla Wrocławia".

Szef PO zaznaczył, że uznaje go za doświadczonego i wytrawnego polityka. Przypomniał, że przez wiele lat Ujazdowski był posłem, potem parlamentarzystą europejskim z Wrocławia.

"Ale tutaj był też obiektem takiego bardzo mocnego personalnego ataku jako byłego polityka PiS i dlatego trudno było zdobyć i przekonać wrocławian do swojej kandydatury" - powiedział.

Według szefa PO rola Ujazdowskiego w polskiej polityce jeszcze się nie kończy i zostanie zaznaczona. "Nic nie kończy się na tych wyborach. On jest w gabinecie cieni Platformy Obywatelskiej, pracuje nad reformą samorządu, nad aktem odnowy Rzeczypospolitej, więc na pewno będziemy współpracować w przyszłości" - mówił.

Schetyna podkreślił, że ważna jest dla PO formuła współpracy Koalicji Obywatelskiej. "Dla nas Koalicja Obywatelska, czyli nasza formuła współpracy z Nowoczesną jest kluczem. Robimy to we wszystkich sejmikach, w wielu miastach. Dla nas to jest pomysł na całą politykę, którą będziemy prowadzić we wszystkich wyborach - tych europejskich i parlamentarnych później" - powiedział w wywiadzie radiowym.

"I rzeczywiście ta kandydatura Kazimierza Ujazdowskiego dzieliła obie partie, nie byliśmy w stanie zbudować współpracy na Dolnym Śląsku i we Wrocławiu. Tak czasami bywa; liczyliśmy, że to jednak uda się zbudować w taki otwarty sposób" - przyznał.

"Koalicja Obywatelska jest największą wartością, bo to jest formuła, która będzie gotowa już w tych wyborach, ale jestem przekonany, że w jeszcze szerszej formule w 2019 roku w wyborach parlamentarnych, żeby stanąć przeciwko PiS-owi i odebrać im władzę, więc dlatego to też kwestia takiej politycznej kalkulacji" - dodał Schetyna.

Pytany, czy w wyborach do europarlamentu uda się zbudować szerszą koalicję opozycji powiedział, że według niego będzie to trudne. "To będzie trudne, bo w Polsce nie jest łatwo tworzyć koalicje, budować porozumienie. Polska polityka bardziej jest prowadzona jednak pod znakiem sporu i rywalizacji - chęci udowodnienia drugiemu rywalowi swoich racji" - uważa szef PO.

"Ja wierzę w to, że to jest konieczne i wierzę, że można i trzeba to zbudować krok po kroku, dlatego ten pierwszy krok robimy z Nowoczesną" - zaznaczył.

"Szukamy, jesteśmy na etapie rozszerzenia tej formuły. Czy wszystkie partie opozycyjne zmieszczą się w tej formule Parlamentu Europejskiego? Jesteśmy z różnych grup politycznych - w Parlamencie Europejskim są socjaliści, liberałowie, chadecy, ale wierzę, że to trzeba zrobić" - wskazał.

"Tak jak powiedziałem - tym horyzontem politycznym są wybory parlamentarne jesienią 2019 r i wtedy wszyscy, którzy nie akceptują rządów PiS, demolowania praworządności, niszczenia trójpodziału władzy, walki z konstytucją, wolnościami, praworządnością, (...) powinni się zmieścić na tej liście. Przynajmniej stanąć koło siebie i zgodnie współpracować, żeby osiągnąć jak najlepszy wynik.

"Ja wierzę, że to jest możliwe, ale każda kampania, każdy wybory, będą tego sprawdzianem" - podkreślił szef Platformy Obywatelskiej.