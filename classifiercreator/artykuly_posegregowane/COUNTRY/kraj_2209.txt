Zmarła 28-latka zraniona nożem przez 38-letnią kobietę w miejscowości Łanięta (Łódzkie). Podczas ataku zraniony został także 12-letni chłopiec.
      
            O śmierci 28-latki poinformowała rzeczniczka łódzkiej KWP Joanna Kącka. Ze wstępnych ustaleń policji wynika, że w piątek tuż przed godz. 18 do jednego z domów w Łaniętach (pow. kutnowski) wtargnęła 38-letnia kobieta, która nożem zaatakowała 12-letniego chłopca i towarzyszącą mu 28-latkę.

Napastniczka została obezwładniona, a potem zatrzymana przez policję. Wezwane na miejsce służby medyczne przystąpiły do akcji ratowniczej, po czym obie poszkodowane osoby zostały przewiezione do szpitala, gdzie po kilku godzinach doszło do zgonu 28-latki.

Jak podała Kącka, funkcjonariusze zabezpieczyli na miejscu zdarzenia nóż oraz prawdopodobnie atrapy broni palnej. Obecnie - pod nadzorem prokuratora - trwa wyjaśnianie okoliczności zdarzenia.