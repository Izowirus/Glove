Warszawa, 06.07.2018. Marszałek Sejmu Marek Kuchciński podczas otwarcia wystawy "550-lecie Parlamentaryzmu Rzeczypospolitej", 6 bm. na Zamku Królewskim w Warszawie. (soa)   Archiwum PAP/Jacek Turczyk
                                        

            W Sejmie powołano Sekretariat Współpracy Międzyparlamentarnej Europy Środkowej i Wschodniej; jego zadaniem będzie merytoryczne i organizacyjne prowadzenie współpracy w regionie - poinformował w poniedziałek marszałek Sejmu Marek Kuchciński.
      
            "W Sejmie została powołana struktura w postaci Sekretariatu Współpracy Międzyparlamentarnej Europy Środkowej i Wschodniej, komórka analityczna i organizacyjna, której zadaniem będzie merytoryczne i organizacyjne prowadzenie współpracy w regionie" - napisał Kuchciński na Twitterze.

Dyrektor Centrum Informacyjnego Sejmu Andrzej Grzegrzółka powiedział PAP, że Sekretariat będzie funkcjonował w strukturze Biura Spraw Międzynarodowych Kancelarii Sejmu. Jak dodał, jego powołanie jest spełnieniem deklaracji strony polskiej ze Szczytów Przewodniczących Parlamentów Europy Środkowej i Wschodniej EUROWAW2017 i 2018.

"Podnosimy rangę współpracy międzyparlamentarnej w regionie - dzięki nowej komórce jeszcze bardziej poprawiona zostanie komunikacja i koordynacja wspólnych działań" - podkreślił Grzegrzółka. Jak dodał, inicjatywa jest "potwierdzeniem planów kooperacji w tej części Europy".

Według Grzegrzółki kolejną okazją do wypracowania wspólnych inicjatyw państw Europy Środkowej i Wschodniej - choćby w dziedzinie infrastruktury - będzie Forum Europa Karpat, które odbędzie się w czasie wrześniowego Forum Gospodarczego w Krynicy.

W ubiegłym tygodniu w Warszawie - w Sejmie i Senacie - odbył się III Szczyt Przewodniczących Parlamentów Europy Środkowej i Wschodniej "#EUROWAW2018". Uczestnicy szczytu dyskutowali m.in. o wzmocnieniu współpracy parlamentarnej, która jest szansą dla rozwoju regionu, zwłaszcza w dziedzinie energetyki oraz polityki transportowej. Omawiano także rolę parlamentów w polityce międzynarodowej, zrównoważonego rozwoju, współpracy regionalnej oraz polityki migracyjnej.

Organizatorami Szczytu byli marszałkowie Sejmu i Senatu Marek Kuchciński i Stanisław Karczewski.