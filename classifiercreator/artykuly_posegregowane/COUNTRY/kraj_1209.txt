Pokazałem, że jestem blisko mieszkańców, wynik wyborów mobilizuje mnie do dalszej pracy dla nich - powiedział kandydat PiS na prezydenta Lublina poseł Sylwester Tułajew (PiS) po ogłoszeniu wyników sondażu, z których wynika, że zajął drugie miejsce, a prezydentem będzie nadal Krzysztof Żuk.
      
            Według sondażu exit poll wybory na prezydenta Lublina rozstrzygnęły się w pierwszej turze. Żuk otrzymał 59,7 proc. głosów, Tułajew był drugi, uzyskał 33,2 proc. poparcia.

"Pokazałem, że jestem blisko mieszkańców i dzisiejszy wynik mobilizuje mnie do tego, żeby jeszcze bardziej wspierać mieszkańców, działać z nimi, wsłuchiwać się w ich problemy. Będę jeszcze częściej spotykać się, więcej pracować dla mieszkańców naszego miasta i naszego regionu" - powiedział Tułajew.

Podkreślił, że spodziewał się, że te wybory to będzie dla niego "trudna batalia". "Kampania była trudna, w sposób szczególny w ostatnich dniach spotykałem się z brutalną kampanią wymierzoną we mnie, ale wcześniej także były podobne sytuacje" - powiedział.

Zaznaczył, że jest zadowolony z osiągniętego wyniku. "Początek kampanii wyborczej to było kilkanaście procent poparcia dla Sylwestra Tułajewa, niektórzy pytali, kim jest Sylwester Tułajew. Przez spotkania, rozmowy, ten wynik udało się znacznie podnieść" - dodał.

"Jestem bardzo wdzięczny tym, którzy się włączyli w kampanię. Ta wielka drużyna, biało-czerwona, rzeczywiście była liczna, wiele osób mnie wspierało i za to jestem bardzo wdzięczny. Pokazaliśmy, że jesteśmy razem, że jesteśmy zespołem" - podkreślił.

Zapytany o to, co zdecydowało o wyniku wyborów, Tułajew nawiązał do hasła kampanii Żuka "Zobacz efekty". "Być może mieszkańcy zwrócili uwagę na efekty, nie zwrócili uwagi na to, że pewne dzielnice, pewne środowiska, zostały wykluczone z tej przestrzeni miasta. Ja chciałem to naprawić, zmienić. Dzisiaj mieszkańcy zdecydowali o tym, aby patrzeć na efekty, które oczywiście są dostrzegane w mieście" - powiedział

Wskazał na swoje kampanijne hasło "Łączy nas Lublin". "Ja mówiłem o tym, że łączy nas Lublin, łączy nas przyszłość, ważny jest zwykły człowiek" - przypomniał.

Zapewnił, że będzie wspierał władze samorządowe Lublina w następnej kadencji. "Lublin jest mi bardzo bliski, to moje miasto, dlatego zawsze wspierałem inwestycje, które są ważne dla mieszkańców. Przez ostanie trzy lata (od kiedy jest posłem - PAP) to było wsparcie w ministerstwach, pozyskiwanie dodatkowych środków dla Lublina. To miało miejsce wbrew kłamliwym tezom, które się pojawiały ze strony obozu urzędującego prezydenta miasta. Zawsze wspierałem dobre rozwiązania dla mieszkańców i tak pozostanie dalej" - podkreślił Tułajew.