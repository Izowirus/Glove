Warszawa, 18.06.2018. Rzecznik rządu Joanna Kopcińska podczas konferencji prasowej w Warszawie, 18 bm. (sko)  PAP/Radek Pietruszka
                                        

            Spotkanie premiera Mateusza Morawieckiego z wiceszefem KE Fransem Timmermansem to kontynuacja dialogu z Komisją Europejską - powiedziała w poniedziałek rzeczniczka rządu Joanna Kopcińska. "Praworządność w Polsce była, jest i będzie" - podkreśliła.
      
            Kopcińska oceniła, że poniedziałkowe spotkanie Morawiecki-Timmermans było dobre. "Prowadzimy rozmowy z Komisją Europejską, naszymi partnerami w Unii Europejskiej i prowadzić będziemy, wyjaśniać wątpliwości, odpowiadać na pytania" - zadeklarowała Kopcińska.

Rzeczniczka rządu dopytywana przez dziennikarzy, czy planowane są dalsze zmiany w ustawach sądowych, przypomniała, że ostatnio kilka kwestii zostało w tych ustawach "doszczegółowionych". "Reformy, które zostały przeprowadzone były przeprowadzone zgodnie z oczekiwaniami polskiego społeczeństwa" - podkreśliła.

Jak zaznaczyła, "praworządność w Polsce była, jest i będzie". Dodała, że rząd chce dokonać zmiany systemu, który nie był zmieniany przez wiele lat. "Niestety nie było do tej pory rządu, dopóki nie pojawiło się PiS i rząd Mateusza Morawieckiego, który podjąłby się tak ciężkiego zadania" - powiedziała Kopcińska.

W poniedziałek w Warszawie Morawiecki spotkał się z wiceprzewodniczącym KE, rozmowa dotyczyła stanu praworządności w Polsce. "Jesteśmy cały czas nastawieni na to, żeby znaleźć rozwiązanie i pokazujemy przez ostatnich kilka miesięcy, że rzeczywiście różne uzgodnienia miały swój ciąg dalszy" - oświadczył premier po spotkaniu. Dodał, że przedstawił Timmermansowi "listę różnych zmian, które się zadziały". Wyraził zadowolenie, że wiceszef KE wykazuje gotowość do kompromisu.

Timmermans zadeklarował gotowość do dalszego dialogu z Morawieckim i jego rządem w celu znalezienia satysfakcjonującego rozwiązania obecnych problemów dotyczących praworządności. "Otrzymałem pewne informację, którymi się zajmę, które będę analizował. Mam nadzieję, że możemy kontynuować nasz konstruktywny dialog w celu rozwiązania obecnych problemów" - powiedział Timmermans.

W ubiegłym tygodniu w Parlamencie Europejskim odbyła się kolejna debata na temat stanu praworządności w Polsce. Timmermans potwierdził wówczas, że Komisja wystąpiła do Rady UE (zasiadają w niej przedstawiciele państw członkowskich UE) o zorganizowanie formalnego wysłuchania Polski. To część procedury ochrony praworządności w państwie członkowskim UE, opisanej w art. 7 unijnego traktatu.

Wiceszef KE zaapelował też do polskiego rządu o kolejne zmiany dotyczące sądownictwa. Uznał, że dotychczasowe korekty w zmianach przepisów o sądownictwie idą w dobrym kierunku, ale są niewystarczające.

KE uruchomiła wobec Polski formalne postępowanie z art. 7 traktatu w grudniu 2017 r., zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, Timmermans zażądał jednak od polskiego rządu dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych.

Grudniowe rekomendacje, które KE cały czas podtrzymuje, poruszają także takie kwestie jak wybór członków Krajowej Rady Sądownictwa przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego, zniesienie swobody decyzyjnej prezydenta w sprawie przedłużania kadencji sędziów SN, a także wyeliminowanie postępowania na podstawie skargi nadzwyczajnej.

autor: Jakub Borowski, Rafał Białkowski

brw/ rbk/ mrr/
      
  
    TEMATY:
          
              KE,
          UE