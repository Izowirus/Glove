Premier Mateusz Morawiecki spotkał się w czwartek na marginesie szczytu UE-Bałkany Zachodnie z szefem Komisji Europejskiej Jean-Claudem Junckerem - poinformował PAP wiceszef MSZ Konrad Szymański. Zaznaczył, że "rozmowa z Junckerem była długa i bardzo treściwa".
      
            Było to drugie spotkanie szefa polskiego rządu z przewodniczącym Komisji Europejskiej na marginesie szczytu UE-Bałkany Zachodnie. Pierwsze z nich miało miejsce w środę.

We wtorek Juncker ocenił na konferencji prasowej w Brukseli, że Polska dokonała postępu w sprawie praworządności, ale jest on jeszcze niewystarczający. Zaznaczył przy tym, że jest optymistą w sprawie negocjacji z Warszawą.

"Moje stosunki z polskim premierem są tak dobre, jak to tylko możliwe. Uważam, że Polska poczyniła postęp, jeszcze niewystarczający, ale prowadzimy dyskusje i negocjacje, które muszą zakończyć się pod koniec czerwca lub na początku lipca. Jestem optymistą" - powiedział szef KE.
Z Sofii Mateusz Roszak