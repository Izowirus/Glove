Komitet Społeczny opracowuje informacje na temat bezpieczeństwa, jak służby są przygotowane do wakacji - zapowiedziała w poniedziałek w Białobrzegach wicepremier, szefowa Komitetu Społecznego Rady Ministrów Beata Szydło.
      
            Wicepremier wzięła udział w IV Interdyscyplinarnej Konferencji Środowisk Medycznych w Białobrzegach.

"Przygotowujemy międzyresortową informację na temat tego, jak przygotowane są poszczególne służby do wakacji. Dzisiejsza konferencja na pewno jest również przykładem tego, że można pomiędzy różnymi służbami, resortami współpracować po to, aby zwiększać bezpieczeństwo" - mówiła Szydło.

Jak podkreśliła, należy szczególną uwagę zwracać na bezpieczeństwo dzieci. "Jeżeli państwo jesteście w takich miejscach, w których widzicie, że dzieje się coś złego, to reagujmy. Przestrzegajmy też dzieciaki, żeby nie wchodziły np. do wody tam, gdzie nie można, żeby uważały, żeby były bezpiecznie. Reagujmy, jeżeli z dziećmi nie ma rodziców. To wszystko dzieje się zawsze wokół nas i myślę, że bardzo często od nas, świadków, bardzo dużo zależy, żeby nie stało się żadne nieszczęście" - zaznaczyła wicepremier.

"Zbliżają się wakacje, ale sezon urlopowy już trwa, ponieważ piękna pogoda zachęca do tego, żeby spędzać czas choćby nad wodą. Praktycznie każdego tygodnia, kiedy kończy się weekend, słyszymy o wydarzeniach, które miały miejsce, o wypadkach" - powiedziała. "Zbliżają się wakacje, niech te wakacje będą bezpieczne" - zaapelowała wicepremier.

Podczas spotkania zaprezentowano aplikację na telefon "Ratunek", dzięki której można poinformować odpowiednie służby o wypadku na wodzie. Wicepremier miała okazję zobaczyć sprzęt medyczny potrzebny do ratowania i wzięła udział w zajęciach dla dzieci dotyczących udzielania pierwszej pomocy. "Cieszę się, że dzieci mogą się nauczyć, jak postępować, żeby udzielić pomocy, a z drugiej strony, aby unikać niebezpiecznych wydarzeń" - skomentowała.

Prezes legionowskiego WOPR Krzysztof Jaworski powiedział, że ratownicy poważnie podchodzą nie tylko do ratowania ludzkiego życia, ale też do edukacji. "Zajmujemy się edukacją dzieci i młodzieży pod względem bezpieczeństwa przebywania nad i na zbiornikach wodnych, jak również w okresie zimowym nad zamarzniętymi zbiornikami" – mówił.

Zwrócił uwagę, że WOPR wspólnie z policją i strażą pożarną jest do dyspozycji szkół i przedszkoli. "Edukacja jest bardzo potrzebna w wieku przedszkolnym i szkolnym. To zostaje na całe życie" – powiedział Jaworski.

Dyrektor Wojskowego Instytutu Medycznego gen. Grzegorz Gielerak poinformował, że również ta instytucja prowadzi szkolenia dla młodzieży. "Każdy przeszkolony człowiek, nawet młody, posiadający umiejętności zachowania się w sytuacjach szczególnych, na pewno gwarantuje większe bezpieczeństwo sobie, ale również osobom, które są dookoła" – powiedział.