Sejm uchwalił w czwartek nowelizację ustawy dotyczącej ASF, która ma ułatwić rolnikom sprzedaż tuczników z obszarów objętych ograniczeniami w związku z wystąpieniem tam afrykańskiego pomoru świń.
      
            Za ustawą głosowało 411 posłów, przeciw było trzech.

Projekt nowelizacji ustawy o szczególnych rozwiązaniach związanych z wystąpieniem afrykańskiego pomoru świń (ASF) na terytorium Rzeczypospolitej Polskiej z 5 września 2016 r. przedłożył rząd.

Ustawa zakłada wprowadzenie przepisu, zgodnie z którym rozwiązaniami przewidzianymi w ustawie z 2016 roku – obok dotychczas wskazanych tam produktów mięsnych – objęte będzie również mięso pochodzące od zdrowych świń z gospodarstw rolnych położonych na obszarach objętych nakazami, zakazami lub ograniczeniami w związku z wystąpieniem ASF.

Obecnie do zamówień na dostawy produktów mięsnych ze świń z terenów z ograniczeniami związanymi z wystąpieniem ASF nie stosuje się Prawa zamówień publicznych. Ustawa przewiduje, że przepis o niestosowaniu będzie dotyczył zatem także mięsa z takich świń - pod warunkiem, że oferowane mięso wieprzowe spełnia wymagania weterynaryjne.