Roman Ciepiela (Koalicja Obywatelska) zwyciężył w II turze wyborów na prezydenta Tarnowa (Małopolskie) – poinformowała PAP w poniedziałek w nocy przewodnicząca Miejskiej Komisji Wyborczej w Tarnowie Danuta Nosek.
      
            Na Ciepielę głos oddało 22 398 mieszkańców Tarnowa, czyli 58,11 proc. głosujących. Kontrkandydat Ciepieli, Kazimierz Koprowski (Zjednoczona Prawica), otrzymał 16 147 głosów, czyli 41, 89 proc. poparcia. Są to oficjalne wyniki.

Danuta Nosek zwróciła uwagę, że w porównaniu do I tury wyborów frekwencja w II turze zmalała. W I turze głosowało prawie 50 proc. uprawnionych, a w II turze – niecałe 44 proc.

W Tarnowie były 73 komisje obwodowe. Wybory przebiegły spokojnie.

Roman Ciepiela był prezydentem Tarnowa w latach 1994-1998 oraz w obecnej kadencji (2014-2018). W I turze Ciepiela uzyskał 42,68 proc. głosów, a Koprowski - 33,53 proc. głosów.

W niedzielę wójtów, burmistrzów i prezydentów wybierali mieszkańcy 44 małopolskich miast i gmin.

W I turze Małopolanie wybierali władze w 182 samorządach; o urząd wójta, burmistrza, prezydenta ubiegało się 477 kandydatów. Wyniki I tury przyniosły wybór wójtów, burmistrzów i prezydenta (Oświęcim - Janusz Chwierut, 68,99 proc. głosów) w 138 gminach.

W I turze tylko jednego kandydata na włodarza zarejestrowano w 27 gminach - m.in. w Grybowie, Muszynie, Makowie Podhalańskim, Bieczu, Borzęcinie. Wyborcy zaznaczali przy jego nazwisku "tak" lub "nie". Kandydaci uzyskali wymaganą liczbę głosów.

W wyborach do małopolskiego sejmiku zwyciężyło Prawo i Sprawiedliwość, uzyskując 43,5 proc. głosów wyborców; Koalicja Obywatelska miała 22,6 proc. poparcia, PSL - 10,03, Komitet Kukiz'15 z wynikiem 5,76 proc. co prawda przekroczył próg wyborczy, ale nie uzyskał mandatu.

W sejmiku małopolskim zasiada 39 radnych. W wyniku ostatnich wyborów PiS uzyskało 24 mandaty, Koalicja Obywatelska - 11, a PSL – cztery.