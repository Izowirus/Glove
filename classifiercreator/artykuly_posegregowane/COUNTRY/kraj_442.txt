Jestem przekonana, że w obecnej formule Nowoczesna funkcjonuje lepiej - powiedziała we wtorek szefowa Nowoczesnej Katarzyna Lubnauer, pytana o możliwość powstania wspólnego klubu Koalicji Obywatelskiej. Według niej, wspólny klub "nie daje żadnych plusów".
      
            W poniedziałek szefowa klubu Nowoczesnej Kamila Gasiuk-Pihowicz oświadczyła, że jest zwolenniczką powstania wspólnego klubu Koalicji Obywatelskiej. Oceniła, że połączenie klubów: PO i Nowoczesnej, dałoby wyborcom jasny sygnał, że KO to twardy polityczny byt, który jest w stanie pokonać PiS.

Lubnauer pytana we wtorek w radiowej Trójce, czy podziela pogląd Gasiuk-Pihowicz powiedziała, że jest to dla niej dość zaskakująca rozmowa o czymś "co nie daje żadnych plusów". "To znaczy, chyba nikt nie ma wątpliwości, że w polityce również obowiązuje pewna logika i trzeba patrzeć pod kątem tego, co przynosi konkretne rozwiązanie" - podkreśliła.

Zdaniem szefowej Nowoczesnej, jedną z zalet Koalicji Obywatelskiej jest to, że była oparta na pewnej różnorodności. "Czyli możliwości prezentacji przez oba ugrupowania swoich rozwiązań programowych" - wyjaśniła. "My jesteśmy ugrupowaniem, które jest bardziej liberalne, zarówno światopoglądowo, tu bardzo często inaczej głosujemy niż PO" - zauważyła Lubnauer.

Dopytywana, czy jest zaskoczona słowami Gasiuk-Pihowicz, szefowa Nowoczesnej odparła: "Przede wszystkim uważam, że przewodniczący klubu powinien prezentować pogląd członków klubu i to jest chyba najważniejsze. Jestem przekonana, że w obecnej formule Nowoczesna funkcjonuje lepiej".

Z sondażu Instytutu Badań Pollster dla "Super Expressu" wynika, że jeśli powstanie szeroka koalicja sił opozycji, to jest w stanie pokonać PiS. Z badania wynika, że zjednoczona opozycja będzie mogła liczyć na 50 proc. poparcia, a PiS na 38 proc., Kukiz'15 otrzymałby 8 proc., a partia Wolność - 4 proc.

Lubnauer we wtorek w TOK FM oceniła też, że Koalicja Obywatelska to "sojusz o charakterze taktycznym". Podkreśliła, że KO sprawdziła się w wyborach samorządowych, ponieważ opierała się na zasadach związanych z demokratycznym państwem prawa i przynależnością do Unii Europejskiej. "Czyli na tym wszystkim, co nas zdecydowanie łączy" - dodała.

Zdaniem szefowej Nowoczesnej, nikt nie ma wątpliwości, że po czasach "w których widzimy zawłaszczanie państwa" przez partię rządzącą, potrzebna jest zmiana.  