Będziemy konsekwentnie domagać się kary dożywotniego pozbawienia wolności dla mężczyzny – powiedział w piątek prokurator generalny Zbigniew Ziobro, odnosząc się do wyroku, jaki zapadł w piątek w Sądzie Okręgowym w Koszalinie.

      
            Sąd Okręgowy w Koszalinie skazał Katarzynę Więckowską na 15 lat więzienia, a jej konkubenta Marka Kwiatkowskiego na 25 lat pozbawienia wolności za usiłowanie zabójstwa jednego z synów kobiety, znęcanie się nad obydwoma i dokonanie na nich gwałtów przez skazanego.

Zdaniem prokuratora generalnego, akta sprawy brzmią jak "z najbardziej demonicznego horroru". "Kiedy dowiedzieliśmy się o tej sprawie w zeszłym roku – poprzez krótką informację, która została zawarta w relacjach prasowych – prokurator (…) w rozmowie ze mną postanowił ściągnąć akta sprawy. Wzbudziło nasze zdziwienie, że w tak drastycznej sprawie dochodzi do próby porozumienia się ze sprawcami i zgody na wymiar kary rzędu – jeśli dobrze pamiętam – siedmiu lat dla mężczyzny i czterech dla kobiety" – powiedział Ziobro na konferencji prasowej.

Jak ocenił prokurator generalny, była to "właściwa decyzja". "Analiza akt sprawy, (...) była – mało powiedzieć – drastyczna. To jest obraz jak z najbardziej demonicznego horroru, który czasami media starają się zarysować, ale nawet i scenariusze filmowe życie jest w stanie przebić. Tego dramatu, tego okropnego cierpienia, które przeżyły te dzieci, dwóch chłopców, nie da się opisać, a pewnych szczegółów nawet nie można podawać opinii publicznej" – ocenił.

Dlatego, jak poinformował, po ocenie sprawy oraz zebraniu innych informacji, podjął decyzję o nadaniu sprawie innego biegu. "Wydałem polecenie, aby prokuratura wycofała akt oskarżenia, który był skierowany już do sądu rejonowego. Poleciłem, aby sprawą śledztwa zajęła się Prokuratura Regionalna w Gdańsku i aby kwalifikacja prawna przyjęta w zarzutach uwzględniała rozmiar krzywdy i cierpienia oraz rzeczywistego zamiaru, który towarzyszył sprawcom tych zbrodni, by była to kwalifikacja usiłowania zabójstwa" – wskazał. Jak dodał, "śledztwo, które zostało przeprowadzone profesjonalnie i bardzo rzetelnie w Prokuraturze Regionalnej w Gdańsku, potwierdziło nasze oceny".

"Jest nieprawomocny wyrok skazujący. Z uznaniem przyjmuję profesjonalny sposób prowadzenia tej sprawy przez sąd (...). Zapowiedziałem, że będę chciał, aby prokurator odwołał się od tego wyroku, szczególnie jeśli chodzi o wymiar kary dla mężczyzny. Będziemy tutaj konsekwentnie domagać się kary dożywotniego pozbawienia wolności. Bowiem tylko splot niezależnych od sprawcy okoliczności spowodował, że mniejsze dziecko, mniejszy chłopczyk nie stracił życia. Tylko i wyłącznie ogromny wysiłek lekarzy, personelu medycznego i wiele operacji spowodowało, że udało się go cudem uratować przed śmiercią" – zaznaczył.

Zdaniem Ziobry, ta śmierć wynikłaby z "bestialskich, zaplanowanych, zamierzonych, sadystycznych praktyk wobec tego dziecka". "Ktoś, kto dopuszcza się takich sadystycznych czynów wobec bezbronnych dzieci, robi to w sposób zaplanowany, na przestrzeni długiego odcinka czasu, nie zasługuje na to, aby kiedykolwiek ujrzeć światło dzienne i wyjść na wolność. Dlatego będziemy domagać się kary dożywotniego pozbawienia wolności (...) bo interes publiczny domaga się tego, aby tego rodzaju człowiek, o tak sadystycznych inklinacjach, zbrodniczych skłonnościach, nigdy na wolność nie wyszedł i nie zrobił nikomu krzywdy, żadnemu dziecku" – mówił Ziobro.

Zastępca prokuratora generalnego: w uzasadnieniu wyroku ujęto tylko niezwykle małą część zachowań skazanych

Zastępca prokuratora generalnego Krzysztof Sierak poinformował, że "sędzia, który odczytywał dzisiaj ustne uzasadnienie (wyroku) podawał tylko naprawdę niezwykle małą część zachowań, które w sposób bestialski pokazywały, jak rodzice traktowali dzieci". "Zapewniam państwa, że jest to tylko jedna czwarta, jedna piąta zarzutu. Zarzut ma cztery strony, gdzie opisywane są niezwykle drastyczne opisy traktowania, wręcz tresowania, tortur wobec dzieci, które miały połamane większość kości, które miały uszkodzone większość narządów wewnętrznych. Ja, jako prokurator z 26-letnim prawie stażem, mogę powiedzieć, że takich zarzutów jeszcze nie czytałem. Mogę jeszcze państwu tylko tu ujawnić, że chyba tylko cud boży spowodował, że te dzieciaki jeszcze żyją" – powiedział prokurator Sierak.

Dodał, że "zmienia się nasze nastawienie wobec osób, które mają obowiązek troszczenia się nad dziećmi tak jak matka". "W wielu sprawach wydajemy polecenia stawiania zarzutów tożsamych ze znęcaniem, a nawet usiłowaniem zabójstwa, wobec matek, które mają obowiązek dbania o dziecko, a także powiadamiania nas o sytuacjach, gdzie dochodzi do tak drastycznej formy tresury i znęcania się nad dziećmi" – powiedział Sierak.

"Z uwagi na ilość tych spraw, jaka się w ostatnim czasie pojawiła, z polecenia pana prokuratora generalnego pracujemy nad szczegółowymi wytycznymi, które będą pewnym takim preliminarzem czynności dla prokuratorów, jakie muszą być koniecznie wykonane w tych sprawach, gdzie pokrzywdzone są dzieci. I będą te wytyczne bezwzględnie przestrzegane" – zapowiedział Sierak.

Zapewnił że konsekwencje będą ponosić nie tylko rodzice, opiekunowie, ale także osoby, które z racji piastowanych urzędów miały obowiązek troszczenia się o rodzinę czy dzieci. "Konsekwencje surowe będą ponosić również prokuratorzy, którzy prowadzą te postępowania. Przez ich zaniedbania cierpią małoletnie dzieci. I zrobimy wszystko, aby w innych sprawach już do takich drastycznych błędów z sztuce prokuratorskiej nie dochodziło" – zapewnił.

Skazana kobieta wszczynała awantury, znieważała słowami obelżywymi, uderzała rękoma, biła pasem, szarpała synów. Mężczyzna, za wiedzą matki chłopców, zamykał ich w łazience, nakazywał wielogodzinne siedzenie w wannie wypełnionej zimną wodą, wielogodzinne klęczenie z rękoma podniesionymi do góry, bieganie w nocy po polu, wkładał ręce do ust w trakcie posiłku, by wywołać wymioty, wylewał jogurt na podłogę i kazał go zlizywać, kazał jeść produkty w stanie surowym, choć wymagały obróbki termicznej, bił, powodując liczne obrażenia ciała. Oboje, działając w porozumieniu, usiłowali zabić jednego z chłopców.