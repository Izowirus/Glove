Mimo rozbieżności między krajami członkowskimi, Sojusz Północnoatlantycki pozostaje gotowy do wspólnej obrony i zmienia się stosownie do wyzwań - oświadczył w poniedziałek w Warszawie sekretarz generalny NATO Jens Stoltenberg.
      
            Stoltenberg, który wziął w poniedziałek udział w sesji Zgromadzenia Parlamentarnego NATO, która odbywała się w gmachu polskiego parlamentu, poinformował także o decyzjach, jakie ma podjąć lipcowy szczyt Sojuszu; zwracał także uwagę na potrzebę zdecydowanego stanowiska wobec Rosji przy zachowaniu gotowości do dialogu oraz na współpracę z UE.

Stoltenberg: NATO całkowicie zależy od decyzji parlamentów

"NATO jest sojuszem 29 demokracji, a rdzeniem demokracji są parlamenty. To parlamenty wytyczają kierunki rządom w zakresie polityki obronnej i zagranicznej, to państwo określają budżety. Ja i NATO całkowicie zależymy od decyzji podejmowanych w parlamentach" - zauważył szef Sojuszu w swoim wystąpieniu przypominając swoja parlamentarną przeszłość. Podkreślił znaczenie dla Sojuszu takich wartości jak praworządność i prawa człowieka.

Stoltenberg przypomniał, że na szczycie NATO w Warszawie przed dwoma laty zapadły decyzje, które "przekształciły i zmieniły NATO", w tym o rozmieszczeniu czterech wielonarodowych batalionowych grup bojowych na wschodnich obrzeżach Sojuszu. "Musimy nadal dostosowywać się do sytuacji zmieniając NATO, bo jest to najbardziej udany sojusz w historii, zawsze był zdolny do zmian w miarę zmieniającego się świata. Szczyt w Warszawie to potwierdził" - powiedział.

Do wyzwań zaliczył "coraz bardziej asertywną Rosję, która miesza się w procesy demokratyczne, odpowiada za cyberprzestępczość, inwestuje w coraz nowocześniejsze rozwiązania wojskowe, zacierając granice między konfliktem konwencjonalnym a jądrowym, która dokonała nielegalnej aneksji Krymu i destabilizuje Ukrainę". Zestrzelenie malezyjskiego samolotu Stoltenberg nazwał "konsekwencją bezpośredniej agresji wobec Ukrainy". Wezwał też Rosję do przyjęcia odpowiedzialności za tragedię lotu MH17 i działań na rzecz ukarania winnych.

Stoltenberg: oczekuję silnego przekazu NATO nt. Rosji podczas szczytu w Brukseli

Wyraził przekonanie, że z kolejnego szczytu wyjdzie "mocny przekaz" na temat Rosji i dwutorowego podejścia wobec niej - odstraszania i obrony z jednej strony oraz gotowości do dialogu z drugiej.

"Rozumiemy, że Rosja jest naszym sąsiadem i nim pozostanie. Kiedy naruszają nasze prawo, odpowiadają za cyberataki, rozpylają gaz bojowy, musimy przesłać jej mocny komunikat. Z drugiej strony musimy zapewnić dialog, ponieważ dążymy do lepszych stosunków z Rosją" - zaznaczył. Podkreślił, że nawet jeśli poprawa relacji z Rosją nie wydaje się prawdopodobna w najbliższym czasie, sojusz, "musi umieć zarządzać trudnymi relacjami", co jest koniczne choćby wobec ćwiczeń rosyjskich wojsk na duża skalę.

Inne wyzwania, na jakie wskazywał sekretarz generalny, to niestabilność i przemoc w Iraku, Syrii, Afryce Północnej, rozprzestrzenianie broni jądrowej i polityka Korei Północnej. "To właśnie powód, dla którego NATO dostosowuje się do nowej sytuacji, i dlaczego warszawski szczyt NATO był tak ważny" - podkreślił.

Za równie ważny uznał Stoltenberg zaplanowany na lipiec szczyt NATO w Brukseli, którego głównymi tematami mają być odstraszanie i obrona, wsparcie i mobilność wojsk, rozszerzanie strefy stabilności poza Sojusz, współpraca z UE, powołanie nowych dowództw, sprawiedliwy podział wydatków na wspólne cele,

Jak zauważył, o ile szczyt warszawski skupiał się na zwiększaniu obecności wojskowej na wschodniej flance o tyle szczyt lipcowy będzie się koncentrował na przyspieszeniu przerzutu wojsk przez Atlantyk i w Europie.

Sekretarz generalny NATO zwrócił też uwagę na potrzebę "projekcji stabilności" - działań na rzecz stabilności w otoczeniu Sojuszu. "Jeśli nasi sąsiedzi są stabilniejsi, to my jesteśmy bezpieczniejsi” - ocenił. Jako przykład podał zwalczanie terroryzmu, szczególnie na południu. Za najlepszy sposób uznał szkolenie sił miejscowych. Według niego na dłuższą metę skuteczniejsze jest szkolenie sił miejscowych niż przemieszczanie wojsk sojuszniczych, jak uczą wnioski z Iraku Afganistanu i Libii.

Za ważny cel szef NATO uznał niedopuszczenie do powrotu "Państwa Islamskiego" na tereny, z których zostało ono wyparte. Przypomniał, że Sojusz zamierza utworzyć nową misję szkoleniową w Iraku; podkreślił też znaczenie sojuszniczego wsparcia dla działań antyterrorystycznych w Jordanii i Tunezji. "Profilaktyka, prewencja jest lepsza niż interwencja, musimy stabilizować regiony" - powiedział Stoltenberg. Wskazał także na znaczenie stabilności na zachodnich Bałkanach. Zadeklarował dalsze polityczne poparcie i współpracę Ukrainie i Gruzji, podkreślił ich udział we wspólnych przedsięwzięciach.

Według Stoltenberga "Gruzja ma wszelkie narzędzia" potrzebne, by wejść do NATO; zapewnił też poparcie dla jej akcesji. Dodał, że na szczycie w lipcu sojusznicy zapewne wyrażą uznanie dla postępów Gruzji i jej wkładu w misje NATO. "Drzwi do NATO pozostają otwarte. Udowodniliśmy to w zeszłym roku, kiedy Czarnogóra stała się 29. państwem Sojuszu. Wspieramy również aspiracje pozostałych do integracji euroatlantyckiej - zapewnił.

Sekretarz generalny Sojuszu wyraził uznanie dla działań UE na rzecz zwiększenia współpracy obronnej, podkreślając, że działania Unii nie powinny dublować, lecz wzmacniać NATO. Podkreślił, że Unia nie jest konkurencją dla NATO. Stoltenberg wyraził poparcie dla mechanizmu PESCO; za konieczne uznał wydzielenie sił europejskich do operacji Sojuszu i angażowanie partnerów spoza NATO w działania Unii.

Zdaniem Stoltenberga planowane zmiany w strukturze dowódczej pozwolą sojuszowi lepiej odpowiadać na wyzwania takie jak cyberbezpieczeństwo. Wyraził przekonanie, że na szczycie uda się uzgodnić powołanie dwóch nowych dowództw - atlantyckiego, odpowiadającego za zabezpieczenie szlaków morskich, oraz dowództwo logistyczne, odpowiedzialnego za transport wojsk w Europie. Zapowiedział też reformę działania Kwatery Głównej NATO.

"Nasze kraje obiecały sobie wzajemną obronę, więc ważne jest również sprawiedliwe dzielenie obciążeń" - powiedział Stoltenberg. Podkreślił, że po szczycie w Walii sojusznicy zatrzymali cięcia budżetów obronnych, a niektórzy je zwiększyli i obecnie 2 proc. PKB na obronność przeznacza osiem państw, podczas gdy w 2014 r. były to trzy takie kraje.

Zapewnił, że mimo różnic politycznych i historycznych między sojusznikami, NATO trwa przy zobowiązaniu do wspólnej obrony. "Jesteśmy sojuszem 29 różnych narodów. W ostatnich miesiącach widzieliśmy rozbieżności w ważnych tematach" - powiedział Stoltenberg, wymieniając paryskie porozumienie klimatyczne, umowy handlowe, porozumienie nuklearne z Iranem. Podkreślił, że różnice były zawsze. Przypomniał kryzys sueski, wyjście Francji ze struktur dowódczych NATO i sprzeciw wielu sojuszników wobec inwazji na Irak.

Stoltenberg wyraził uznanie zarówno dla Grecji, jak i Turcji jako sojuszników; zapewnił, że będzie wspierał wysiłki na rzecz przezwyciężania rozbieżności między obu krajami. "Siłą NATO jest to, że udaje nam się poradzić sobie z tymi rozbieżnościami bez naruszania podstawowych zobowiązań, jesteśmy zjednoczeni wokół wzajemnej obrony" - powiedział. Zwrócił uwagę, że obecnie mimo różnic między sojusznikami Stany Zjednoczone i Kanada zwiększają obecność wojskową w Europie, USA podniosły nakłady na stacjonowanie wojsk i przechowywanie sprzętu.

"Mimo różnic, NATO udało się zwiększyć transatlantycką jedność. NATO jest najlepszym sojuszem w historii z dwóch powodów - zawsze udawało nam się dostosowywać i zachować jedność" - powiedział.

Zgromadzenie Parlamentarne NATO zostało powołane do życia w 1955 r. Celem ZP NATO, które instytucjonalnie jest niezależne od samego sojuszu - jest wzmocnienie więzi między państwami należącymi do Organizacji Traktatu Północnoatlantyckiego; promowanie demokracji parlamentarnej, gospodarki rynkowej, parlamentarnej kontroli nad wojskiem i polityką bezpieczeństwa. Zgromadzenie zbiera się na dwóch sesjach - wiosennej i jesiennej - odbywających się w poszczególnych państwach członkowskich. Polska delegacja do ZP NATO liczy 12 członków oraz ich 12 zastępców, tj. 3 senatorów i 3 zastępców oraz 9 posłów i 9 zastępców.