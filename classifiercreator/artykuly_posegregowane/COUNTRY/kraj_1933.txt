Koszalin, 29.08.2018. Premier Mateusz Morawiecki (C), minister cyfryzacji Marek Zagórski (L) i wiceminister spraw wewnętrznych i administracji Paweł Szefernaker (P) podczas uroczystości zawarcia umowy na budowę infrastruktury telekomunikacyjnej w ramach programu Polska Cyfrowa, 29 bm. w Koszalinie. (nlat) PAP/Marcin Bielecki PAP © 2018 / Marcin Bielecki
                                        

            Pokazujemy, w jaki sposób wypełniać białe plamy w dostępie do szybkiego internetu - mówił w środę w Koszalinie premier Mateusz Morawiecki. Dodał, że szybki internet jest podstawą inwestowania, rozwoju, edukacji.
      
            Premier Morawiecki uczestniczył w uroczystości zawarcia umowy na budowę infrastruktury telekomunikacyjnej w woj. zachodniopomorskim w ramach programu operacyjnego Polska Cyfrowa.

„Szybki internet to podstawa rozwoju, inwestowania, edukacji, dlatego bardzo się cieszę, że tutaj (woj. zachodniopomorskie – PAP) wypełniamy 21 tys. białych plam w dostępie gospodarstw domowych do szybkiego internetu oraz do ponad stu szkół" - oświadczył Morawiecki. Jak dodał, Koszalin i okolice to tereny w dużym stopniu popegeerowskie, które "w czasach III Rzeczpospolitej rozwijały się wolniej". "Dzisiaj szybki internet jest ważniejszy czasami niż ciepła woda w kranie" - mówił.

Umowę podpisali dyrektor Centrum Projektów Polska Cyfrowa Wojciech Szajnar i prezes zarządu Asta-Net Zbigniew Ryczek.

Projekt, który będzie realizowany przez spółkę Asta-Net, zakłada - w ciągu trzech lat realizacji - wybudowanie sieci szerokopasmowej o długości 1 594 km.

Jak podkreśliła wiceminister cyfryzacji Wanda Buk, „to są trudne lokalizacje”, mało zaludnione, które nie cieszyły się zainteresowaniem operatorów. Dodała, że Asta-Net na wykonanie zadania otrzyma w ramach programu PC 69 mln zł.

Minister cyfryzacji Marek Zagórski powiedział, że „w tym regionie najbardziej widać potrzebę rozbudowy infrastruktury telekomunikacyjnej”. Podkreślił, że „nakłady zwiększamy prawie siedmiokrotnie w stosunku do poprzedniej perspektywy” i to pozwoli na podłączenie do szybkiego internetu „do 2 mln gospodarstw domowych i wszystkich szkół w Polsce”. Te, jak powiedział, szerokopasmowy internet będą miały bezpłatnie. W ramach projektów programu Polska Cyfrowa dofinansowanych przez Centrum Projektów PC powstaje infrastruktura telekomunikacyjna o wartości prawie 4 mld zł.

Zapewnił, że w tym programie rozpisanym na lata „wszystkie białe plamy, które zostały zidentyfikowane, będą usunięte”.

Z informacji przekazanych przez Ministerstwo Cyfryzacji wynika, że 80 proc. gospodarstw domowych objętych projektami w ramach programu operacyjnego Polska Cyfrowa znajduje się w miejscowościach poniżej 500 mieszkańców, w których operatorom nie opłacało się budować sieci z dostępem do szybkiego internetu. Zakończył się pierwszy etap realizacji projektów - 4,6 tys. szkół uzyskało już dostęp do szybkiego internetu.

Dotychczas ze środków programu operacyjnego Polska Cyfrowa na terenie woj. zachodniopomorskiego przyznano dofinansowanie w wysokości 253 mln zł. Gdy dodać do tej kwoty 150 mln zł środków własnych przedsiębiorców, daje to łącznie 404 mln zł zainwestowanych w budowę internetu szerokopasmowego.

Natomiast na projekty podnoszące kompetencje cyfrowe różnych grup społecznych na terenie woj. zachodniopomorskiego w ramach programu operacyjnego Polska Cyfrowa przeznaczono ponad 43 mln zł.