Warszawa, 04.04.2018. Wiceminister Józefa Szczurek-Żelazko podczas konferencji prasowej nt. "Nowego projektu standardu opieki okołoporodowej", 4 bm. w Ministerstwie Zdrowia w Warszawie. (jk/doro)  Archiwum PAP/Jakub Kamiński 
                                        

            Porozumienie, które zostało podpisane z rezydentami, jest realizowane - mówiła w poniedziałek dziennikarzom wiceminister zdrowia Józefa Szczurek-Żelazko. Poinformowała, że do Sejmu trafił projekt ustawy o świadczeniach finansowanych ze środków publicznych, po przyjęciu którego proponowane w porozumieniu rozwiązania będą funkcjonować.
      
            "Porozumienie, które zostało podpisane (z rezydentami – PAP) jest realizowane. Przygotowane są konkretne akty prawne, rozwiązania, które mają wprowadzić do porządku prawnego ustalenia z tego porozumienia. Właśnie do Sejmu trafił projekt ustawy o świadczeniach finansowanych ze środków publicznych. Po uchwaleniu przez Sejm, Senat i podpisaniu przez prezydenta jest szansa, żeby od 1 lipca te rozwiązania zaproponowane w porozumieniu zafunkcjonowały" – mówiła Szczurek-Żelazko.

Jak podkreśliła, minister zdrowia Łukasz Szumowski prowadzi dialog ze środowiskami pracowników ochrony zdrowia i w ostatnim tygodniu odbyło się kilka spotkań m. in. z Ogólnopolskim Związkiem Zawodowym Pielęgniarek i Położnych oraz z fizjoterapeutami i ratownikami medycznymi.

"Efektem tych spotkań jest przygotowany projekt rozporządzenia ministra zdrowia oraz zmiana ustawy, która gwarantuje ratownikom wypłatę dodatków zaległych z ubiegłego roku" – mówiła Szczurek-Żelazko. Dodała, że konkretne propozycje dotyczą także pielęgniarek i położnych – obecnie trwają ich analizy.

Sprecyzowała, że rozporządzenie dotyczące ratowników medycznych jest "w końcowej fazie" i po zakończeniu opiniowania zostanie podpisane przez ministra zdrowia. "Myślę, że to niebawem nastąpi" – podkreśliła.

"Lekarze od 1 lipca już otrzymują podwyżki. Rezydenci otrzymują jeszcze dodatkowe środki pod warunkiem, że po zakończeniu rezydentury będą chcieli pracować w kraju. Lekarze-specjaliści, którzy zechcą pracować w jednym podmiocie leczniczym, w jednym szpitalu i dyżurować tam, otrzymają wzrost wynagrodzenia do kwoty 6 tys. 750 zł brutto i to są fakty" – mówiła Szczurek-Żelazko. "Ustawa jest w tej chwili w parlamencie. Wierzymy w to, że posłowie tę ustawę uchwalą i będzie ona obowiązywała zgodnie z porozumieniem, które z rezydentami podpisał minister Szumowski od 1 lipca" – powiedziała sekretarz stanu.

Szczurek–Żelazko mówiła, że rząd przygotowuje także rozwiązania, które ułatwią pracę i odciążą pielęgniarki. Chodzi m.in. o wprowadzenie do systemu opieki zdrowotnej – opiekunów medycznych, którzy przejęliby część czynności wykonywanych dotąd przez pielęgniarki.

Porozumienie między Ministerstwem Zdrowia a ratownikami medycznymi zawarte w lipcu ubiegłego roku zakładało m.in. średni wzrost miesięcznego wynagrodzenia - wraz ze wszystkimi innymi składnikami i pochodnymi w przeliczeniu na etat - o 400 zł od 1 lipca 2017 r. oraz o kolejne 400 zł od 1 stycznia 2018 r. MZ podawało wiosną br., że wypłaty w ratownictwie pozaszpitalnym były realizowane na bieżąco, ale spośród ratowników zatrudnionych w szpitalach podwyżki otrzymała połowa. Resort zapewniał, że podejmuje starania, by wypłata podwyżek objęła wszystkich - zgodnie z ustaleniami.