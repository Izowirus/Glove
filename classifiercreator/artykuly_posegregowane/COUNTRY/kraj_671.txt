W 2. Światowym Dniu Ubogich chodzi o to, żeby zrobić raban wokół problematyki ubogich i miłosierdzia; bez dopełnienia głoszenia Słowa i posługi sakramentalnej przez pomoc ubogim nie byłoby Kościoła - podkreślił metropolita warszawski kard. Kazimierz Nycz, który w niedzielę zjadł obiad z bezdomnymi.
      
            Kard. Nycz spotkał się z dziennikarzami w niedzielę w nowo otwartej siedzibie Wspólnoty Sant'Egidio w Warszawie przy ul. Wspólnej 61. Na posiłek z okazji przypadającego w niedzielę II Światowego Dnia Ubogich, wspólnota zaprosiła dwunastu ubogich i bezdomnych, z którymi spotyka się przez cały rok.

Kard. Nycz przypomniał, że poprzedni Światowy Dzień Ubogich spędził w siedzibie Fundacji Kapucyńskiej, która od lat świadczy pomoc osobom bezdomnym w jadłodajni przy ul. Miodowej w Warszawie. "Rola takiego Dnia Ubogich jest taka, jak w pewnym sensie Wigilii (Bożego Narodzenia) w całym roku liturgicznym. Nie tylko w Wigilię chcemy być życzliwi dla siebie, być dobrzy, być razem, kochać się, ale chcemy, żeby nas to mobilizowało i było wyrazem tego co robimy przez cały rok" - podkreślił.

Dodał, że w całoroczną pomoc ubogim angażują się różne organizacje - Caritas Polska, Wspólnota Sant'Egidio i inne organizacje kierowane także przez świeckich. "Gdyby tylko w Warszawie zestawić te wszystkie miejsca, gdzie się pomaga ubogim w sposób bardziej systemowy lub całkiem oparty na wolontariacie, to tych miejsc byłyby setki tysięcy" - zaznaczył. Jego zdaniem, Światowy Dzień Ubogich jest wezwaniem, by poświęcić ubogim więcej uwagi.

"Nasza obecność tutaj, na wspólnym obiedzie z ubogimi, jest znakiem, symbolem tego co wspólnota będzie robić po południu idąc do ludzi samotnych, biednych, do ludzi bezdomnych. Używając słów papieża Franciszka chciałbym powiedzieć: chodzi o to, żeby zrobić taki raban wokół problematyki ubogich, biednych, wokół problematyki miłosierdzia" - mówił.

"Nie wolno milczeć jeśli chodzi o sprawy biednych, jeśli chodzi o sprawy bezdomnych, sprawy uchodźców"

Zdaniem kard. Nycza, bez dopełnienia głoszenia Słowa i posługi sakramentalnej przez pomoc ubogim "nie byłoby Kościoła". "Kościół musi się składać z tych trzech elementów: Słowo, które na różne sposoby jest głoszone; sakrament, który uobecnia Chrystusa i to wszystko, co jest związane z kultem, z liturgią i tak dalej; trzecim słowem jest miłość - ta miłość miłosierna, która jest wymieniana zawsze jako bardzo ważna rzecz w nauczaniu Jezusa, w nauczaniu Kościoła" - zaznaczył.

Kard. Nycz wyjaśnił, że Światowy Dzień Ubogich ma wszystkim ludziom przypominać ich zadania i obowiązki. Jak zaznaczył, współczesny świat często woli przemilczeć problemy ubogich. "Nam nie wolno milczeć jeśli chodzi o sprawy biednych, jeśli chodzi o sprawy bezdomnych, sprawy uchodźców. Musimy robić przynajmniej tyle, ile możemy, a jeśli już nic więcej nie możemy, to musimy krzyczeć, że dzieje się niesprawiedliwość" - zaapelował kard. Nycz.

Zaproszony na obiad Edmund z Wałbrzycha mówił dziennikarzom, że jego problemy zaczęły się w momencie, kiedy stracił pracę. "Kiedy zamknęli kopalnię 3,5 tys. ludzi zostało nagle bez pracy. Wyjechałem za pracą do Holandii, przez co rozpadło się moje małżeństwo. Potem żona mnie wymeldowała i tak znalazłem się na ulicy. A nasza polska mentalność jest taka, że jak ktoś jest bezdomny, to wszyscy traktują go jak złodzieja albo pijaka; nikt wtedy nie chce cię zatrudnić" - stwierdził Edmund.

Jak dodał, przez pewien czas mieszkał na lotnisku w Warszawie, gdzie zetknął się ze Wspólnotą Sant'Egidio, której członkowie odwiedzali mieszkających tam bezdomnych i przynosili im jedzenie. To oni kupili mu używaną przyczepę, w której mieszka do dziś, i pomogli znaleźć pracę. "Oni potrafią słuchać, a to jest dużo. Bo jak człowiek wszystko w sobie kumuluje, to jest ciężko. A z nimi można normalnie pogadać, jak przyjaciel z przyjacielem" - ocenił.

Światowy Dzień Ubogich jest w tym roku obchodzony pod hasłem "Biedak zawołał, a Pan go usłyszał"

Obiad poprzedziła modlitwa za ubogich, którą warszawska Wspólnota Sant'Egidio modli się w każdy czwartkowy wieczór tuż przed wyjściem na ulice Warszawy z kanapkami, gorącą zupą i herbatą, aby spotkać się z bezdomnymi i samotnymi.

Wspólnota Sant'Egidio, która w tym roku świętuje pięćdziesięciolecie, powstała w 1968 r. w Rzymie z inicjatywy grupy licealistów z Andreą Riccardim na czele. Dziś należy do niej ponad 65 tys. osób w 73 krajach świata. Poza pomocą bezdomnym wspiera także dzieci ulicy, osoby starsze, chorych, więźniów, uchodźców i angażuje się w inicjatywy na rzecz pokoju. W Warszawie wspólnota działa od 10 lat.

Ustanowiony przez papieża Franciszka Światowy Dzień Ubogich jest w tym roku obchodzony pod hasłem "Biedak zawołał, a Pan go usłyszał".  Z tej okazji w niedzielę w godzinach 8.45-19.00 w krypcie kościoła na Miodowej 13, gdzie do niedawna mieściła się jadłodajnia, członkowie Fundacji Kapucyńskiej zapraszają na gorącą kawę, herbatę, ciasto oraz kanapki. Z kolei w centrum Warszawy, w pobliżu Pałacu Kultury i Nauki, o godz. 16 ciepły posiłek dla bezdomnych zorganizowała Caritas Archidiecezji Warszawskiej we współpracy z innymi organizacjami m.in. fundacją Smile Warsaw i fundacją Daj Herbatę.