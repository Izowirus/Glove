Warszawa, 23.03.2018. Prokuratura Krajowa, ul. Rakowiecka 26/30. (soa)  Archiwum PAP/Rafał Guz 
                                        

            Zarzuty dotyczące wyłudzeń kredytów bankowych, łapownictwa i powoływania się na wpływy zamierza przedstawić prokuratura sześciu osobom zatrzymanym w środę przez policję. Wśród zatrzymanych jest m.in. świadek koronny Jarosław Ł. ps. "Masa" - poinformowała Prokuratura Krajowa.
      
            Śledztwo w tej sprawie prowadzą prokuratorzy z wydziału zamiejscowego Departamentu do Spraw Przestępczości Zorganizowanej i Korupcji Prokuratury Krajowej w Lublinie.

W środę na polecenie prokuratora funkcjonariusze łódzkiego wydziału Biura Spraw Wewnętrznych Policji zatrzymali sześć osób. "Wśród zatrzymanych jest m.in. świadek koronny Jarosław Ł., ps. +Masa+, naczelnik Wydziału Wywiadu Kryminalnego Komendy Wojewódzkiej Policji w Łodzi oraz urzędnik łódzkiej delegatury Urzędu Celno-Skarbowego. Sprawa dotyczy wyłudzeń kredytów bankowych, łapownictwa i powoływania się na wpływy" – poinformowała Prokuratura Krajowa w komunikacie prasowym.

Zatrzymani będą przesłuchiwani w lubelskim wydziale zamiejscowym Prokuratury Krajowej. Planowane jest ogłoszenie im zarzutów popełnienia wielu przestępstw. "Chodzi m.in. o wyłudzenia kredytów i pożyczek na łączną kwotę 668 515,51 zł w ośmiu bankach na terenie województwa łódzkiego i mazowieckiego" – podała prokuratura.

Zarzuty, jakie mają usłyszeć podejrzani, dotyczą także przestępstw do charakterze korupcyjnym, "czyli udzielania i przyjmowania korzyści majątkowych przez funkcjonariuszy publicznych w celu zapewnienia ich pomocy i przychylności w zakresie podejmowanych z urzędu lub z ich inicjatywy czynności służbowych". Prokuratura planuje też ogłosić zarzuty dotyczące powoływania się na wpływy w Komendzie Wojewódzkiej Policji w Łodzi i pośrednictwa "w załatwieniu sprawy naboru do służby w Policji", a także składania fałszywych zeznań.

"Aktualnie zarzucane Jarosławowi Ł., ps. +Masa+, przestępstwa nie są związane z czynami, w związku z którymi został mu przyznany status świadka koronnego" – podała prokuratura.

Prokuratura Krajowa poinformował też, że w toku śledztwa przeprowadzono kilkanaście przeszukań na terenie województw mazowieckiego, łódzkiego i opolskiego, w miejscach zamieszkania i pobytu podejrzanych, w prowadzonych przez nich firmach i w ich miejscach pracy.

Podstawą do zatrzymania i przedstawienia zarzutów sześciu podejrzanym stały się – według informacji PK – "materiały niejawne zgromadzone przez Wydział w Łodzi Biura Spraw Wewnętrznych Policji".

Śledztwo dotyczy oszustw dokonanych przez ustalonych sprawców, wręczenia i przyjmowania korzyści majątkowych przez funkcjonariuszy publicznych oraz składania przed organami procesowymi fałszywych zeznań. Materiały do tego postępowania zostały 22 listopada 2017 r. wyłączone z wielowątkowego śledztwa – prowadzonego od września 2015 r. - dotyczącego wielu przestępstw, w tym wymuszeń rozbójniczych i oszustw popełnianych na terenie całego kraju przez osoby biorące udział w zorganizowanej grupie przestępczej.