Szczecin, 11.07.2018. Mecenas Roman Giertych w Sądzie Okręgowym w Szczecinie, 11 bm. Sąd rozpatrzy wniosek prokuratury o przedłużenie aresztu dla Stanisława Gawłowskiego. Poseł PO przebywa w areszcie w związku z pięcioma zarzutami m.in. korupcyjnymi. (sko) Archiwum fot. PAP/Marcin Bielecki
                                        

            Roman Giertych, adwokat Stanisława Gawłowskiego, wystosował do prezesa PiS Jarosława Kaczyńskiego list, w którym pyta go, czy wiedział o nielegalnym - jak pisze - przesłuchaniu, kiedy Gawłowskiemu miano zaproponować odstąpienie od przedłużania aresztu w zamian za obciążanie PO.
      
            "Czy wiedział Pan o tym, że za zgodą prokuratury w dniu 19 czerwca tego roku w celi aresztu śledczego w Szczecinie dwójka oficerów CBA (pod pozorem kontroli oświadczeń majątkowych) dokonała nielegalnego przesłuchania posła na Sejm RP Stanisława Gawłowskiego?" - napisał Giertych w liście, który zamieścił na swojej stronie na Facebooku.

Według Giertycha oficerowie CBA "przedstawili de facto ofertę Stanisławowi Gawłowskiemu, aby obciążył główną partię polityczną opozycji - Platformę Obywatelską, jej liderów obecnych i byłych jakimikolwiek zarzutami w zamian za odstąpienie od przedłużania aresztu". Mecenas dodał, że zna nazwiska i numery służbowe oficerów.

Kolejne pytanie dotyczy wiedzy prezesa PiS na temat tego, że "przesłuchanie odbyło się bez poinformowania obrońców aresztowanego, bez spisania protokołu i bez jakiegokolwiek związku z przedmiotem zarzutów wobec posła Gawłowskiego". Jego obrońca dodał, że "oferta CBA została z oburzeniem odrzucona", a "konsekwencją tej odmowy jakiejkolwiek współpracy z CBA w zwalczaniu opozycji, był wniosek o przedłużenie stosowania aresztu".

"Moje pytania kieruję do Pana, gdyż po pierwsze ze sprawy afery gruntowej wiem, że śledził Pan osobiście i ze szczegółami wszystkie ważne operacje CBA. Po drugie w czasie ostatniego Pańskiego wywiadu wykazał Pan wiedzę o planach wobec posła Gawłowskiego Sejmu i Prokuratury, które nie były znane nawet jego obrońcom" - napisał Giertych.

Jak dodał, szef MSWiA Joachim Brudziński będzie pytany o tę sprawę w poniedziałek podczas przesłuchania w sprawie Gawłowskiego w prokuraturze w Szczecinie.

Giertych już w czwartek, po wywiadzie Jarosława Kaczyńskiego dla TVP Info sugerował, że prezes PiS dysponuje wiedzą o sprawie Gawłowskiego, której nie powinien posiadać.

W piątek do publicznych wypowiedzi mecenasa odniósł się zastępca prokuratora Generalnego Krzysztof Sierak. "Prokuratura Krajowa już miesiąc temu informowała, że zamierza postawić posłowi Stanisławowi G. dwa nowe zarzuty - jeden dotyczący korupcji, a drugi prania brudnych pieniędzy. W związku z tym Prokurator Generalny wystąpił do Marszałka Sejmu o uchylenie immunitetu posłowi Platformy i zgodę na jego tymczasowe aresztowanie. Tę informację podawały wszystkie media, a wniosek skierowany do Marszałka Sejmu zna zarówno poseł Stanisław G., jak i powinien znać jego pełnomocnik, mecenas Roman Giertych, którym udostępniono akta sprawy" - stwierdził Sierak.

Gawłowski 12 lipca wyszedł z aresztu, w którym przebywał od połowy kwietnia. Dzień wcześniej sąd w Szczecinie zdecydował o przedłużeniu aresztu Gawłowskiego, dopuścił zarazem uchylenie aresztu po wpłaceniu 500 tys. zł poręczenia majątkowego. Rodzina Gawłowskiego wpłaciła kaucję.

W ubiegłą środę Sąd Apelacyjny w Szczecinie odrzucił zażalenie prokuratury na decyzję Sądu Okręgowego o warunkowym przedłużeniu aresztu.

Gawłowski został zatrzymany w szczecińskiej delegaturze Prokuratury Krajowej 13 kwietnia br., w której stawił się bez wezwania. Przedstawiono mu pięć zarzutów, w tym trzy korupcyjne. O areszcie zdecydował dwa dni później szczeciński sąd rejonowy, a sąd okręgowy podtrzymał tę decyzję mimo zażaleń posła i jego pełnomocników.

Zarzuty dotyczą okresu, gdy był wiceministrem środowiska za czasów PO-PSL. Według prokuratury miał przyjąć wtedy co najmniej 175 tys. zł. w gotówce, a także dwa zegarki o łącznej wartości prawie 26 tys. zł. Zarzuty wiążą się ze śledztwem prowadzonym od 2013 r. w sprawie tzw. afery melioracyjnej, dotyczącej nieprawidłowości przy inwestycjach w Zachodniopomorskim Zarządzie Melioracji i Urządzeń Wodnych w Szczecinie.

Gawłowski miał też nakłaniać do przyjęcia łapówki w wysokości co najmniej 200 tys. zł, ujawnić informacje niejawne i popełnić plagiat pracy doktorskiej.

Prokuratura chce postawić posłowi kolejne zarzuty - korupcyjny i prania brudnych pieniędzy. Prokurator Generalny pod koniec czerwca wystąpił do marszałka Sejmu z wnioskiem o kolejne uchylenie immunitetu posłowi, a także o zgodę na tymczasowy areszt.