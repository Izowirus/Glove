Rządzący Rzeszowem od 2002 roku Tadeusz Ferenc, który ubiegał się o reelekcję, wygrał niedzielne wybory w I turze – wynika z cząstkowych wyników obwodowych komisji wyborczych.
      
            Na podstawie danych z 84 na 94 obwodów Ferenc (KW Stowarzyszenie Rozwój Rzeszowa Tadeusza Ferenca) uzyskał 64 proc. poparcia.

Jego najpoważniejszy konkurent, kandydat Zjednoczonej Prawicy, poseł PiS Wojciech Buczak uzyskał 29 proc. Pozostali kandydaci otrzymali kilkuprocentowe poparcie.

78-letni Tadeusz Ferenc jest prezydentem Rzeszowa od listopada 2002 r. Z wykształcenia jest ekonomistą. Pracę zawodową zaczynał w 1956 r. jako robotnik w rzeszowskiej WSK. Potem był m.in. zastępcą dyrektora firmy transportowej, dyrektorem Miejskiego Zarządu Budynków Mieszkalnych, wreszcie prezesem największej w mieście spółdzielni mieszkaniowej.

Jak podała oficjalnie PKW na swojej stronie internetowej, frekwencja w Rzeszowie wyniosła 54,06 proc.