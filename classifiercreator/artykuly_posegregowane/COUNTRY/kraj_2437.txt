Biały Dunajec, 18.07.2018. Podwyższony stan rzeki Biały Dunajec spowodował podtopienia w miejscowości Biały Dunajec, 18 bm. Zablokowany jest przejazd mostem i podróż Zakopianką. (sko) PAP/Grzegorz Momot PAP © 2018 / Grzegorz Momot
                                        

            Blisko 150 zdarzeń związanych z ulewnym deszczami odnotowała straż pożarna w powiecie limanowskim. Strażacy musieli tam m.in. ewakuować ludzi z samochodów i budynków. 80 budynków jest odciętych od świata.
      
            "Ewakuowaliśmy kierowców, którzy utknęli na zalanej drodze wojewódzkiej nr 968 pomiędzy Mszaną Dolną a miejscowością Kamienica. Ewakuowaliśmy także cztery osoby z zalanych domów. Wiele dróg w powiecie limanowskim zostało podmytych, a na jezdnię zostały naniesione konary, co spowodowało odcięcie niektórych mieszkańców od świata. Do 80 budynków w miejscowości Kamienica nie ma możliwości dojazdu" – powiedział PAP komendant Państwowej Straży Pożarnej w Limanowej Wojciech Frączek.

Straż Pożarna w powiecie nowotarskim interweniowała blisko 120 razy. W miejscowości Harklowa koło Nowego Targu wody rzeki Dunajec wdarły się do wsi. Strażacy budują tam zapory z worków z piaskiem i wypompowują wodę. Żywioł uszkodził też drogi w gminie Ochotnica.

Wylała również rzeka Białka w miejscowościach Nowa Biała, Krempachy i Białka Tatrzańska. Rzeka zalała także romskie osiedle w miejscowości Czarna Góra, ale strażacy zdołali wypompować wodę i naprawić przerwane wały. Strażacy w powiecie tatrzańskim interweniowali ponad 70 razy.

Z powodu dużej ilości wody i naniesionych konarów drzew został zamknięty tymczasowy most w ciągu Zakopianki w miejscowości Biały Dunajec. Policja zamknęła odcinek tej popularnej drogi i kieruje ruch na objazdy. Dojazd do Zakopanego jest możliwy przez Bukowinę Tatrzańską, Czarny Dunajec lub przez Ząb.

W związku z zagrożeniem podtopieniami ewakuowano obozy harcerskie w Juszczynie i Witowie. Wojewoda małopolski Piotr Ćwik zwołał w środę w nocy Wojewódzki Zespół Zarządzania Kryzysowego. Pogotowia przeciwpowodziowe zostały ogłoszone w gm. Biały Dunajec, Bukowina Tatrzańska, Trzciana i w całym powiecie limanowskim.