Kraków, 06.09.2010. Radiowóz policyjny.
 Archiwum fot. PAP/Stanisław Rozpędzik
                                        

            Około południa przed I Komisariatem Policji przy ul. Cmentarnej w Opolu padły strzały. Według wstępnych ustaleń, od kul policjanta zginął 43-letni mężczyzna - poinformował PAP Stanisław Bar z prokuratury okręgowej w Opolu.
      
            Do zdarzenia doszło przed budynkiem komisariatu. Według wstępnych ustaleń prokuratury około południa pracujący w komisariacie funkcjonariusze zauważyli mężczyznę, który niszczył zaparkowany przed komendą samochód. Z komisariatu wybiegło kilku policjantów.

"Kiedy funkcjonariusze zbliżyli się do mężczyzny, ten miał sięgnąć po przedmiot przypominający broń. Wówczas jeden z policjantów otworzył ogień. Oddano kilka strzałów. Mężczyzna nie żyje" - powiedział prokurator Bar.

Na miejscu nadal są prowadzone czynności śledcze z udziałem policji i prokuratorów. Biuro Prasowe Komendy Wojewódzkiej Policji w Opolu odmówiło komentarza. Według nieoficjalnych informacji, świadkowie słyszeli trzy strzały.