Premier Mateusz Morawiecki w wywiadzie dla "Do Rzeczy" ocenił, że język Koalicji Obywatelskiej "z bezradności będzie się zaostrzać". "Nie zostaje się jednak premierem, mając cienką skórę, więc takimi docinkami po prostu się nie przejmuję i nie obrażam" - powiedział.
      
            Szef rządu, odnosząc się do słów lidera PO Grzegorza Schetyny, który zarzuca mu kłamstwa i apeluje o jego dymisję, ocenił, że "szok po stronie Platformy, która jeszcze niedawno mówiła, że +500 plus+ to +rozdawnictwo+, albo po stronie Koalicji Obywatelskiej, której posłowie nazwali +300 plus+ +ochłapem+, jest wielki". 

Jego zdaniem pomysłem Koalicji na uprawianie polityki jest "nieustanne podkręcanie sporu, który dzieli Polaków". "Ja się na to nie godzę, ale wiem, że ich język z bezradności będzie się zaostrzać" - zaznaczył.

Morawiecki podkreślił, że "nie zostaje się jednak premierem, mając cienką skórę". "Takimi docinkami po prostu się nie przejmuję i nie obrażam. Nie kto inny zresztą jak Grzegorz Schetyna, kiedy został w 2007 r. szefem MSW, powiedział, że jego celem będzie +otworzyć policję na oczekiwania społeczności lokalnych+. I tak się otworzyli, że w ciągu ośmiu lat zlikwidowali w społecznościach lokalnych ponad 400 posterunków policji. Kto tu kłamał i zaszkodził Polsce realnie?" - powiedział. 

Odnosząc się do sprostowania wypowiedzi nt. braku inwestycji infrastrukturalnych za rządów PO i PSL, premier podkreślił, że podporządkował się do decyzji sądu. "Przypominam tylko, że sądy niższej instancji postanowiły dwa razy inaczej, a Grzegorz Schetyna powiedział głośno i publicznie, że zapamięta nazwiska tych sędziów" - dodał. 

Zdaniem Morawieckiego na tym polega różnica między nim a liderem PO. "Ja nie wystosowywałem wobec wymiaru sprawiedliwości gróźb, gdy wyrok okazał się nie po mojej myśli" - powiedział.

Premier dodał również, że sąd w jego wypowiedzi zakwestionował jedno słowo, lecz nie podważył jej sensu, który - jak zaznaczył premier - "był prawdziwy". "PO przez osiem lat wydała na drogi lokalne 5,4 mld zł, a rząd PiS zaplanował i wdrożył fundusz, który w półtora roku na drogi lokalne wyda ok. 6,5 mld zł. To fakt przez nikogo niekwestionowany. Ja użyłem po prostu błędnego czasownika, sprostowałem" - przekonywał szef rządu.