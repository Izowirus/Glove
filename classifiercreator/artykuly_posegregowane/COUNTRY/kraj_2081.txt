Warszawa, 12.08.2018. Próba generalna Wielkiej Defilady Niepodległości, jaka odbędzie się w Warszawie, 15 bm. z okazji Święta Wojska Polskiego miała miejsce w niedzielę rano, 12 bm.  (cat) PAP/Jakub Kamiński PAP © 2018 / Jakub Kamiński
                                        

            Defilada w Warszawie z udziałem wojsk sojuszniczych - tym razem na nowej trasie, nominacje generalskie, wręczenie przez prezydenta aktu wskazania naczelnego dowódcy na czas wojny, uroczystości w miejscach związanych z Bitwą Warszawską 1920 r. - to główne punkty tegorocznych obchodów Święta Wojska Polskiego.
      
            Największa z dotychczasowych defilad - Wielka Defilada Niepodległości, jak nazwało tegoroczną paradę MON - odbędzie się nie w Al. Ujazdowskich, lecz na Wisłostradzie. Przemaszerują w niej pododdziały piesze defiladę pieszą, pojazdy oraz rekonstruktorzy w strojach historycznych. Jak w ubiegłym roku, w defiladzie wezmą udział sojusznicy, w tym – żołnierze wielonarodowego batalionu NATO stacjonującego w Orzyszu.

Wisłostradą przejedzie ok. 200 pojazdów kołowych i gąsienicowych, w tym – czołgi Leopard i transportery opancerzone Rosomak, samobieżne moździerze Rak, armatohaubice Krab, samochody Humvee, amerykańskie transportery Stryker i czołgi Abrams.

Wzdłuż Wisły przeleci ok. 100 samolotów i śmigłowców; część powietrzną otworzy sześć samolotów zespołu akrobacyjnego Biało-Czerwone Iskry, a zakończy przelot samolotów Gulfstream G550 oraz Boeing 737 do transportu osób na najwyższych stanowiskach w państwie, w eskorcie myśliwców F-16 Jastrząb.

Na niewielkiej wysokości przelecą także śmigłowce SW-4 Puszczyk, Mi-2, W-3 Sokół oraz samoloty transportowe M-28 Bryza, C-295M i C-130 oraz treningowo-szkolne M-346.
 
Nie będzie w tym roku samolotów MiG-29 ani Su-22, uziemionych po katastrofie myśliwca MiG-29 w lipcu br. Według ekspertów można się natomiast spodziewać przelotu amerykańskich myśliwców F-22 Raptor należących do eskadry przebazowanej ostatnio z USA do Niemiec na ćwiczenia z europejskimi sojusznikami.

Z okazji święta Wojska Polskiego prezydent Andrzej Duda wręczy nominacje generalskie; szef Sztabu Generalnego gen. broni Rajmund Andrzejczak otrzyma akt wskazania na naczelnego dowódcę na czas wojny.

W uroczystościach, w tym – na trybunie przy trasie defilady, weźmie udział premier Mateusz Morawiecki.

Obchody rozpoczną w podwarszawskim Ossowie, gdzie szef MON Mariusz Błaszczak przedstawi informację o budowie Muzeum Bitwy Warszawskiej.

Przez cały dzień każdy będzie mógł wpisać się do księgi pamiątkowej przygotowanej przez MON z okazji stulecia odzyskania niepodległości.

Ostatnim punktem centralnych uroczystości będzie piknik żołnierski na błoniach Stadionu Narodowego połączony z wystawą sprzętu.

15 sierpnia przypada rocznica zwycięskiej dla Polski bitwy w wojnie 1920 roku. Dzień ten został ogłoszony świętem Wojska Polskiego w 1923 r. i pozostawał nim do roku 1947. Później dzień wojska obchodzono 12 października w rocznicę bitwy pod Lenino, by upamiętnić udział w tej batalii dywizji im. Tadeusza Kościuszki.

Od 1992 roku święto Wojska Polskiego ponownie jest obchodzone w połowie sierpnia.