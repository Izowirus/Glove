Wśród naszych priorytetów była praca poświęcona zwiększaniu poczucia bezpieczeństwa Polaków – powiedział w środę szef MSWiA Joachim Brudziński, podsumowując minione trzy lata pracy swojego resortu. Podkreślił, że podjęte działania przynoszą dobre efekty.
      
            Szef resortu spraw wewnętrznych i administracji podsumował pracę resortu w ciągu trzech lat sprawowania rządów przez PiS podczas spotkania w Nadbużańskim Oddziale Straży Granicznej w Chełmie. Podkreślił, że to dla niego wyjątkowa satysfakcja czynić to na wschodniej granicy Polski i granicy Unii Europejskiej, której – jak powiedział – "lojalnym i sprawdzonym członkiem jest Polska". "Unii, w której jesteśmy i – chcę to bardzo mocno tutaj w Chełmie podkreślić – chcemy być" – zaznaczył.

Brudziński podkreślił, że kwestie bezpieczeństwa należały do priorytetów PiS.

"Znaliśmy oczekiwania Polaków, na podstawie których stworzyliśmy priorytety dla naszego rządu. Wśród tych priorytetów – jak powiedział pan premier Mateusz Morawiecki – była praca poświęcona zwiększaniu poczucia bezpieczeństwa Polaków. Wiedzieliśmy, że nasi poprzednicy niezbyt starannie, mówiąc najłagodniej, dbali o ten element, który powinien stanowić solidny i trwały fundament każdego państwa" – podkreślił minister.

Brudziński dodał, że wprowadzone rozwiązania przynoszą dobre efekty, o czym świadczą wysokie wskaźniki społecznego poczucia bezpieczeństwa. Jak podał – według badań – 86 proc. obywateli czuje się w Polsce bezpiecznie, a 93 proc. ocenia swoje miejsce zamieszkania i okolicę jako bezpieczne i spokojne. 74 proc. ankietowanych dobrze ocenia działalność policji i jest to najwyższa ocena od 1990 r.

9 mld złotych dla formacji mundurowych

Formacje mundurowe MSWiA do 2020 r. otrzymają z programu modernizacji łącznie ponad 9 mld złotych – zapowiedział Brudziński. Wskazał, że pieniądze te przeznaczone będą na zakup sprzętu, budowę i rozwój infrastruktury oraz na wzrost uposażeń.

"Do wykonywania codziennych zadań na najwyższym poziomie funkcjonariusze potrzebują nowoczesnego sprzętu i odpowiedniej infrastruktury. Obszar ten przez wiele lat był zaniedbywany i niedoinwestowany, dlatego wymagał podjęcia pilnych działań. Dlatego w MSWiA przez mojego poprzednika, pana ministra Mariusza Błaszczaka, opracowany został program modernizacji służb mundurowych. Gwarantuje on finansowanie nowoczesnego, specjalistycznego sprzętu oraz infrastruktury na miarę XXI w." – powiedział Brudziński.

"Bezpieczne państwo to dobrze wyposażona i dobrze opłacana służba, funkcjonariusze, którzy za to bezpieczeństwo odpowiadają" – podkreślił szef MSWiA.

Brudziński podkreślił, że wydarzeniem bez precedensu był zakup przez polską policję nowych śmigłowców S-70i Black Hawk. "W ten sposób rozpoczęliśmy proces odbudowy policyjnego lotnictwa. To konieczna decyzja, bo najstarszy śmigłowiec w policji ma 47 lat, a najmłodszy 13" – zaznaczył.

Zapowiedział, że trzeci nowy śmigłowiec tego typu trafi do policji wiosną przyszłego roku, a wolą premiera Mateusza Morawieckiego jest zakup następnych dwu maszyn.

Szef MSWiA wskazywał, że w ramach programu modernizacji policji budowane są nowe komendy, a w ramach kupowanego sprzętu do formacji trafiają samochody patrolowe, ratowniczo-gaśnicze oraz specjalistyczne wyposażenie osobiste i uzbrojenie. "Tylko w 2018 roku flota policyjnych aut powiększy się o 1100 nowych radiowozów" – dodał minister.

Odtwarzanie posterunków policji

Brudziński wskazał, że działania na rzecz bezpieczeństwa to także nowy model współpracy funkcjonariuszy ze społeczeństwem, oparty na otwartej komunikacji i bliższym kontakcie. Przejawem tego jest odtwarzanie posterunków policji, zlikwidowanych w poprzednich latach.

"Nasi poprzednicy zlikwidowali ponad czterysta posterunków policji w całej Polsce. Skazali tym samym Polaków na to, że w sytuacji zagrożenia musieli czekać na przyjazd patrolu policji z sąsiedniej miejscowości. Odwróciliśmy to niepokojące zjawisko" – powiedział Brudziński.

Podkreślił, że w ostatnich trzech latach odtworzono ponad 90 posterunków policji. Zapewnił, że proces ten będzie kontynuowany.

Brudziński wskazywał także na wsparcie, jakie innym państwom udziela polska Państwowa Straż Pożarna. Przypomniał, że w lipcu funkcjonariusze pomagali swoim kolegom w Szwecji podczas walki z pożarami lasów.

"To były dobre trzy lata, jeżeli chodzi o podnoszenie poziomu bezpieczeństwa Polaków" – podkreślił minister. Jednocześnie zapewnił funkcjonariuszy, że dołoży wszelkich starań, by ich służba była bezpieczna.

Brudziński przekazał funkcjonariuszom Straży Granicznej 120 samochodów, 80 opli astra, 25 fordów ranger oraz 15 toyot land cruiser, kupionych z pieniędzy Funduszu Bezpieczeństwa Wewnętrznego oraz Programu Modernizacji Służb Mundurowych. Trafią one do oddziałów Straży Granicznej: Nadbużańskiego, Morskiego, Warmińsko-Mazurskiego i Bieszczadzkiego.