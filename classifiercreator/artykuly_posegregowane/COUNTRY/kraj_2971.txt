Pola Lednickie, 02.06.2018. Pod hasłem "Jestem", 2 bm. odbywa się na Polach Lednickich XXII Spotkanie Młodych Lednica 2000. (mr) PAP/Jakub Kaczmarczyk PAP © 2018 / Jakub Kaczmarczyk
                                        

            Tysiące pielgrzymów uczestniczy w sobotę na Polach Lednickich (Wielkopolskie) w przygotowaniach do rozpoczęcia XXII Spotkania Młodych Lednica 2000. Młodzi modlą się i tańczą, czekają też na prezydenta Andrzeja Dudę, który jest w tym roku gościem specjalnym wydarzenia.
      
            Tegoroczna Lednica odbywa się pod hasłem "Jestem". Organizatorzy spodziewają się udziału kilkudziesięciu tysięcy osób. Punktem kulminacyjnym i zwieńczeniem każdego spotkania jest przejście uczestników przez Bramę-Rybę w symbolicznym geście wyboru Chrystusa. Wcześniej młodzi wysłuchają przesłania papieża Franciszka, będą też wspominać św. Jana Pawła II.

Pierwsi pielgrzymi pojawili się pod Bramą-Rybą w sobotę rano. Od rana można było uczestniczyć w spowiedzi pod gołym niebem, w południe wszyscy odmówili modlitwę Anioł Pański. Do godz. 17 – momentu oficjalnego rozpoczęcia wydarzenia - wspólne modlitwy będą się przeplatać z konferencjami, tańcami i momentami skupienia.

"Bardzo byśmy chcieli, by młodzież opuszczała to miejsce w poczuciu, że każdy jest człowiekiem wartościowym. To także zawiera się w tegorocznym haśle, w słowie: jestem; jestem wartościowy w oczach Boga, jestem stworzony na podobieństwo Boga” – powiedziała w sobotę rzeczniczka Lednicy Dominika Chylewska.

Jak dodała, pielgrzymom w tym roku sprzyja pogoda. "Od samego rana na Polach Lednickich mamy słońce z delikatnym wiatrem. Mamy nadzieję, że taka pogoda utrzyma się do nocy, ale oczywiście trzeba być przygotowanym na każde warunki – również na deszcz, który w poprzednich latach wielokrotnie nas zaskakiwał” – powiedziała.

Na Pola Lednickie przybędzie w tym roku para prezydencka. W związku z tegoroczną rocznicą 100-lecia niepodległości prezydent ufundował dla wszystkich pielgrzymów biało-czerwone flagi. Do każdej dołączona jest karta podpisana przez Andrzeja Dudę.

"Niech flaga Rzeczypospolitej Polskiej, symbol naszej tożsamości i państwowości, znak przynależności do polskiej wspólnoty, będzie stale obecna pośród nas, a szczególnie w roku obchodów stulecia odzyskania przez Polskę niepodległości – jubileuszu, który łączy wszystkich Polaków w kraju i na świecie" – napisał prezydent.

Wszyscy pielgrzymi wyciągną flagi i uniosą je nad głowy w trakcie tzw. procesji orłów. Jak zapowiedziała Chylewska, Pola Lednickie zafalują na biało i czerwono.

Po przybyciu na miejsce prezydent złoży kwiaty na grobie twórcy spotkań lednickich, dominikanina o. Jana Góry. Po oficjalnym rozpoczęciu Lednicy przemówi do zgromadzonych. Dominika Chylewska powiedziała, że prezydent przekaże organizatorom Lednicy kopię najstarszego rękopisu pieśni „Bogurodzica”. Rokrocznie ta właśnie pieśń rozpoczyna lednickie spotkanie.

Symbolami tegorocznego spotkania są: zwierciadło prawdziwego spojrzenia, które posłuży do spotkania ze spojrzeniem Boga, świeca - symbol światła i pokoju oraz flaga - symbol wpisujący się w obchody 100-lecia odzyskania niepodległości przez Polskę.

Spotkania na Polach Lednickich odbywają się od 1997 roku. Co roku gromadzą od kilkudziesięciu do ponad 150 tys. uczestników. Twórcą Lednicy był zmarły w grudniu 2015 roku dominikanin o. Jan Góra. Obecnie opiekę duszpasterską nad przedsięwzięciem sprawują o. Wojciech Prus i o. Mateusz Kosior.