Żnin, 28.04.2018. Premier Mateusz Morawiecki podczas spotkania z mieszkańcami Żnina, 28 bm. Szef polskiego rządu przebywa z wizytą w województwie kujawsko-pomorskim oraz pomorskim. (cat)
PAP/Tytus Żmijewski PAP © 2018 / Tytus Żmijewski
                                        

            Propozycje rządu dla niepełnosprawnych, obniżenie i lepsza ściągalność podatków, służba zdrowia, walka ze smogiem czy wspieranie przedsiębiorczości - to niektóre kwestie, poruszone przez premiera Mateusza Morawieckiego podczas sobotniego spotkania z mieszkańcami Żnina (Kujawsko-Pomorskie).
      
            Szef rządu sporo czasu poświęcił tematowi protestu rodziców osób niepełnosprawnych w Sejmie. Zaprezentował szereg propozycji, które rząd przygotował dla tej grupy i wskazał, że spełniają one oba postulaty protestujących.

Podczas wystąpienia w Żninie premier zwrócił też uwagę na wypowiedź prezydenta USA Donalda Trumpa, który podczas wspólnej konferencji z kanclerz Niemiec Angelą Merkel w Waszyngtonie mówił o wydatkach na obronność. W tym kontekście pochwalił Polskę, która "płaci nawet więcej, niż się od niej oczekuje".

"To jest wyraźny dowód na to, że jesteśmy bardzo ważnym państwem członkowskim sojuszu transatlantyckiego i że poprzez zakupy takie, jak tarcza antyrakietowa, zakupy (systemu - PAP) Patriot, podnosimy nasze bezpieczeństwo w sposób bezprecedensowy" - mówił Morawiecki.

Jak zaznaczył, polski rząd jest w stanie przeznaczać środki na bezpieczeństwo, ale także na potrzeby osób niepełnoprawnych i służbę zdrowia, dzięki temu, że Prawo i Sprawiedliwość "obiecało uszczelnienie podatkowe". "Poprzez zastosowanie odpowiednich instrumentów, zwłaszcza informatycznych, takich jak jednolity plik kontrolny, podzielona płatność, dodatkowe badanie ruchu na rachunkach firm, w Ministerstwie Finansów uszczelniliśmy system podatkowy w sposób bezprecedensowy" - podkreślił premier.

Dla rządzących istotne jest to, żeby były jedne warunki rozwojowe dla wszystkich
 
Morawiecki zwrócił uwagę, że "w ciągu jednego roku z podatków spłynęło więcej o 40 mld zł". "Ja nazywam to efektem Prawa i Sprawiedliwości. Nie byłoby tego bez zmiany rządu" - ocenił szef rządu.

Odnosząc się do kwestii podatkowych wspomniał, że dla rządzących obecnie Polską bardzo istotne jest to, żeby były jedne warunki rozwojowe dla wszystkich. "Poprzez to, co tworzymy, poprzez zmiany finansowe i podatkowe tworzymy Polskę równych szans" - mówił Morawiecki.



Premier przypomniał piątą z propozycji zaprezentowanych na ostatniej konwencji Zjednoczonej Prawicy - obniżkę podatku CIT z 15 proc. do 9 proc. dla firm, których obroty sięgają około 5 mln zł rocznie. "To jest podatek niższy dla słabszych, a wyższy dla najbogatszych" - wspomniał Morawiecki.

Premier stwierdził, że m.in. dzięki staraniom polskiego rządu udało się przeforsować podatek dla galerii handlowych, na który wyraziła zgodę Komisja Europejska.

Przechodząc do tematów lokalnych, premier podkreślał m.in., że "na fundusz dróg lokalnych rząd przeznaczy w tym roku 5 mld zł". "Będzie to fundusz dostępny w kolejnych latach, przy czym nie jest tak, że te 5 mld zł będzie na 3 lata - nie, w kolejnym roku dołożymy co najmniej około 2 mld zł do tego funduszu" - poinformował szef rządu.

Wcześniej na drogi lokalne przeznaczane było ok. 800 mln zł rocznie, a w roku 2018 rząd przeznaczył na nie 1 mld 300 mln zł
 
Morawiecki dodał, że środki te mogą trafić do gmin i powiatów, które do tej pory nie mogły wnioskować o nie m.in. ze względu na brak własnego wkładu finansowego. "Dla mnie jest rzeczą fundamentalną nie tylko połączenie Polski wielkimi arteriami, drogami ekspresowymi, autostradami. Dla mnie jest rzeczą niezwykle ważną, żeby od tych dróg w gwiaździsty sposób dochodziły drogi gminne, powiatowe w dobrym stanie" - wskazał Morawiecki.

Jak mówił, wcześniej na drogi lokalne przeznaczane było ok. 800 mln zł rocznie, a w roku 2018 rząd przeznaczył na nie 1 mld 300 mln zł.

"Dla nas Polska jest jedna i mają być jedne warunki rozwojowe i poprzez to, co tworzymy, poprzez te zmiany finansowe, podatkowe tworzymy dużo bardziej Polskę równych szans i równych możliwości" - dodał.

Premier pytany podczas spotkania z mieszkańcami Żnina o powody, dla których Żnin i powiat żniński "zniknęły z mapy jako węzeł komunikacyjny" odparł, że rząd PiS "chce innej polityki dla szeroko rozumianej Polski powiatowej". "Nie tylko nie chcemy, żeby te miejscowości zanikały. Chcemy żeby się rozwijały" - podkreślił.

Morawiecki przywołał przykłady małych miast na zachodzie, w których - jak mówił - mieszczą się "wielkie firmy". "Adidas, Red Bull, Peugeot są w małych miejscowościach. (...) Poprzez naszą promocję małych i średnich firm wierzę, że ze Żnina wyjdą kolejne wielkie firmy za kilka-kilkanaście lat. Musimy wspierać przedsiębiorczość w tych mniejszych miejscowościach i to robimy" - zaznaczył szef rządu.

Złożył także deklarację, że w ciągu najbliższego roku powstanie kilkadziesiąt tysięcy mieszkań z programu "Mieszkanie Plus".

"Pracujemy nad nowym modelem +Mieszkania Plus+, aby również w mniejszych miejscowościach, takich jak Żnin, również było przynajmniej kilka (...) budynków, które będą bardziej dostępne, nie tylko na kredyt hipoteczny, czy dla kogoś, kto wrócił akurat z zagranicy, ma trochę więcej środków (...) albo z innych względów może sobie pozwolić, ale dla szerokich rzesz ludzi" - podkreślił Morawiecki na spotkaniu z mieszkańcami Żnina.

Dodał, że realizacja tego "bardzo niełatwego programu" potrwa. "Przez 30 lat wszyscy sobie na nim zęby połamali, ale (...) my teraz tworzymy specjalną ustawę - przesuwamy środki do Banku Gospodarstwa Krajowego. Chcemy, żeby kilkadziesiąt tysięcy mieszkań było w budowie w ciągu najbliższych 12 miesięcy" - powiedział szef rządu.

"My o te interesy zaczęliśmy bardzo twardo zabiegać"
 
Premier zapowiedział też w Żninie, że rząd nie odejdzie od reform wymiaru sprawiedliwości. Zapytany, czy "brak sojuszników poza Węgrami" wpłynie na bezpieczeństwo Polski odpowiedział, że UE to nie "klub przyjaciół", a bardzo dobry związek państw, które walczą o swoje własne interesy.

"My o te interesy zaczęliśmy bardzo twardo zabiegać - elementem walki o nasze interesy jest m.in. zasadnicze usprawnienie systemu wymiaru sprawiedliwości" - powiedział. "Czasami pewne rzeczy nienajlepiej potrafiliśmy wytłumaczyć, czasami po drugiej stronie zabrakło wystarczająco dobrej woli, zrozumienia naszych reform, ale my nasze reformy na pewno będziemy prowadzili, na pewno od nich nie odejdziemy" - dodał.

Morawiecki wśród największych sojuszników Polski wymienił m.in. Węgry, Słowację, Czechy czy Litwę.

W Żninie padły także obietnice związane z leczeniem nowotworów i chorób serca - obietnice zaangażowania dodatkowych środków na ten cel.

"Zaproponowaliśmy Narodowy Instytut Onkologiczny, Narodowy Program Zdrowia Kardiologicznego, przeciwdziałania chorobom krążenia i chorobom serca. Te dwie choroby, czyli nowotwory i choroby serca odpowiadają za 75 proc. zgonów w Polsce. My tam zaangażujemy dodatkowe środki, tak żeby w większości przypadków rzeczywiście ulżyć i przedłużyć życie, i żeby leczenie było jak najbardziej profesjonalne" - powiedział Morawiecki.

Zaznaczył, że rząd chce także skracać kolejki m.in. do operacji zaćmy i endoprotez. "Już w ostatnim pół roku dokonaliśmy znaczącego skrócenia kolejek. To się nigdy nie udawało" - mówił Morawiecki.

"Zainwestowaliśmy w świadczenia medyczne i w sprzęt medyczny, i po raz pierwszy znacząco, w niektórych miejscach w Polsce skróciły się wręcz o połowę te kolejki. Będziemy dalej pracować, minister zdrowia już ma plan, aby w tych 7, 8 dziedzinach zdrowia, gdzie te kolejki są najdłuższe, żeby była lepsza dostępność do specjalistów" - dodał premier.

Przypomniał również, że dla każdego dziecka w wieku szkolnym - w szkole podstawowej i ponadpodstawowej - rząd zaproponował "od września tego roku wyprawkę szkolną - 300 zł". "Ta wyprawka będzie co roku dostępna dla naszych maluchów, ale też dla młodzieży (...) po to, aby na tym szkolnym przednówku jak najmniej było problemów z zakupem odzieży jesiennej, obuwia, tenisówek - tego, co jest potrzebne do szkoły, na rozpoczęcie roku szkolnego" - powiedział premier.

Szef rządu mówił także o rozpoczęciu programu walki ze smogiem. Wskazał, że walka o czyste powietrze, to kolejny obszar, w którym rząd zmaga się z "obszarem zaniedbań". Przypomniał wyrok Europejskiego Trybunału Sprawiedliwości, w którym - jak mówił - wskazano, że w latach 2008-2015 rząd nie zrobił "nic lub prawie nic dla poprawy czystego powietrza". "My teraz rozpoczynamy wielki program walki ze smogiem, walki o czyste powietrze" - powiedział Morawiecki.

Premier przypomniał, że na liście Światowej Organizacji Zdrowia 50 miast najbardziej zanieczyszczonych w Europie są 33 polskie miasta. "To smutny, odziedziczony rekord" - mówił.

W tegorocznym budżecie państwa na odsetki od naszych obligacji przeznaczono 31 mld zł
 
Morawiecki przypomniał również zapowiedź, że rząd przeznaczy 25 mld zł w ciągu najbliższych 7-8 lat na wsparcie m.in. wymiany kotłów, pieców grzewczych oraz na termomodernizację. Szef rządu zaznaczył, że z budżetu państwa współfinansowane będzie 80 proc. kosztów dot. wymiany kotłów, pieców i termomodernizacji, a w niektórych miejscach nawet 100 proc. kosztów.

Premier odniósł się także do relacji Polski z UE, które uznał za dobre. "Polska ma dobre relacje z Unią Europejską, ale jeśli komuś się wydaje, że w zamian za poklepanie po plecach można uzyskać realne rezultaty, to jest w błędzie" - wskazał Morawiecki. "Unia Europejska to jest bardzo dobry, pozytywny związek państw, które walczą o swoje interesy" - podkreślił.

Premier porównał dla przykładu cały roczny budżet na służbę zdrowia w Polsce w wysokości 93 mld zł do wypłacanych przez Polskę odsetek i innych należności jak dywidendy. "Rocznie my wypłacamy wszystkim państwom (...) sto miliardów złotych (...), a netto wpływa do nas rocznie z funduszy unijnych 25 mld zł". "Polska na dorobku, Polska niezbyt bogata, w formie dywidendy, (czyli) odsetek od obligacji, odsetek od długu, od kapitału, od kredytu, wypłaca sto miliardów" - zaznaczył. W ocenie premiera, doprowadził do tego "model gospodarczy III Rzeczypospolitej".

Jak mówił Mateusz Morawiecki, biegniemy dziś "tak szybko", jak chomiki na kołowrotku. "Wydaje im się, że biegną, ale stoją w miejscu cały czas. I Polska tak szybko biegnie. Pracujemy dwa tysiące godzin, średnio jako obywatele, pracownicy polscy, Niemcy pracują 1300 godzin rocznie, Holendrzy 1350, ale zarabiamy i mamy mniej środków m.in. dlatego, że te sto mld zł musimy grzecznie (wypłacić)" - powiedział. Zaznaczył, że "to nie jest żaden nielegalny wypływ".

"To jest legalny wypływ, bo oni są właścicielami naszych przedsiębiorstw, (...) naszych banków, naszych obligacji" - dodał. Wyjaśnił, że jak "my emitujemy obligacje, żeby było na zapłatę za dług, to oni korzystają na odsetkach". Poinformował przy tym, że w tegorocznym budżecie państwa na odsetki od naszych obligacji przeznaczono 31 mld zł.