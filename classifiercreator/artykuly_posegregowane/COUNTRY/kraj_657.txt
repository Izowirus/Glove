Przedsiębiorca z branży budowlanej, 53-letni Jan Kleinszmidt z klubu Koalicji Obywatelskiej, został w poniedziałek ponownie wybrany przewodniczącym sejmiku pomorskiego. Kleinszmidt pełni tę funkcję od 2010 r.
      
            W tajnym głosowaniu Kleinszmidta poparło 19 radnych. Na jego kontrkandydata Dariusza Męczykowskiego z klubu PSL (nie jest członkiem PSL, do sierpnia tego roku był liderem PO w Kościerzynie - PAP), zgłoszonego przez 13 radnych z PiS, głosowało 14 radnych.

Kleinszmidt był przewodniczącym sejmiku pomorskiego w ubiegłej kadencji 2010-2014, w latach 2006-2010 pełnił zaś funkcję wiceprzewodniczącego tego gremium. Ukończył studia w zakresie zarządzania i marketingu. W latach 1998-2006 był radnym Bytowa. Prowadzi prywatną firmę produkującą materiały budowlane.

Wiceprzewodniczącymi sejmiku pomorskiego zostali zgłoszeni przez klub KO - Grzegorz Grzelak (KO), Hanna Zych-Cisoń (KO) oraz Józef Sarnowski (PSL). Każdego z nich w tajnym głosowaniu poparło po 19 radnych.

W głosowaniu na wiceprzewodniczącego sejmiku przepadł natomiast zgłoszony przez klub PiS radny tej partii Piotr Karczewski, na którego głosowało 14 radnych.

W przyszły poniedziałek odbędzie się kolejna sesja sejmiku pomorskiego, podczas której będzie wybrany marszałek województwa pomorskiego. Kandydatem na to stanowisko jest obecny marszałek Mieczysław Struk (KO).

Szef klubu KO w sejmiku pomorskim i wicemarszałek pomorski Ryszard Świlski powiedział PAP, że w piątek przesądzone zostanie, czy KO zawrze na Pomorzu koalicję z PSL, czy też będzie rządzić samodzielnie. Lider pomorskiego PSL i członek zarządu województwa pomorskiego Krzysztof Trawicki oświadczył dziennikarzom, że jest przekonany, iż dojdzie do koalicji ludowców z KO, a najbliższe dni będą poświęcone negocjacjom w tej sprawie.

Męczykowski powiedział też, że mimo przegranej w wyborach na przewodniczącego sejmiku będzie starał się stworzyć w sejmiku pomorskim niezależny klub radnych.

"Gazeta Wyborcza Trójmiasto" napisała w ub. tygodniu, że Męczykowski stara się wyciągać radnych sejmiku z Koalicji Obywatelskiej, aby utworzyć koalicję z PiS, która miałaby przejąć władzę na Pomorzu. "To jest indywidualna akcja Dariusza Męczykowskiego" - powiedział PAP Trawicki, dodając, że radny nie jest członkiem PSL.

W październikowych wyborach do 33-osobowego sejmiku pomorskiego Koalicja Obywatelska uzyskała 18 mandatów, 13 mandatów zdobyło Prawo i Sprawiedliwość, a 2 - PSL.