Wrocław, 08.09.2018. Prezes PiS Jarosław Kaczyński podczas pierwszej konwencji regionalnej i spotkania wyborczego Prawa i Sprawiedliwości, 8 bm. w Filharmonii im. Witolda Lutosławskiego we Wrocławiu. (nlat) PAP/Tomasz Gola PAP © 2018 / Tomasz Gola
                                        

            Stawianie nam zarzutu, że PiS jest ambasadorem prezydenta Rosji Władimira Putina to wyraz bezradności opozycji - ocenił prezes PiS Jarosław Kaczyński, który w sobotę we Wrocławiu spotkał się z dziennikarzami m.in. lokalnych mediów.
      
            "Kampanie wyborcze w wielu krajach są ostre. Polityk musi mieć grubą skórę. Bo jak ja słyszę, że my jesteśmy najlepszym ambasadorem Putina, bo to już dzisiaj usłyszałem (na konwencji PO i Nowoczesnej - PAP), w Europie, to co ja mogę zrobić? No śmiać się po prostu. Z tego można tylko i wyłącznie się śmiać. I tyle. To jest wyraz pewnego rodzaju bezradności i takiego szukania argumentów tam, gdzie ich nie ma w najmniejszym stopniu" - powiedział Kaczyński.

"Przypomnę, kto jeździł i tam się nisko kłaniał w Moskwie, co się działo po tragedii smoleńskiej. Kto pozwolił na to, żeby Putin na Westerplatte w rocznicę wybuchu drugiej wojny światowej mówił, że traktat wersalski był wielką krzywdą dla Niemiec. Gdyby to potraktować poważnie, to prawie połowa dzisiejszego terytorium Polski powinna wrócić do Niemiec. Mógłbym to w ten sposób interpretować, ale nie będę tego robił, bo to są wszystko bzdury" - dodał prezes PiS.

Podczas sobotniej konwencji Koalicji Obywatelskiej szef PO Grzegorz Schetyna mówił m.in., że "PiS jest nie tylko najwierniejszym lobbystą Putina w polityce europejskiej walcząc z Unią, niszcząc jedność naszego kontynentu, wywołując wciąż nowe konflikty".

"PiS jest także lobbystą Putina w polskiej polityce energetycznej, ponieważ importerom putinowskiego węgla PiS musiało podziękować za taśmy Falenty, za podsłuchy, które uderzyły w polskie państwo, w polski rząd" - powiedział lider PO.

Prezes PiS wyraził także wątpliwości, czy projekty zaprezentowane na sobotniej konwencji PO i Nowoczesnej są zgodne z konstytucją. "Ja nie będę tego rozstrzygał. To jest sprawa Trybunału Konstytucyjnego, ale jako prawnik miałbym wątpliwości" - powiedział Kaczyński.