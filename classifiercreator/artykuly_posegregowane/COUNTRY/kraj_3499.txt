Wrocław, 21.04.2018. Lider PO Grzegorz Schetyna (L) i poseł Parlamentu Europejskiego, kandydat na prezydenta Wrocławia Kazimierz Michał Ujazdowski (P) podczas konferencji prasowej, 21 bm. we Wrocławiu. (mk/awol) PAP/Maciej Kulczyński PAP Maciej Kulczynski / Maciej Kulczyński
                                        

            Przygotowanie projektu reformy ustroju państwa i rozwoju samorządności zapowiedział w sobotę we Wrocławiu przewodniczący PO Grzegorz Schetyna. W połowie czerwca partia chce zorganizować specjalne posiedzenie gabinetu cieni poświęcone tym zagadnieniom.
      
            Na konferencji prasowej we Wrocławiu zorganizowanej wspólnie z popieranym przez PO kandydatem na prezydenta Wrocławia europosłem Kazimierzem M. Ujazdowskim, Schetyna zapowiedział, że projekt reformy ustroju i rozwoju samorządności przygotuje właśnie Ujazdowski.

"Temu poświecimy specjalny gabinet cieni, który zorganizujemy we Wrocławiu 13 czerwca. Na nim przedstawimy zarys i koncepcje zmian, które będziemy podejmować już po wyborach. Zaprosimy też ekspertów, profesorów prawa, którzy będą chcieli i mogli nam pomóc w budowaniu nowej Rzeczypospolitej" - powiedział Schetyna.

Ujazdowski przedstawił elementy programu, który nazwano Aktem Odnowy Rzeczypospolitej.

Znalazły się w nim punkty: odbudowa niezależności Trybunału Konstytucyjnego, usunięcie wszystkich skutków centralizmu i szkód wyrządzonych samorządowi terytorialnemu, wprowadzenie pakietu demokratycznego w parlamencie, przywrócenie Krajowej Radzie Sądownictwa statusu zgodnego z Konstytucją RP, budowa służby cywilnej i ochronę niezależności urzędników przed naciskami politycznymi, budowę niezależnych i pluralistycznych mediów publicznych, wprowadzenie merytorycznych i przejrzystych zasad oraz jawności w obsadzie zarządów i rad spółek z kapitałem publicznym.

"Przywrócimy rządy prawa i naprawimy Rzeczpospolitą. Prawo i Sprawiedliwość nie tylko zniszczyło demokrację konstytucyjną, ale zbudowało system władzy monopolistycznej i nieefektywnej, władzy niekompetentnej i nieempatycznej, niezdolnej do rozwiązywania palących problemów społecznych" - powiedział Ujazdowski.

Ujazdowski jest europosłem wybranym z listy wyborczej PiS. Przed laty był też wiceprezesem tej partii, a wystąpił z niej w styczniu 2017 r. W kwietniu tego roku został kandydatem PO na prezydenta Wrocławia.