Łódź, 26.01.2018. Senator PO Maciej Grubski w Prokuraturze Okręgowej w Łodzi, 26 bm. (gm/nlat) Archiwum fot. PAP/Grzegorz Michałowski
                                        

            Senator Maciej Grubski został zawieszony w prawach członka Platformy Obywatelskiej - poinformował PAP rzecznik ds. dyscypliny partii Łukasz Abgarowicz. Zawieszenie senatora ma związek z wywiadem, którego udzielił portalowi Sputnik.
      
            Jako pierwszy o sprawie poinformował portal Fakt24.pl.

Senator Maciej Grubski udzielił w środę wywiadu portalowi Sputnik. Mówił w nim m.in., że jest "pod ogromnym wrażeniem" Władimira Putina i "ma do niego pełen szacunek".

Grubski powiedział także, że jest przeciwnikiem wspierania Ukrainy w sporze z Rosją. "Wymyśliliśmy sobie wtedy, że wspierając Ukrainę będziemy mieli bufor bezpieczeństwa w stosunku do Rosji. Moim zdaniem tak nie jest, dlatego że Ukraina jest teraz rozchwianym państwem z ogromem problemów, z których prędko nie wyjdzie" - ocenił.

Senator w wywiadzie odniósł się także do sojuszu z USA. "Wytwarzając atmosferę wrogości w stosunku do Rosji niczego nie zyskujemy, a jedynie na tym tracimy, głównie gospodarczo. Za wszelką cenę chcemy zachować sojusz z Ameryką. (...) Jeżeli mamy kupować dzisiaj ropę czy gaz od Saudów czy Amerykanów, które są droższe niż ropa i gaz rosyjski, to trzeba się poważnie zastanowić jaki jest w tym interes Polaka. Wychodzi na to, że żaden, bo każdy Polak dokłada do droższego paliwa. A więc każdy Polak dopłaca swoje pieniądze za wrogą postawę wobec Rosji" - ocenił senator.

Rzecznik ds. dyscypliny PO powiedział PAP, że w związku z wywiadem udzielonym Sputnikowi, Grubski został zawieszony w prawach członka partii. "To jest wywiad, w moim przekonaniu, skandaliczny" - ocenił.

Abgarowicz podkreślił, że słowa senatora nie są stanowiskiem Platformy. "To jest prezentowanie punktu widzenia szkodliwego dla racji stanu Polski. To jest skrajna nieodpowiedzialność - po pierwsze - prezentowanie takich przekonań, a po drugie robienie takiego idiotyzmu, będąc parlamentarzystą, że rozmawia się ze Sputnikiem, czyli propagandową tubą Putina, która usiłuje robić demontaż opinii w Polsce" - mówił rzecznik.

Do momentu nadania depeszy, dziennikarzowi PAP nie udało się uzyskać komentarza senatora Grubskiego.