PiS zobowiązał kilku posłów ugrupowania do negocjacji w terenie dotyczących ewentualnych koalicji w sejmikach wojewódzkich, tam gdzie partia nie zdobyła samodzielnej większości - dowiedziała się PAP w źródłach zbliżonych do kierownictwa PiS.
      
            Według radia RMF FM za układanie powyborczych koalicji w sejmikach odpowiedzialny jest poseł PiS, szef KPRM Michał Dworczyk.

Według informatorów PAP w PiS, kierownictwo partii wyznaczyło "grupę" kilku posłów, którzy są szczególnie odpowiedzialni za budowę potencjalnych sojuszy w sejmikach. Ich pracę nadzorować ma właśnie Dworczyk.

Jak podało RMF FM Dworczyk "ma wyczuć nastroje wśród samorządowców i szukać niezadowolonych, którzy daliby się przeciągnąć na stronę PiS-u" nie wykluczając nikogo: ludowców, SLD, kandydatów bezpartyjnych, a nawet Koalicji Obywatelskiej.

Chodzi przede wszystkim - jak podaje stacja - o Mazowsze, Śląsk i Dolny Śląsk, bo wszędzie tam przyszłość PiS-u zależy od zdolności do porozumienia.

Z oficjalnych informacji wynika, że PiS jak dotąd uzyskał samodzielną większość w sejmiku woj.: podlaskiego, podkarpackiego, świętokrzyskiego, łódzkiego oraz małopolskiego. Ze źródeł PAP wynika, że na Dolnym Śląsku i na Śląsku trwają rozmowy nad możliwymi większościami.

Według podanych w poniedziałek przed południem wyników sondażu Ipsos - tzw. late poll - w wyborach do sejmików wojewódzkich PiS zdobyło 33 proc.; Koalicja Obywatelska - 26,7 proc.; 13,6 - PSL; 6,6 proc. - SLD; 5,9 proc. - Kukiz'15; a 5,8 proc. - Bezpartyjni Samorządowcy.    