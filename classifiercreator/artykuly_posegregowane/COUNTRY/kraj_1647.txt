Dodatkową podwyżkę  250 zł na etat otrzymają od 1 lipca pracownicy cywilni policji; w środę w MSWiA podpisano w tej sprawie porozumienie ze związkowcami NSZZ Pracowników Policji - poinformował resort spraw wewnętrznych i administracji.
      
            MSWiA poinformowało w przesłanym komunikacie, że lipcowa podwyżka jest niezależna od tej, którą pracownicy cywilni mają dostać - w wysokości 300 zł - od 1 stycznia 2019 r. z programu modernizacji służb mundurowych. Porozumienie ze związkowcami podpisał w środę w imieniu ministra SWiA wiceszef resortu Jarosław Zieliński.

"MSWiA od początku podkreślało, że w służbach mamy do czynienia z wieloletnimi zaniedbaniami, m.in. w kwestii wynagrodzeń pracowników cywilnych. Od 2016 r. rząd Prawa i Sprawiedliwości systematycznie podnosi uposażenia funkcjonariuszy i wynagrodzenia pracowników" - zaznaczono w komunikacie.

Dodano, że w rozmowach z resortem związkowcy zgłaszali oczekiwanie dodatkowych podwyżek w 2019 r. "Dlatego – zgodnie z wypracowanym porozumieniem - pracownicy cywilni policji otrzymają od 1 lipca 2019 r. dodatkową podwyżkę w kwocie 250 zł na etat" - zaznaczono.

W komunikacie podkreślono, że razem z podwyżką z programu modernizacji służb mundurowych pracownicy cywilni policji będą zarabiali średnio - wraz z dodatkowym wynagrodzeniem rocznym - o tysiąc złotych więcej miesięcznie niż w 2015 r.

"Ponadto w zawartym dziś porozumieniu zapisano, że od 1 stycznia 2020 r. pracownicy otrzymają podwyżkę wynagrodzeń w wysokości nie niższej niż średnioroczny wskaźnik wzrostu wynagrodzeń w państwowej sferze budżetowej ustalony w ustawie budżetowej na rok 2020" - napisano.

Zgodnie z porozumieniem powstanie "zespół do spraw oceny funkcjonujących rozwiązań w zakresie prawnym, finansowym i socjalnym dotyczących pracowników cywilnych policji oraz wypracowania propozycji systemowych uregulowań mających na celu poprawę stanu obecnego". W skład zespołu wejdą przedstawiciele MSWiA, NSZZ Pracowników Policji i KGP.

"Zespół zajmie się opracowaniem zasad rozdysponowania środków na podwyżki wynagrodzeń. Zadaniem Zespołu będzie również udział w pracach nad nowym wieloletnim programem rozwoju formacji resortu na lata 2021-2024. Chodzi m.in. o ujęcie w nim przedsięwzięć dotyczących pracowników, w tym wielkości i terminów przewidywanych podwyżek wynagrodzeń" - wskazano.

Zespół będzie także pracował nad propozycjami zmian prawa dotyczącego statusu pracowników cywilnych Policji.