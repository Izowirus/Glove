Kampania bilbordowa prowadzona przez PO ma charakter negatywny; wolałbym, by Platforma zamiast tego przedstawiła własny program dla Warszawy - powiedział PAP marszałek Senatu Stanisław Karczewski.
      
            Koalicja Obywatelska PO i Nowoczesnej w prowadzonej kampanii prezentuje bilbordy z wizerunkiem prezesa PiS Jarosława Kaczyńskiego i hasłem "PiS wziął miliony", które dopełniają różne podtytuły np.: "a wszystko drożeje", "i chce być bezkarny", "a tanich mieszkań nie ma". Na akcję PO i Nowoczesnej sztab PiS odpowiedział swoją akcją - bilbordy PiS przedstawiają twarz dziecka z napisem "PiS odebrał złodziejom miliony i dał je dzieciom".

"Kampania PO ma charakter negatywny. Szkoda, że ta partia rozpoczęła kampanię samorządową, wchodząc na negatywną drogę prowadzenia kampanii; wolałbym, by przedstawiła swój program dla Warszawy. Tego ciągle brakuje. Obserwuję bardzo wnikliwie kampanię prowadzoną w Warszawie. Cieszy mnie to, że według badań opinii kandydat Zjednoczonej Prawicy na prezydenta Warszawy Patryk Jaki jest coraz bliższy pokonania Rafała Trzaskowskiego" - powiedział Karczewski.

Dodał, że zamierza - jako szef komitetu poparcia Jakiego - aktywnie włączyć się w jego kampanię. Zastrzegł, że choć ma w planie wiele związanych z tym przedsięwzięć, to na razie nie może ich ujawnić.

"Na pewno mogę powiedzieć tyle, że bardzo zależy nam na tym, żeby w Warszawie doszło do zmiany władzy, bo Warszawa jej potrzebuje. Patryk Jaki prowadzi świetną kampanię i będę go mocno wspierał" - podkreślił marszałek.

Marszałek Senatu zapowiedział też, że weźmie udział w otwierającej kampanię konwencji wyborczej PiS, która odbędzie się w niedzielę w Warszawie, ale nie będzie zabierał głosu.

Zgodnie z rozporządzeniem premiera Mateusza Morawieckiego, wybory samorządowe odbędą się 21 października; druga tura wyborów bezpośrednich wójtów, burmistrzów i prezydentów miast - 4 listopada.