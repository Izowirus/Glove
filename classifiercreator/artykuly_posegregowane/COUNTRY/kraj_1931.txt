Warszawą rządzą dziś mafia reprywatyzacyjna i deweloperzy, stańmy razem do walki o uczciwą Warszawę - mówi w spocie wyborczym kandydat na prezydenta Warszawy Patryk Jaki. W materiale przedstawiono dokonania Jakiego jako wiceministra sprawiedliwości i szefa komisji weryfikacyjnej.
      
            W spocie do którego dotarła PAP przedstawione są m.in. zdjęcia ze spotkań kandydata Zjednoczonej Prawicy z mieszkańcami Warszawy, z udziału w uroczystościach państwowych i z prac w komisji weryfikacyjnej. Poszczególnym zdjęciom towarzyszą podpisy "Silna rodzina"; "Szacunek do ludzi"; "Doświadczenie"; "Godność"; "Dumni z Warszawy"; "Patriotyzm" "Honor".

Lektor przedstawia sylwetkę Jakiego, przypomina, że jest on wiceministrem sprawiedliwości oraz przewodniczącym komisji weryfikacyjnej ds. warszawskiej reprywatyzacji; przypomniano, że jest posłem dwóch kadencji oraz posiada wieloletnie doświadczenie w samorządzie.

"Zarządza z sukcesami jednym z największych rządowych budżetów, zwiększył o 60 proc. przychody podległych mu instytucji państwowych. Jest autorem innowacyjnego programu +Praca dla więźniów+, który najszybciej na świecie zwiększył liczbę zatrudnionych skazanych" - podkreślono w spocie.

Przypomniano również, że Jaki przeprowadził przez Sejm ustawę zakazująca odbierania rodzicom dzieci z powodu biedy. Dalej wyliczono, że to Jaki stworzył Muzeum Żołnierzy Wyklętych; jest także autorem rejestru pedofilów, "dzięki któremu nasze dzieci są bezpieczne".

"Przeprowadził przez Sejm ustawę zwiększającą ochronę nad zwierzętami, postawił się bezwzględnej mafii reprywatyzacyjnej, która okradała Warszawę i mordowała ludzi. Dzięki niemu majątek wart 700 mln zł wraca do miasta, ludzie odzyskują wiarę w państwo, a odpowiedzialni za krzywdy lądują w aresztach" - mówi lektor w spocie.

Umieszczono w nim również fragment z rozprawy komisji weryfikacyjnej, podczas której Jaki mówił: "będę zdeterminowany do tego, żeby pomagać ludziom, nawet jeśli będzie chodziło o tak pogardliwie traktowanego przez państwa, jednego człowieka. Władza publiczna jest od tego, żeby pomagać nawet jednemu człowiekowi".

W materiale jest także krótki fragment wypowiedzi Jakiego ze spotkania z mieszkańcami stolicy, kandydat Zjednoczonej Prawicy na prezydenta stolicy zwraca się do nich: "Warszawą rządzą dziś mafia reprywatyzacyjna i deweloperzy. Jedyną szansą, żeby to zmienić jesteście wy - stańmy razem do walki o uczciwą Warszawę".

Spot kończy hasło "Uczciwa Warszawa.#Jaki2018". Poinformowano, że spot to materiał KW Prawo i Sprawiedliwość.