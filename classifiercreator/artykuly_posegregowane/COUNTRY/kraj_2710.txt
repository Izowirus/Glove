Szczecin, 25.06.2018. Zastępca szefa kancelarii prezydenta Paweł Mucha podczas uroczystości wręczenia odznaczeń państwowych w Urzędzie Wojewódzkim w Szczecinie, 25 bm. (cat)  Archiwum PAP/Marcin Bielecki 
                                        

            W środę ma odbyć się kolejne spotkanie z marszałkiem Senatu Stanisławem Karczewskim ws. przeprowadzenia referendum konsultacyjnego dot. zmian w konstytucji - poinformował we wtorek wiceszef Kancelarii Prezydenta Paweł Mucha. Spotkanie ma dotyczyć m.in. kwestii proceduralnych - dodał.
      
            "Rozmawiamy jutro także o kwestiach związanych z trybem procedowania" - powiedział Mucha we wtorek w radiowych "Sygnałach dnia". Przypomniał, że będzie to już kolejne jego spotkanie z marszałkiem Senatu ws. referendum konsultacyjnego dot. konstytucji - poprzednie odbyło się w ubiegłym tygodniu.

Mucha - który jest pełnomocnikiem prezydenta ds referendum konsultacyjnego - odniósł się też do opublikowanego w poniedziałek sondażu "Dziennika Gazety Prawnej", z którego wynika, że im bliżej do referendum w sprawie ewentualnych zmian w konstytucji, tym więcej Polaków uważa, że jest ono ważne i że warto oddać głos przy urnie.

Prezydencki minister podkreślił, że wyniki tego sondażu jasno wskazują, iż nie prawdą jest to, że "nikt tego referendum nie chce".

"W tym sondażu mamy wskazanie deklaracji uczestnictwa na poziomie 60 proc. Bardzo ciekawą jest analiza dotycząca kwestii ważności, czy istotności pytań referendalnych (...) Trzech na czterech Polaków odpowiada, że te pytania są ważne, co najmniej w połowie mamy bardzo mocne wskazanie, że (...) to są pytania, które odzwierciedlają oczekiwania Polaków" - powiedział.

Mucha dodał, że prezydent Andrzej Duda z projektem postanowienia o zarządzeniu referendum - które miałoby się odbyć 10-11 listopada - wystąpi do Senatu nie wcześniej niż 23 lipca, a pytań będzie maksymalnie 10 pytań. Obecna poddana dyskusji w Narodowej Radzie Rozwoju propozycja zawiera ich 15.

Wśród nich znalazły się m.in. pytania o uchwalenie nowej konstytucji lub dokonanie zmian w obecnej, o konstytucyjne zagwarantowanie członkostwa Polski w UE oraz w NATO, o zapisanie wyższości konstytucji nad prawem międzynarodowym, o zagwarantowania wsparcia dla rodziny, polegającego na wprowadzeniu zasady nienaruszalności praw nabytych (takich jak świadczenie "500 plus"). Wśród propozycji jest też pytanie o przyznanie w konstytucji "gwarancji szczególnej opieki zdrowotnej kobietom ciężarnym, dzieciom, osobom niepełnosprawnym i w podeszłym wieku".

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm, lub prezydent za zgodą Senatu.

Ustawa o referendum ogólnokrajowym stanowi, że prezydent przekazuje Senatowi projekt postanowienia o zarządzeniu referendum, zawierający treść pytań lub wariantów rozwiązania w sprawie poddanej pod referendum, a także termin jego przeprowadzenia. Senat w terminie 14 dni od dnia przekazania projektu postanowienia podejmuje uchwałę w sprawie wyrażenia zgody na zarządzenie referendum.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów