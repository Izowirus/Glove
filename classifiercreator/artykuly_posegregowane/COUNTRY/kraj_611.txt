Andrzej Buła (PO) został nowym marszałkiem, a Rafał Bartek (Mniejszość Niemiecka) przewodniczącym sejmiku województwa opolskiego w kadencji 2018-2023. W środę radni sejmiku wybrali nowe władze regionu.
      
            W 30-osobowym sejmiku województwa opolskiego koalicja KO-MN-PSL posiada 20 mandatów, a opozycyjny PiS - 10. Pierwszą decyzją radnych podczas pierwszej sesji nowej kadencji był wybór przewodniczącego sejmiku - został nim przewodniczący Towarzystwa Społeczno-Kulturalnego Niemców na Śląsku Opolskim Rafał Bartek, za którym głosowało 25 radnych i pięciu wstrzymujących się.

"Jestem dumny z powierzonej mi funkcji zarówno jako przedstawiciel mniejszości niemieckiej, jak i obywatel państwa polskiego. Postaram się wsłuchiwać w głosy zarówno koalicji jak i opozycji i stosować zasadę: +drugiego szanować, drugiego słuchać+" - zadeklarował Bartek po ogłoszeniu wyników.

Do prezydium sejmiku weszli także przedstawiciele: Nowoczesnej, Platformy Obywatelskiej i Prawa i Sprawiedliwości. Wskazany przez klub PiS wiceprzewodniczący sejmiku Dariusz Byczkowski otrzymał 26 głosów poparcia. Trzech radnych wstrzymało się od głosu, a jeden był przeciw.

Nie było niespodzianek przy wyborze zarządu województwa. Marszałkiem pozostał piastujący tę funkcję od 2013 roku Andrzej Buła - przewodniczący wojewódzkich struktur Platformy Obywatelskiej. Jego kandydaturę poparło 21 radnych, 6 było przeciw a trzech wstrzymało się od głosu. Wicemarszałkami zostali: Roman Kolek (Mniejszość Niemiecka) i Zbigniew Kubalańca (Platforma Obywatelska), a członkami zarządu Szymon Ogłaza (PO) i prezes wojewódzkiego PSL Stanisław Rakoczy.

O ile kandydaci MN i PO otrzymali od 20 do 22 głosów za, to w przypadku szefa ludowców poparło go 15 radnych, 14 było przeciw i jeden wstrzymał się od głosu.

"Będę pełnił funkcję członka zarządu województwa tylko przez rok, żeby przeprowadzić partię przez zbliżające się kampanie do europarlamentu i Sejmu. Chcemy, żeby po mnie miejsce w zarządzie województwa zajął kolega Antoni Konopka, który jest drugim - oprócz Norberta Krajczego - radnym wojewódzkim z PSL. Czy nadal będę kierował strukturami partyjnymi w regionie, okaże się po wyborach do Sejmu" - zadeklarował Rakoczy.

Marszałek województwa Andrzej Buła podziękował radnym koalicji i opozycji za udzielone poparcie nowym władzom województwa. Zapowiedział, że swoje expose przedstawi na sesji sejmiku 18 grudnia 2018 roku. W najbliższych dniach ma się dokonać także wybór pełnomocnika zarządu ds. wielokulturowości, którego celem będzie współpraca ze wszystkimi mniejszościami zamieszkującymi województwo opolskie.

W sejmiku województwa opolskiego kadencji 2018-2023 będą funkcjonowały trzy kluby: PiS (10 radnych), Koalicji Obywatelskiej (10 radnych PO i 3 Nowoczesnej) oraz pięcioosobowy klub Mniejszości Niemieckiej. Dwaj radni PSL zdecydowali, że nie wejdą w skład żadnego z klubów.