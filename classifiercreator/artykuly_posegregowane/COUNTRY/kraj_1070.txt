Dwukrotnie wnioskowałem o referendum i za każdym razem nie spotkało się to z aprobatą senatorów; należało pozwolić wypowiedzieć się obywatelom - powiedział prezydent Andrzej Duda w piątek w "Rzeczpospolitej".
      
            Prezydent na uwagę dziennikarza, że w kampanii mówił o obowiązkowych referendach i o tym, że być może dzień referendalny raz w roku "załatwiałby sprawę", powiedział, że nie zastanawiał się nad ideą dnia referendalnego.

"Dwukrotnie wnioskowałem o referendum i za każdym razem nie spotkało się to z aprobatą senatorów. Nie ukrywam, że mam w tej sprawie swoje zdanie. Uważam, że należało pozwolić wypowiedzieć się obywatelom. Ale senatorowie są wybierani w okręgach jednomandatowych i mam nadzieję, że wyborcy ich z tego rozliczą" - powiedział Andrzej Duda.

Pytany, czy będzie chciał w jakiejś formie wrócić do tej idei, prezydent powiedział, że jeżeli "senatorowie będą mieć nadal takie stanowisko, to trudno będzie powtarzać takie wnioski".

Na uwagę dziennikarza, że niektórzy senatorowie uważali, że formuła referendum była dobra, tylko kontestowali formę, odpowiedział, że zawsze "znajdzie się powód, by uzasadnić swoje stanowisko". "Inteligentny człowiek sobie z tym poradzi, a prawda jest taka, że nie pozwolono się wypowiedzieć społeczeństwu. Choć muszę w tym miejscu bardzo podziękować tym senatorom, którzy mój postulat przeprowadzenia referendum poparli. Jestem im za to bardzo wdzięczny" - powiedział Andrzej Duda.