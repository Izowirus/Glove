Premier Mateusz Morawiecki zaapelował w liście do liderów oraz sympatyków wszystkich ugrupowań, ruchów i stronnictw o wspólne uczczenie 100. rocznicy odzyskania niepodległości przez Polskę. "Szczególnie apeluję i zwracam się do liderów partii opozycyjnych - pójdźmy razem" - napisał premier.
      
            

Premier podkreślił, że setna rocznica odzyskania niepodległości przypomina jak wielką wartością jest niepodległe państwo. Jak zaznaczył, bez niepodległego państwa nie można mówić o rozwoju, sprawiedliwości, prawdziwej demokracji i indywidualnej wolności.

Szef rządu przekonywał, że warto, byśmy - jako Polacy - świętowali setną rocznicę odzyskania niepodległości "w poczuciu jedności i wzajemnego szacunku".

"Pragnę zaapelować do elit politycznych i sympatyków wszystkich ugrupowań, ruchów i stronnictw, by dzień 11 listopada 2018 roku był świadectwem tego, że Polska jest jedna. Że Polska jest wielka. Że jest najwyższą wartością dla nas wszystkich. I musimy dbać o jej przyszłość" - napisał szef rządu.

"Szczególnie apeluję i zwracam się do liderów partii opozycyjnych - pójdźmy razem ramię w ramię. Na Marsz Państwowy w 100. Rocznicę Odzyskania Niepodległości zaproszeni są wszyscy. Marsz będzie okazją, by pokazać, że potrafimy godnie świętować niepodległość" - dodał.

Premier zaapelował, aby 11 listopada liczył się tylko jeden szyld - "polskie godło" i jedna - biało-czerwona flaga. "W ten sposób okażemy naszą wdzięczność tym, którzy wywalczyli naszą niepodległość. To właśnie ona jest najmocniejszą gwarancją bezpiecznej i szczęśliwej przyszłości naszej Ojczyzny" - napisał Morawiecki.

Szef rządu podkreślił, że odzyskanie niepodległości okazało się możliwe, bo podziały polityczne ustąpiły przed fundamentalnym poczuciem jedności wobec wspólnej wartości, jaką jest wolna Polska. "Głęboko wierzę, że i dzisiaj jest czas i miejsce na taką jedność" - napisał premier.

Morawiecki zaapelował, żeby niezależnie od przekonań i politycznych poglądów spotkać się 11 listopada o godz. 15:00 przy rondzie im. Romana Dmowskiego w Warszawie na Marszu Państwowym w setną rocznicę odzyskania niepodległości i wspólnie przemaszerować.

"Niech tego dnia połączy nas Polska!" - napisał szef rządu i zakończył list pierwszym wersem hymnu państwowego - "Jeszcze Polska nie zginęła, kiedy my żyjemy".

Premier opatrzył również list dwoma cytatami. "Jesteśmy różni, pochodzimy z różnych stron Polski, mamy różne zainteresowania, ale łączy nas jeden cel. Cel ten to Ojczyzna, dla której chcemy żyć i pracować" - zacytował słowa Romana Dmowskiego szef rządu.

"Z szanowania wzajemnego wypływa moc wielka w chwilach trudnych" - to natomiast słowa Józefa Piłsudskiego, które przytoczył szef polskiego rządu.