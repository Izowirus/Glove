Każdy absolwent szkoły podstawowej i przekształcanego gimnazjum będzie miał miejsce w szkole – zapewniła we wtorek na konferencji prasowej minister edukacji narodowej Anna Zalewska.
      
            Szefowa MEN oznajmiła, że szkoły ponadpodstawowe są przygotowane na przyjęcie uczniów. "Jest zwiększona liczba miejsc, oddziałów, klas" – powiedziała.

Zalewska zapowiedziała, że już we wtorek do szkół, a następnie do rodziców, trafi list z informacją na temat rekrutacji do szkół ponadpodstawowych. Ponadto wszystkie szkoły podstawowe otrzymają drogą elektroniczna ulotkę, w której będą szczegółowo zaprezentowane zasady rekrutacji.

Dodała, że wszyscy kuratorzy zaproszą media na konferencje, podczas których poinformują o sprawach związanych z naborem do szkół zawodowych, branżowych i liceów.

Minister edukacji poinformowała również, że od stycznia rozpocznie się kampania informacyjna skierowana do rodziców i uczniów, a dotycząca szkolnictwa branżowego i technicznego.