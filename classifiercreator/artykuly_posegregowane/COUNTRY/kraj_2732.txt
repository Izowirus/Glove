Syn b. prezydenta, eurodeputowany PO Jarosław Wałęsa wspólnym kandydatem PO i Nowoczesnej na prezydenta Gdańska - ogłoszono podczas konwencji samorządowej Koalicji Obywatelskiej (PO i N). „Koniec republiki deweloperów w Gdańsku” – zapowiedział Wałęsa.
      
            Kandydatura Wałęsy została ogłoszona podczas zorganizowanej w sobotę w Gdańsku na Stadionie Energa, Regionalnej Konwencji Samorządowej Koalicji Obywatelskiej, którą współtworzą PO i Nowoczesna. Bezpartyjnym kandydatem na prezydenta Gdańska jest Paweł Adamowicz, pełniący tę funkcję od 20 lat, do niedawna jeden z liderów PO.

„Może to truizm, ale Gdańsk zawsze był symbolem solidarności i wolności i z tym związane jest jedno nazwisko, a teraz to nazwisko w nowym otwarciu ma szanse stać się symbolem +lepszego Gdańska+” – przekonywała szefowa Nowoczesnej Katarzyna Lubnauer. „Ważne jest, żebyśmy w mieście kontynuowali to, co jest dobre i zmieniali, to co złe” – dodała. Jak powiedziała, „nie może być tak, że miasta stają się feudalnymi księstwami władzy dla władzy”. W jej ocenie, Jarosław Wałęsa „to świetny człowiek, który ma świetne nazwisko i pomysł na Gdańsk”.

Jarosław Wałęsa podczas prezentacji założeń swego programu najgorętsze oklaski otrzymał za deklarację, że "to mieszkańcy będą decydować o tym, jak będą zagospodarowane tereny miejskie". Obiecał, że nie dopuści do "bezładnego betonowania Gdańska". "Dlatego tutaj dziś deklaruję koniec +republiki deweloperów+ - Gdańsk będzie dla mieszkańców" - podkreślił Wałęsa.

Zaproponował, aby przez kolejne pięć lat wysiłki były kierowane na "programy chodnikowe, programy lokalnych dróg, na zagospodarowanie podwórek, zwiększenie wydatków na zieleń miejską, przyspieszenie realizacji programu +jaśniejszy Gdańsk+". "Czy Gdańsk potrzebuje kolejnego muzeum, na które trzeba będzie wydać 150 - 200 mln zł, czy nie warto zainwestować w 15 żłobków?" - pytał.

Zadeklarował, że w czasie swojej prezydentury chciałby "poszerzać dialog z mieszkańcami, żeby w domach sąsiedzkich w każdej dzielnicy można było aktywować inicjatywy mieszkańców". Obiecał, że także seniorów chce zachęcać do współpracy. "Również oni mają miejsce w Gdańsku" - podkreślił. Według Wałęsy, trzeba myśleć też "o odpowiednim zagospodarowaniu miasta, że jeszcze wiele osiedli nie jest dobrze +oprzyrządowanych+, że brakuje przychodni, żłobków, przedszkoli, wystarczających połączeń komunikacyjnych". Zadeklarował zwiększenie nakładów na komunikację miejską do 500 mln zł. Wałęsa zapowiedział zwiększenie budżetu dla rad dzielnic i zmiany w zarządzaniu spółkami należącymi do miasta.

Lider PO Grzegorz Schetyna pytany przez dziennikarzy o kandydaturę Pawła Adamowicza przyznał, że „rozmawiał z nim przez wiele miesięcy”. Zadeklarował, że „jest otwarty na rozmowy". "Jest wiele miejsc w polityce, w przestrzeni publicznej dla Pawła Adamowicza” - zadeklarował. Zaznaczył, że w sprawie wyborów w Gdańsku „to jest suwerenna decyzja gdańskiej PO”. Według Schetyny tę decyzję „zaakceptuje zarząd krajowy” Platformy.

Lech Wałęsa o kandydaturze syna: nie jestem do końca zadowolony

Lech Wałęsa pytany o kandydaturę syna na prezydenta Gdańska, powiedział dziennikarzom, że „nie jest do końca zadowolony”. „Ale kiedy już w to wejdzie, będę go wspierał oczywiście, bo jest moim synem” – dodał.

Na pytanie, czy Jarosław byłby dobrym prezydentem Gdańska, Wałęsa przyznał, że jest on "strasznie pracowity". "Ja się boję, bo on jest za bardzo pracowity. On jest tak ambitny, bardziej ode mnie ambitny. Taki twardziel, że to będzie go dużo kosztowało” – powiedział b. prezydent. Jak dodał, „jeśli będzie trochę sprawiedliwości, to on (Jarosław) wygra”. „Nie dlatego, że jest moim synem, ale on jest po prostu dobry” – powiedział Wałęsa podkreślając, że Jarosław jest „jednym z najbardziej pracowitych ludzi” w Brukseli.

41-letni Jarosław Wałęsa był w latach 2005-09 posłem PO; od 2009 r. sprawuje mandat eurodeputowanego. Jest politologiem, wykształcenie wyższe zdobył na jednej z amerykańskich uczelni.

W jesiennych wyborach samorządowych oprócz Jarosława Wałęsy i Pawła Adamowicza kandydatami na prezydenta Gdańska są też: Kacper Płażyński (PiS), Elżbieta Jachlewska (Lepszy Gdańsk) i Andrzej Ceynowa (SLD).