Senatorowie zaproponowali poprawki doprecyzowujące do noweli ustawy o wspieraniu termomodernizacji. Dzięki ustawie uruchomiony ma zostać pilotaż termomodernizacji domów jednorodzinnych w najbardziej zanieczyszczonych smogiem miastach.
      
            Za ustawą z poprawkami głosowało 81 senatorów, jedna osoba wstrzymała się od głosu.  

Jedna z pięciu przyjętych przez Senat poprawek mówi, że "wynagrodzenie notariusza za sporządzenie oświadczenia, o którym mowa w ust. 1 pkt 8, wynosi nie więcej niż 1/10 minimalnego wynagrodzenia za pracę, o którym mowa w ustawie z dnia 10 października 2002 r. o minimalnym wynagrodzeniu za pracę". 

Teraz nowela trafi z powrotem do prac w Sejmie.

Głównym celem noweli ustawy o wspieraniu termomodernizacji i remontów oraz niektórych innych ustaw jest wprowadzenie rozwiązań, które umożliwią termomodernizację jednorodzinnych budynków mieszkalnych zamieszkiwanych przez osoby dotknięte problemem ubóstwa energetycznego oraz wymianę przestarzałych nieekologicznych pieców grzewczych.

Zgodnie z ustawą, osoby na rzecz których realizowane będą powyższe przedsięwzięcia, co do zasady nie będą ponosiły żadnych kosztów z tytułu takiej wymiany. Przepisy jednak dopuszczają możliwość ustalenia przez gminę zasad wniesienia wkładu własnego przez beneficjenta przedsięwzięcia niskoemisyjnego w postaci pracy wykonywanej na rzecz gminy lub innego wkładu w wysokości nieprzekraczającej 10 proc. szacowanej wartości przedsięwzięcia niskoemisyjnego.

Zgodnie z nowelą, planowanie i realizacja termomodernizacji oraz wymiany pieców będzie zadaniem gminy. Co do zasady osoba, która będzie realizowała przedsięwzięcie niskoemisyjne w budynku jednorodzinnym nie poniesie z tego tytułu żadnej opłaty. Gminny program niskoemisyjny w 70 proc. finansowany będzie z Funduszu Termomodernizacji i Remontów, a w 30 proc. przez gminę w przypadku miast do 100 tys. mieszkańców (w przypadku miast powyżej 100 tys. mieszkańców udział gminy musi być powyżej 30 proc.). Oszacowano, że termomodernizacja jednego domu to koszt ok. 53 tys. zł brutto.

Nowela ma pozwolić też na uruchomienie pilotażu termomodernizacyjnego w najbardziej zanieczyszczonych smogiem polskich miastach. W 2016 roku 33 miasta były na liście 50 najbardziej zanieczyszczonych miast w Europie, a w 2018 r. było już ich 36. Według raportów światowych organizacji z powodu zanieczyszczenia powietrza umiera przedwcześnie 46 tys. osób.

Najwyższa Izba Kontroli wskazała z kolei, że konieczne jest m.in. stworzenie programu osłonowego dla odbiorców "ubogich energetycznie" tj. odbiorców, którzy mają problemy z zapewnieniem podstawowych potrzeb energetycznych w zakresie ogrzewania ze względu na niskie dochody i zły stan budynków.

Z raportu Instytutu Badań Strukturalnych wynika, że 75 proc. gospodarstw domowych zaliczanych do "ubóstwa energetycznego" (ok. 853 000) zamieszkuje w domach jednorodzinnych, a 87 proc. z nich jest zlokalizowanych w miejscowościach liczących mniej niż 100 tys.