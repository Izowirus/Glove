W II turze na prezydenta Olsztyna spotkają się obecny prezydent Piotr Grzymowicz i były Czesław Małkowski- wynika z danych po podliczeniu 80 proc. protokołów z obwodowych komisji. Dane z 81 obwodów na 101 podała w poniedziałek miejska komisja wyborcza w Olsztynie.
      
            Przewodnicząca miejskiej komisji wyborczej w Olsztynie Katarzyna Gołębiewska poinformowała w poniedziałek, że po podliczeniu protokołów z 81 obwodowych komisji Piotr Grzymowicz uzyskał 18 tys. 507 głosów, Czesław Małkowski 17 tys. 239 głosów. a Michał Wypij (Zjednoczona Prawica) 10 tys. 507 głosów.

Beata Bublewicz (Koalicja Obywatelska) dostała 2 tys. 867 głosów,  Monika Falej - 3 tys. 355, Krzysztof Kacprzycki (SLD) - 1120, Andrzej Maciejewski Kukiz'15 - 887, a Tomasz Pitura - 759 głosów.

Jak podkreśliła Gołębiewska, komisja miejska czeka na wyniki z 20 komisji obwodowych. Te - jak mówiła - popełniały błędy, które muszą poprawić. Jedna komisja w ogóle się jeszcze nie pojawiła w miejskiej komisji. Według przewodniczącej, komisje obwodowe popełniały arytmetyczne błędy, nie zgadzały się np. liczby dotyczące kart pobranych albo kart wrzuconych do urny, były też problemy technicznie, np. karty z drukarni były sklejone.

Przewodnicząca komisji miejskiej odniosła się też do zaginionych 400 kart z jednej z komisji olsztyńskich. "Dane z tej komisji przyjęliśmy, zarejestrowaliśmy dane. W protokole jest odniesienie do zaginionych kart i informacja, że dochodzenie prowadzi policja" - wyjaśniła.

Pytana, na jakim etapie mogły te karty zaginąć odpowiedziała, że komisje obwodowe miały dostarczone w sobotę pakiety kart przygotowane przez drukarnie. Komisje miały obowiązek wstępnego przeliczenia kart po otrzymaniu pakietów i zdarzało się, że były różnice dotyczące jednej lub dwóch kart.

"Jeśli komisja przyjęła i podpisała, że pakiet odbiera, to przyjmujemy, że wówczas zgadzała się liczba kart. Przed otwarciem lokalu wyborczego pakiety były sprawdzane ponownie, bo karty powinny być ostemplowane. Zdarzenie o zaginięciu kart zostało zgłoszone urzędnikom wyborczym oraz policji i od tego czasu trwają czynności wyjaśniające".