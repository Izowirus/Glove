Premier Mateusz Morawiecki powinien podać się do dymisji, ponieważ stracił wiarygodność - ocenił w środę wicemarszałek Sejmu Stanisław Tyszka. Powiedział też, że Kukiz '15 poprze wniosek KO o konstruktywne wotum nieufności, ale nie poprze kandydatury Grzegorza Schetyny na premiera.
      
            Tyszka został zapytany na antenie Radia Zet, czy premier Mateusz Morawiecki powinien podać się do dymisji. Odparł, że powinien, ponieważ stracił wiarygodność.

"To, co wychodzi z tych taśm, świadczy o tym, że on jest zaprzeczeniem tego, co PiS zawsze deklarowało, czyli walkę o czystą politykę, walkę z korupcją, nepotyzmem, kumoterstwem, kolesiostwem itd. Dowiadujemy się, że z jednej strony myślał o wsparciu nieudolnego polityka PO, rzucając mu tam 30, 50 czy może 100 (tysięcy złotych - PAP). (...) Później się okazało, że się cieszył. Jakim trzeba być człowiekiem, żeby się cieszyć, że ktoś złamał rękę?" - wyjaśnił Tyszka.

Pytany, jaki teraz maluje się dla niego obraz premiera, a wtedy prezesa Banku Zachodniego Tyszka podkreślił, że "na pewno mamy bardzo mocną niespójność między jego obecnym wizerunkiem - tym, który sobie próbuje kształtować - a tym, co wychodzi z tych taśm". "Więcej, wczoraj się dowiedzieliśmy, że z pieniędzy podatników w tym momencie, w ramach przeprosin, możliwe że Orlen będzie finansował Kubicę. Trzeba wspierać naszych sportowców oczywiście, natomiast ten zbieg okoliczności jest zastanawiający" - podkreślił Tyszka.

Wicemarszałek Sejmu odniósł się też do tego, że Koalicja Obywatelska będzie składać wniosek o konstruktywne wotum nieufności, a kandydatem na premiera ma być Grzegorz Schetyna. Pytany, czy Kukiz'15 poprze ten wniosek, odparł, że gdyby to był wniosek o odwołanie premiera, to tak. "Ale o powołanie Grzegorza Schetyny - w życiu! Bo jeden wart drugiego" - ocenił.

Na stwierdzenie, że "to byłoby logicznie", ponieważ Morawieckiego trzeba kimś zastąpić odparł, że nie Schetyną. W jego opinii "to jest człowiek, który przykłada się do tego, że polska polityka jest nieustającą jatką, wojną polsko-polską, między PiS-em a PO. Tak naprawdę niewiele się różnią, ale robią ludziom wodę z mózgu".

W poniedziałek Onet.pl opublikował treść dotychczas nieznanego fragmentu nagrania w 2013 r. podsłuchanej rozmowy Morawieckiego, wówczas prezesa BZ WBK, który - jak napisał portal - "dramatyczny wypadek Kubicy" uznał za zdarzenie "pozytywne z punktu widzenia swojego banku". Gdyby bowiem – jak tłumaczy Onet - do wypadku nie doszło, bank prawdopodobnie musiałby zostać sponsorem polskiego kierowcy. "Na szczęście złamał rękę, raz, drugi (…). Ja nie chcę, k...a, co roku pięć dych płacić" – zacytował portal słowa obecnego premiera.