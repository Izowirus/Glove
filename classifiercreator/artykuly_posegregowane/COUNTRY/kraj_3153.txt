Ja nikogo nie wystawiam, my wspieramy - tak lider Kukiz'15 Paweł Kukiz odpowiedział na pytanie, kogo jego ruch wystawi w  wyborach prezydenta Warszawy. Dodał, że w środę spotkał się z  liderem Wolnego Miasta Warszawa Janem Śpiewakiem, który zrobił na nim bardzo dobre wrażenie.
      
            W ubiegłym tygodniu lider Kukiz'15 poinformował PAP, że jego ruch planuje ogłosić swoich kandydatów w wyborach samorządowych we wrześniu. Zapowiedział, że w sprawie wyborów w Warszawie chciałby się spotkać z liderem stowarzyszenia Wolne Miasto Warszawa.

Śpiewak pytany w poniedziałek w radiu Plus, czy byłby zainteresowany współpracą z Kukiz'15 w wyborach samorządowych, odparł: "Oczywiście, jestem bardzo zainteresowany taką współpracą".

Kukiz pytany w czwartek w TVN24, kogo wystawi jako kandydata na prezydenta Warszawy, odparł: "ja nikogo nie wystawiam, my wspieramy".

Poinformował też, że rozmawiał w środę ze Śpiewakiem. "Chłopak zrobił na mnie bardzo dobre wrażenie z tego względu, że zadeklarował, że przede wszystkim będzie odnosił się do opinii obywateli poprzez całą kadencję sejmiku, czyli będą takie instytucje jak panele obywatelskie, referenda, natomiast spółki komunalne nie będą z rozdania - on (Śpiewak) tak uważa - tylko po prostu będą pochodziły z konkursu" - powiedział Kukiz.

"Zobaczymy, co z tego będzie" - dodał lider Kukiz'15. W jego ocenie dla Warszawy "największym dramatem byłoby, gdyby Platforma utrzymała władzę, bo utrzymuje się w tym momencie układ ratusza". Jak dodał, "układ należy przewietrzyć".

Dopytywany, czy ewentualny start Śpiewaka w wyborach prezydenta stolicy i poparcie go przez Kukiz'15 może spowodować przegraną kandydata PO i Nowoczesnej Rafała Trzaskowskiego, Kukiz ocenił, że "na pewno to Platformie nie ułatwi wygrania wyborów".

Pierwsza tura wyborów samorządowych ma się odbyć jesienią, w jedną z trzech niedziel: 21 października, 28 października lub 4 listopada br. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw.