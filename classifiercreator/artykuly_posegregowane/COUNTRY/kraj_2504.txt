Nowoczesna nie zamierza wysłuchać wystąpienia prezydenta przed Zgromadzeniem Narodowym - powiedziała w piątek szefowa Nowoczesnej Katarzyna Lubnauer. Według nieoficjalnych informacji, politycy tej partii pojawią się na posiedzeniu ZN, a następnie opuszczą salę.
      
            Lubnauer mówiła po piątkowym posiedzeniu klubu, że jej partia chce „w inny sposób pokazać swój sprzeciw wobec niszczenia praworządności i parlamentaryzmu w Polsce". W jej ocenie, piątkowe Zgromadzenie Narodowe to „pogrzeb i stypa parlamentaryzmu”.

"Od 2,5 roku mamy do czynienia z agonią parlamentaryzmu, mamy do czynienia z wygaszaniem opozycji, z kneblowaniem nas, zastraszaniem przy pomocy wysokich kar finansowych. W związku z tym kpiną jest obchodzenie 550-lecia parlamentaryzmu w momencie, w którym ten parlamentaryzm chce się zakończyć” - mówiła Lubnauer.

„Dlatego zdecydowaliśmy się przyjąć inna formułę protestu. Jaką, dowiedzą się wszyscy po godzinie 12. Mogę powiedzieć wprost jedną rzecz: nie zamierzamy wysłuchać pana prezydenta Andrzeja Dudy” - dodała szefowa Nowoczesnej.

Według nieoficjalnych wypowiedzi polityków Nowoczesnej, posłowie ugrupowania zamierzają przyjść na obrady i ostentacyjnie opuścić salę z egzemplarzami konstytucji w dłoni.

Politycy Nowoczesnej zamierzają uczcić 550-lecie parlamentaryzmu podczas uroczystego spotkania z klubem PO
 
Posłowie Nowoczesnej wystąpią podczas Zgromadzenia w koszulkach z napisem "konstytucja". Jak mówiła Lubnauer, symbolem obecnej kadencji Sejmu jest niszczenie konstytucji. „+Konstytucja+ jest hasłem tej części społeczeństwa, która zdaje sobie sprawę, jak ważne są ograniczenia dla polityków wynikające z przepisów ustawy zasadniczej. Konstytucja zawsze była kagańcem dla polityków, żeby nie przekraczali granic demokracji, żeby zachowali trójpodział władzy” - podkreśliła szefowa Nowoczesnej.

Politycy Nowoczesnej zamierzają uczcić 550-lecie parlamentaryzmu podczas uroczystego spotkania z klubem PO, na które zaproszeni zostali byli posłowie i senatorowie Platformy oraz byli marszałkowie obu izb parlamentu. Posiedzenie klubu PO z udziałem m.in. posłów Nowoczesnej odbędzie się o godz. 10.30 w Domu Dziennikarza przy ul. Foksal w Warszawie. Będzie otwarte dla mediów.

Nowoczesna zamierza też wziąć udział w Obywatelskim Zgromadzeniu Narodowym organizowanym przez Komitet Obrony Demokracji, Ogólnopolski Strajk Kobiet, Obywateli RP oraz koło Liberalno-Społeczni, które rozpocznie się o godz. 11.30.

Zgromadzenie Narodowe, które ma uczcić 550-lecie polskiego parlamentaryzmu i 100-lecie odzyskania niepodległości rozpocznie się o godz. 12. Zgromadzenie wysłucha orędzia prezydenta Andrzeja Dudy.

W czwartek lider PO Grzegorz Schetyna poinformował, że klub PO nie będzie uczestniczył w Zgromadzeniu Narodowym. Jako powód takiej decyzji podał "niszczenie demokracji przez PiS".