W poniedziałek odbyło się spotkanie prezydenta Andrzeja Dudy z członkami KRS; w trakcie spotkania prezydent zaapelował do członków KRS o realizowanie zadań Rady z troską o dobro wymiaru sprawiedliwości - poinformowała Kancelaria Prezydenta.
      
            "Podczas spotkania Prezydent RP zaapelował do członków Krajowej Rady Sądownictwa o realizowanie zadań Rady z troską o dobro wymiaru sprawiedliwości. Podkreślił, że sędziowie wchodzący w skład KRS powinni być apolityczni i kierować się w swoich działaniach jedynie obowiązującym prawem" - czytamy w komunikacie Kancelarii Prezydenta.

Prezydent zadeklarował "wspieranie działań Rady, w szczególności gotowość skorzystania z inicjatywy ustawodawczej w sytuacji, gdy Rada wystąpi z propozycją zmian usprawniających działanie wymiaru sprawiedliwości".

Przewodniczący KRS sędzia Leszek Mazur - jak podała Kancelaria Prezydenta - "zapewnił, że Rada zamierza realizować wszystkie powierzone jej zadania w sposób mający na celu zagwarantowanie niezależności sądów i niezawisłości sędziów"

"Spotkanie zakończono dyskusją na temat problemów polskiego wymiaru sprawiedliwości i wyzwań, jakie przez nim stoją" - podkreśliła Kancelaria Prezydenta.

Jak podała Kancelaria Prezydenta ze strony KRS w spotkaniu uczestniczyli: przewodniczący KRS Leszek Mazur, minister sprawiedliwości Zbigniew Ziobro, Prezes Naczelnego Sądu Administracyjnego prof. dr hab. Marek Zirk-Sadowski, przedstawiciel Prezydenta RP w Krajowej Radzie Sądownictwa Wiesław Johann, sędziowie – dr Dariusz Drajewicz, Grzegorz Furmankiewicz, Marek Jaskulski, Joanna Kołodziej-Michałowicz, dr Jędrzej Kondek, Teresa Kurcyusz-Furmanik, Ewa Łąpińska, Zbigniew Łupina, dr Maciej Mitera, dr Maciej Nawacki, Dagmara Pawełczyk-Woicka, Rafał Puchalski, Paweł Styrna, posłowie – dr hab. Krystyna Pawłowicz, Stanisław Piotrowicz i Tomasz Rzymkowski oraz senatorowie – Rafał Ambrozik i Stanisław Gogacz.

W spotkaniu uczestniczył także wiceszef KPRP Paweł Mucha oraz sekretarz stanu, minister Andrzej Dera.