W Polsce mamy do czynienia z nową grupą trzymającą władzę, w Ministerstwie Finansów rozgrywała się jedna z partii gry byłego szefa KNF Marka Chrzanowskiego, absolutnie konieczne będzie powołanie komisji śledczej - powiedział w czwartek Cezary Tomczyk (PO) po kontroli poselskiej w MF.
      
            Troje posłów PO, obok Tomczyka również Marta Golbik i Jarosław Urbaniak, weszło w czwartek rano z kontrolą poselską do resortu finansów. Jak podało biuro prasowe PO, zrobili to w celu "w celu zabezpieczenia dokumentów w związku z aferą KNF".

Tomczyk powiedział na konferencji prasowej, że wizyta posłów PO w siedzibie MF była "pierwszą częścią kontroli" w tym resorcie. "Jedno co mogę powiedzieć po tych ostatnich dniach to to, że w Polsce mamy do czynienia z nową grupą trzymającą władzę i krok po kroku dotrzemy do tych wszystkich elementów" - podkreślił poseł Platformy.

Jak mówił, to właśnie resort finansów jest "miejscem kluczowym", bo tu "rozgrywała się jedna z partii gry pana Chrzanowskiego".

Tomczyk poinformował, że podczas czwartkowej kontroli w MF, politycy PO uzyskali "pierwszy, kluczowy dokument" - pismo do minister finansów Teresy Czerwińskiej skierowane z KNF, podpisane przez Marka Chrzanowskiego. "Pismo, w którym mówi on (Chrzanowski - PAP) jasno o tym, jak ma wyglądać polskie prawo w sprawie przejmowania banków za złotówkę" - dodał poseł PO. "Jest to jeden, wielki skandal" - stwierdził Tomczyk.

Poseł zacytował jeden z fragmentów pisma, w którym jest mowa o przejmowaniu banków. "Rozwiązaniem tej kwestii byłoby wprowadzenie zmian ustawowych, umożliwiających Komisji Nadzoru Finansowego aranżowanie przejęć wyłącznie za zgodą banku przejmującego" - odczytał Tomczyk. Wynika z tego - według niego - że "nie trzeba już pytać o zgodę banku, który ma być przejęty, bo wystarczy decyzja administracyjna i zgoda banku, który ma ten bank przejąć".

Dodał, że w piśmie znalazła się też "uprzejma prośba o potraktowanie inicjatywy Komisji Nadzoru Finansowego z najwyższym priorytetem".

Urbaniak mówił, że w piśmie z KNF do szefowej MF, "większość akapitów dotyczy kłopotów banków spółdzielczych". "Na podstawie tych kłopotów banków spółdzielczych Marek Chrzanowski wnioskuje o zmianę przepisów dot. przejmowania banków - nie banków spółdzielczych tylko banków w ogóle" - wskazał.

Z tego pisma dowiadujemy się również - kontynuował Urbaniak - że Chrzanowski "tą sprawą zaczął zajmować się w kwietniu 2018 r., czyli w następnym miesiącu po słynnym spotkaniu z panem Czarneckim, które jest źródłem całej afery". 

"Istotne jest to, że przyspieszenia ta cała sprawa nabiera 7 listopada, ponieważ w tym piśmie jest wnioskowanie o zmianę przepisów. Normalnie robi się to składając projekt ustawy, a tu nagle się okazuje, że gdy ktoś rano 7 listopada składa zawiadomienie do prokuratury, nie trzeba projektu ustawy - można do byle jakiej ustawy, która dotyczy finansów publicznych, dołączyć trzy poprawki, które tak naprawdę pozwalają na to, żeby za złotówkę przejąć jakikolwiek bank" - mówił poseł PO.

Sejm uchwalił 9 listopada zmiany w kilku ustawach, w tym w Prawie bankowym, w związku ze wzmocnieniem nadzoru nad rynkiem finansowym oraz ochrony inwestorów na tym rynku. W głosowaniu przyjęta została m.in. poprawka PiS do Prawa bankowego, zgodnie z którą w razie obniżenia sumy funduszy własnych banku poniżej poziomu określonego w tej ustawie albo powstania niebezpieczeństwa obniżenia tej sumy poniżej poziomu określonego prawem, KNF może podjąć decyzję o przejęciu banku przez inny bank za zgodą banku przejmującego, jeżeli nie zagrozi to m.in. bezpieczeństwu środków gromadzonych na rachunkach w banku przejmującym, obniżeniem funduszy własnych banku przejmującego poniżej określonego poziomu, ani nie stworzy takiego niebezpieczeństwa; decyzja KNF może zawierać warunki i terminy przejęcia banku przez inny bank.

Zgodnie z tą poprawką wobec banku spółdzielczego KNF może także wydać decyzję o przejęciu, jeżeli bank spółdzielczy nie spełnia obowiązku zrzeszania się określonego w ustawie o funkcjonowaniu banków spółdzielczych - stanowi ona, że banki spółdzielcze zrzeszają się na podstawie umowy zrzeszenia z jednym bankiem zrzeszającym.

Posłanka Golbik: CBA i prokuratura nie interesują się  wątkiem legislacyjnym

Golbik zwracała z kolei uwagę, że ani prokuratura, ani CBA nie pojawiły się w Ministerstwie Finansów i "nie zainteresowały się wątkiem legislacyjnym" w tej całej sprawie. "To nie jest tak, jak twierdzi PiS, że cała sprawa jest załatwiona, bo szef KNF podał się do dymisji. Tu jest bardzo poważny wątek związany z legislacją, z tym, że zostaje wrzucona poprawka w absolutnie niedopuszczalnym trybie - zgłoszona przez posła PiS, podpisana przez marszałka Terleckiego, zgłoszona Markowi Kuchcińskiemu, przyjęta przez posłów PiS; umożliwia ona aranżowanie przejmowania banków" - mówiła posłanka Platformy.

Tomczyk oświadczył ponadto, że Platforma będzie "zastępować państwo wszędzie tam, gdzie państwo sobie nie radzi". "Jeszcze raz chcemy bardzo jasno powtórzyć postulat o konieczności powołania komisji śledczej - po naszej wizycie widać, że to będzie absolutnie konieczne" - podkreślił.

Wskazał, że PiS tak wiele mówił o tropieniu układów, a paradoks polega na tym, że jedyny układ, który udało im się znaleźć, to ten który sami stworzyli. "Ten, w którym, wiemy, że funkcjonuje, czy funkcjonował pan Chrzanowski. Dzisiaj musimy dowiedzieć się, kto jeszcze, kto był jego mocodawcą, kto go wysłał, skąd cała ta koncepcja znalazła się w rozmowie z Leszkiem Czarneckim" - powiedział Tomczyk.

Poinformował również, że posłowie PO złożyli podczas wizyty w MF szereg żądań dotyczących wydania korespondencji pomiędzy resortem finansów, KNF a Narodowym Bankiem Polskim. "Tu nic nie może zostać zamiecione pod dywan - zrobimy wszystko, żeby ta sprawa od początku do końca była jasna" - zapewnił Tomczyk.

We wtorek po południu Marek Chrzanowski złożył dymisję z funkcji przewodniczącego KNF. Premier Mateusz Morawiecki dymisję przyjął. Miało to związek z wtorkową publikacją "Gazety Wyborczej", która napisała, że według właściciela Getin Noble Banku Leszka Czarneckiego, przewodniczący Komisji Nadzoru Finansowego Marek Chrzanowski w marcu 2018 r. zaoferował przychylność dla tego banku w zamian za około 40 mln zł.

Także we wtorek prokurator generalny Zbigniew Ziobro poinformował, że tego dnia rano polecił wszcząć śledztwo ws. podejrzenia popełnienia przestępstwa przez szefa KNF. Podkreślił też, że od długiego czasu prokuratura "jest zainteresowana" działaniami niektórych podmiotów z grupy Getin.