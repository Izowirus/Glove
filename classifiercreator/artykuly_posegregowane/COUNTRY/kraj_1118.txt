Kandydat Koalicji Obywatelskiej Jacek Sutryk wygrał w pierwszej turze wybory na prezydenta Wrocławia, zdobywając 50,2 proc. głosów. Drugie miejsce zajęła kandydatka Zjednoczonej Prawicy posłanka PiS Mirosława Stachowiak-Różecka z poparciem 27,5 proc. głosów.
      
            Oficjalne wyniki podała we wtorek wieczorem Miejska Komisja Wyborcza. Sutryk zdobył 129669 głosów, zaś Stachowiak-Różecka 71049.

Kolejne miejsca w wyścigu o fotel prezydenta Wrocławia: zajęli Katarzyna Obara-Kowalska (Bezpartyjni) - 7,38 proc. poparcia, Jerzy Michalak - kandydat Bezpartyjnego Ruchu Obywatelskiego Jerzego Michalaka - 6,93 proc., Zbigniew Jarząbek - kandydat ruchu Kukiz'15 - 2,42 proc., Marta Lempart, liderka Ogólnopolskiego Strajku Kobiet, która wystartowała z komitetu "Wrocław dla wszystkich" - 2,34 proc., Małgorzata Tracz z Partii Zieloni - 1,35 proc., Jarosław Bogusławski (KWW Jarka Bogusławskiego) – 0,91 proc., Artur Zborowski (KW Jesteśmy Stąd) - 0,62 proc., Mieczysław Maj kandydat partii Wolni i Solidarni - 0,36 proc.

Frekwencja we Wrocławiu wyniosła 53,89 proc.

Sutryk to obecny dyrektor Departamentu Spraw Społecznych wrocławskiego magistratu. Kandydat Koalicji Obywatelskiej jest popierany przez wieloletniego włodarza Wrocławia Rafała Dutkiewicza, który dużo wcześniej zadeklarował, że nie będzie ubiegł się o reelekcję. W kampanii wyborczej Sutryka wsparły również SLD i UED oraz część ruchów miejskich i organizacji pozarządowych działających w stolicy Dolnego Śląska.

Jacek Sutryk ma 40 lat; jest absolwentem socjologii na Wydziale Nauk Społecznych Uniwersytetu Wrocławskiego. Po studiach związał się z organizacjami pozarządowymi. Później był dyrektorem Miejskiego Ośrodka Pomocy Społecznej we Wrocławiu, a od siedmiu lat jest dyrektorem Departamentu Spraw Społecznych Urzędu Miejskiego.