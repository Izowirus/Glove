Warszawa potrzebuje co najmniej trzech nowych mostów, dwóch na południu, jednego na północy; bardzo się cieszę, że do pomocy w realizacji tej wizji jest ze mną minister Jerzy Kwieciński - mówił we wtorek kandydat Zjednoczonej Prawicy na prezydenta Warszawy Patryk Jaki.
      
            "Jeżeli zostanę prezydentem miasta stołecznego Warszawy, to wybuduję kolejne mosty dla stolicy, dla naszego miasta" - zadeklarował kandydat Zjednoczonej Prawicy.

Dodał, że "Warszawa potrzebuje co najmniej trzech nowych mostów" dwóch na południu i jednego na północy. "Bardzo się cieszę, że do pomocy w realizacji tej wizji jest ze mną minister Jerzy Kwieciński" - podkreślił Jaki.

Obecny na konferencji minister inwestycji i rozwoju mówił o intencji wspierania "ambitnych planów Patryka". "Bo Patryk jest osobą szalenie energiczną, jest osobą ambitną, ma pomysł na Warszawę" - ocenił Kwieciński.

Podkreślił jednocześnie, że rząd współpracuje ze wszystkim samorządami. "Miasta bardzo dużo zyskują, jeśli przytulają się do rzek, jeżeli faktycznie mają dobre połączenia mostowe. Takich przepraw mostowych nam tutaj brakuje, brakuje w Warszawie, brakuje również w okolicy" - ocenił minister.