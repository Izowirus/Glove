Warszawa, 11.06.2018. Konferencja prasowa nt. programu 'Dobry start', 11 bm. (tg/pkus) PAP/Tomasz Gzell PAP © 2018 / Tomasz Gzell
                                        

            W lipcu wypłacono rodzinom prawie 565 tys. świadczeń z programu "Dobry start" - poinformowało w czwartek Ministerstwo Rodziny Pracy i Polityki Społecznej. W lipcu samorządy wypłaciły z programu "Dobry Start" ponad 169,4 mln zł.
      
            Wnioski o wypłatę 300 zł wyprawki szkolnej w ramach programu "Dobry start" można składać on-line od 1 lipca przez portal informacyjno-usługowy Emp@tia lub bankowość elektroniczną. Od 1 sierpnia jest to także możliwe drogą tradycyjną - w urzędzie lub pocztą.

Jak poinformowało w komunikacie MRPiPS w lipcu online złożono 1,09 mln wniosków. Samorządy w tym okresie przyznały ponad 1,66 mln świadczeń.

"Samorządy, pomimo możliwości rozpatrzenia wniosków i wypłaty świadczenia dobry start do 30 września, jeszcze w lipcu rozpatrzyły prawie wszystkie złożone w tym okresie wnioski. Co ważne w ponad 1/3 przypadków wypłaciły pieniądze jeszcze w lipcu" – powiedziała cytowana w komunikacie szefowa MRPiPS Elżbieta Rafalska.

"Cieszę się, że pierwsze środki tak szybko trafiły do rodzin. Pierwszy dzwonek już za chwilę i rodziny na pewno szykują już szkolne tornistry. Rząd zgodnie z obietnicą złożoną przez premiera Mateusza Morawieckiego pomaga rodzinom w przygotowaniu dzieci do rozpoczęcia szkoły – podkreśliła minister.

Jak dodała, jest "to kolejny program wspierający polskie rodziny, który wprowadził rząd Prawa i Sprawiedliwości". "Dla nas rodzina jest wartością i znajduje się w centrum naszych działań" – powiedziała Rafalska.

"Biorąc pod uwagę tempo dotychczasowych prac, jestem przekonana, że w pozostałych przypadkach środki do rodzin trafią jeszcze przed 1 września" – podkreśliła minister rodziny.

Wnioski w ramach programu "Dobry start" można składać do 30 listopada.