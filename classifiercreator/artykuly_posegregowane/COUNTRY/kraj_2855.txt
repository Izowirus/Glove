Warszawa, 14.06.2018. Prezydent Andrzej Duda (C) przemawia podczas uroczystej Gali AgroLigi 2017 w ogrodach Pałacu Prezydenckiego, 14 bm. Celem konkursu jest wybór Mistrza Krajowego AgroLigi w kategoriach Rolnicy i Firmy. W trakcie spotkania uhonorowani zostali najlepsi rolnicy i przedsiębiorcy działający w branży rolno-spożywczej. (cat/sko)  PAP/Radek Pietruszka
                                        

            Szczególna ochrona polskiego rolnictwa, bezpieczeństwa żywności i rolników powinna znaleźć się w konstytucji - podkreślił w czwartek podczas uroczystej gali AgroLigi 2017 prezydent Andrzej Duda.
      
            W gali AgroLigi 2017, podczas której wyróżniani są najlepsi rolnicy oraz firmy z sektora rolnego w Polsce, prezydent uczestniczył wraz z małżonką Agatą Kornhauser-Dudą. W tym roku była to 25 jubileuszowa edycja konkursu.

Andrzej Duda w trakcie przemówienia zwrócił uwagę, że powinniśmy budować markę Polski jako kraju produkującego dobrą, zdrową żywność.

"Budowanie tej marki jest niezwykle istotne, dlatego m.in. uważam, że szczególna ochrona polskiego rolnictwa, polskich rolników, szczególna ochrona bezpieczeństwa żywności w Polsce powinna znaleźć się w najważniejszym akcie prawnym, jakim jest konstytucja" - podkreślił prezydent.

Dodał, że stąd jego propozycja, by takie pytanie znalazło się w referendum. "Jestem przekonany, że zdecydowana większość Polaków będzie za tym, żeby konstytucja chroniła i doceniała polskich rolników, a przede wszystkim, żeby jasno i wyraźnie mówiła o bezpieczeństwie żywnościowym".

We wtorek na posiedzeniu Narodowej Rady Rozwoju przedstawiono propozycję 15 pytań, które mogą znaleźć się w referendum konsultacyjnym. Propozycja dziesiątego pytania brzmi: "Czy jest Pani/Pan za zagwarantowaniem w Konstytucji RP szczególnej ochrony polskiego rolnictwa i bezpieczeństwa żywnościowego Polski?".

Wcześniej prezydent Polski wraz z szefami instytucji rolnych wręczył puchary i dyplomy dla najlepszych rolników i firm wyróżnionych w tegorocznej edycji AgroLigi.

Konkurs AgroLiga jest organizowany na szczeblu wojewódzkim przez Ośrodki Doradztwa Rolniczego, zaś na szczeblu krajowym przez Stowarzyszenie AgroBiznesKlub i Redakcję Audycji Rolnych TVP1.

Tytuł Mistrza Krajowego AgroLigi 2017 w kategorii rolnicy zdobyli Beata i Piotr Kondracki z woj. lubelskiego. Małżeństwo wraz z synem Cezarym prowadzi we wsi Górne ponad 100-hektarowe gospodarstwo rolne specjalizujące się w produkcji trzody chlewnej.

Natomiast Mistrzem Krajowym AgroLigi 2017 w kategorii firmy zostało Przedsiębiorstwo Przemysłu Mięsnego "Taurus" w Pilznie w województwie podkarpackim. Firma ta zatrudnia prawie 550 osób i specjalizuje się w produkcji wyrobów tradycyjnych produkowanych na starych recepturach. Wytwarza się tam 15 firmowych produktów. Można je kupić m.in. w firmowych sklepach, hurtowniach, barach, domach weselnych i hotelach.

Ponadto przyznano tytuły laureata AgroLigi w kategorii rolnicy siedmiu gospodarstwom rolnym oraz pięciu firmom produkcyjnym; tytuł Wicemistrza Krajowego AgroLigi otrzymało w kategorii rolnicy - 5 osób oraz firmy - 6 zakładów produkcyjnych. Pierwszymi wicemistrzami krajowymi zostały dwa małżeństwa rolników, a w kategorii firmy - jedna firma rodzinna.