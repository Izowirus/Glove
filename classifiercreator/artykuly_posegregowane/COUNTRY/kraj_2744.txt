Ostrów Mazowiecka, 22.06.2018. Minister edukacji narodowej Anna Zalewska podczas uroczystości zakończenia roku szkolnego w Szkole Podstawowej nr 1 w Ostrowi Mazowieckiej, 22 bm. (nlat)  PAP/Leszek Szymański 
                                        

            Życzę wam przygód, abyście razem ze swoimi rodzicami, dziadkami i przyjaciółmi zdobywali wakacyjny świat - powiedziała w piątek minister edukacji narodowej Anna Zalewska podczas uroczystości zakończenia roku szkolnego w Szkole Podstawowej nr 1 w Ostrowi Mazowieckiej.
      
            Podczas uroczystości wręczono świadectwa najlepszym uczniom klas III, a absolwentom świadectwa z wyróżnieniem.

"To dla mnie honor i zaszczyt, że mogę być w szkole, której historia sięga XV w. Mało jest takich szkół w Polsce, gdzie dekretami królewskimi podejmowano decyzje o budowie, a prezydent w 20-leciu międzywojennym przyjeżdżał, by głosić chwałę tej szkoły i wspierać. Cieszę się, że pamiętacie o swoim patronie (Tadeuszu Kościuszce - PAP) (...) i że pamiętacie o tych, którzy tą historię pisali. Dziękuję harcerzom, że mogłam w tak wzruszającym momencie uczestniczyć" - powiedziała minister edukacji.

Zalewska przekazała gratulacje dla wszystkich dzieci, nie tylko wyróżnionych. "Dla tych również, którym czasami nie chciało się wstać do szkoły. Dla tych płaczących przed sprawdzianem. Dla tych, którzy nie zawsze zgadzali się z koleżanką lub kolegą. Dla tych, dla których trzeba było wyjść z porażki przy wsparciu nauczycieli i rodziców" - powiedziała.

"To ważne, żebyście codziennie myśleli o sobie dobrze i szukali wszędzie sukcesu. Czasami sukces nie przychodzi łatwo. Ale wierzcie mi, że później umiejętność radzenia sobie ze stresem, szukanie sukcesu, mówienie o sobie, że ja naprawdę sobie ze wszystkim poradzę, zwyczajnie przydaje się w życiu" - dodała.

Zalewska pogratulowała również rodzicom i złożyła wyrazy szacunku nauczycielom, którzy - jak zaznaczyła - budują klimat szkoły i należy mówić o nich z ogromnym szacunkiem i pamiętać o nich także w wakacje.

Życząc dzieciom długich wakacji, szefowa resortu edukacji dodała, by były zdrowe i bezpieczne. "Również życzę wam przygód, abyście sami te przygody wymyślali, abyście razem ze swoimi rodzicami, dziadkami i przyjaciółmi zdobywali wakacyjny świat" - powiedziała.

Zalewska ogłosiła również wakacyjny konkurs dla Szkoły Podstawowej nr 1 w Ostrowi Mazowieckiej związany z książkami. "Przeczytajcie dwie książki w czasie wakacji - jakiekolwiek, nie muszą to być lektury - i napiszcie po wakacjach prace, jakie chcecie. Złożycie je w gabinecie pani dyrektor, a my wybierzemy najlepsze i ufundujemy bardzo atrakcyjne nagrody" - powiedziała minister.

Anna Zalewska wręczyła szkole prezenty w postaci tablicy multimedialnej i zestawu gier planszowych.

Dla ponad 4,9 mln uczniów i słuchaczy 27 tys. szkół rozpoczną się dzisiaj wakacje. Pierwsze świadectwo szkolne otrzyma 354 tys. uczniów kończących pierwszą klasę szkoły podstawowej. Do ław szkolnych uczniowie wrócą 3 września.