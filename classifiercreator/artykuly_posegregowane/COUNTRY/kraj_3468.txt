Warszawa, 20.04.2018. Prezydent Andrzej Duda wręczył rozporządzenia uznające nowe obiekty zabytkowe za Pomniki Historii, 20 bm. w Pałacu Prezydenckim w Warszawie. (obm/doro)  Archiwum PAP/Marcin Obara 
                                        

            Prezydent Andrzej Duda cieszy się największym (70 proc.) zaufaniem - wynika z sondażu CBOS. Premier Mateusz Morawiecki ma 61 proc. zaufania, a szef MS Zbigniew Ziobro i wicepremier Beata Szydło - po 49 proc. Liderem rankingu nieufności jest szef PO Grzegorz Schetyna, nie ufa mu 46 proc.
      
            CBOS w kwietniowym sondażu zwrócił uwagę, że niekwestionowanym liderem rankingu społecznego zaufania pozostaje prezydent Duda. Od sierpnia ubiegłego roku notowania prezydenta niezmiennie kształtują się na wysokim poziomie, wyższym niż we wcześniejszym okresie jego prezydentury i ulegają jedynie niewielkim wahaniom - podkreślono.

W kwietniu zaufanie do prezydenta wyraziło 70 proc. ankietowanych, o 1 pkt proc. więcej niż w marcu. Prezydentowi nie ufa 18 proc. badanych (spadek o 1 pkt. proc.); 9 proc. deklaruje obojętność.

Drugie miejsce na liście najczęściej obdarzanych zaufaniem polityków zajmuje premier Mateusz Morawiecki, któremu ufa 61 proc. badanych (wzrost o 1 pkt. proc. w stosunku do marca). Premierowi nie ufa 17 proc. respondentów (spadek o 2 pkt. proc.); 15 proc deklaruje obojętność.

Minister sprawiedliwości i prokurator generalny Zbigniew Ziobro cieszy się 49 proc. zaufaniem (wzrost o 5 pkt. proc.), 33 proc. badanych nie ufa mu (spadek o 2 pkt. proc.); 13 proc. badanych deklaruje obojętność.

Takim samym poziomem zaufania, jak Ziobro cieszy się wicepremier Beata Szydło (49 proc.), co oznacza spadek o 3 pkt. proc.; nie ufa jej 35 proc. badanych (wzrost o 3 pkt. proc.), 13 proc. jest obojętnych.



Wśród polityków opozycji największym zaufaniem (48 proc. - bez zmian) cieszy się Paweł Kukiz; nie ufa mu 21 proc. badanych (spadek o 3 pkt. proc.); obojętność wobec lidera Kukiz'15 wyraża 20 proc. ankietowanych.

W kwietniu z największą nieufnością spotykał się lider PO Grzegorz Schetyna - 46 proc. (spadek o 5 pkt. proc.); ufało mu 21 proc. badanych (bez zmian); obojętność wyraziło 20 proc.

Na drugim miejscu pod względem nieufności znalazł się prezes PiS Jarosław Kaczyński, któremu nie ufa 41 proc. badanych (spadek o 1 pkt. proc.); zaufanie do lidera PiS deklaruje 42 proc. (wzrost o 1 pkt. proc.); obojętność - 13 proc. badanych.

Trzecie miejsce w rankingu nieufności zajęła wicepremier Szydło - 35 proc. badanych.

Na kolejnych pozycjach w zestawieniu zaufania znaleźli się: prezes PiS - 42 proc.; minister rodziny, pracy i polityki społecznej Elżbieta Rafalska (40 proc. zaufania; 12 proc. nieufności); szef MON Mariusz Błaszczak (40 proc. zaufania; 25 proc. nieufności), minister nauki i szkolnictwa wyższego Jarosław Gowin (33 proc. zaufania; 30 proc. nieufności), lider PSL Władysław Kosiniak-Kamysz (30 proc. zaufania; 14 proc. nieufności).

Minister kultury Piotr Gliński cieszy się zaufaniem 29 proc. badanych, nie ufa mu 19 proc.; marszałek Senatu Stanisław Karczewski cieszy się 28 proc. zaufaniem; nie ufa mu 15 proc. ankietowanych. Marszałek Sejmu Marek Kuchciński otrzymał 27 proc. zaufania; 20 proc. nieufności.

Liderka stowarzyszenia Inicjatywa Polska Barbara Nowacka może liczyć na 26 proc. zaufanie, nie ufa jej 16 proc. badanych; przewodnicząca Nowoczesnej Katarzyna Lubnauer otrzymała zaufanie na poziomie 25 proc. zaufania, nie darzy jej zaufaniem 24 proc. badanych.

Szef MSZ Jacek Czaputowicz spotyka się z 24 proc. zaufaniem i 6 proc. nieufnością. Jednocześnie 53 proc. badanych nie zna szefa polskiej dyplomacji. 22 proc. respondentów ufa ministrowi spraw wewnętrznych i administracji Joachimowi Brudzińskiemu, 17 proc. mu nie ufa.

Przewodniczącego SLD Włodzimierza Czarzastego obdarza zaufaniem 17 proc. badanych, 20 proc. mu nie ufa. Ministrowi zdrowia Łukaszowi Szumowskiemu ufa 15 proc. ankietowanych, 4 proc. mu nie ufa, a 68 proc. respondentów deklaruje, że go nie zna.

CBOS podsumowuje, że jedynym politykiem, w przypadku którego rejestrujemy w kwietniu znaczące statystycznie pogorszenie notowań, jest była premier Beata Szydło.

"Wydaje się, że mimo pewnej poprawy klimatu wokół rządzących, do czego – jak można sądzić – przyczyniła się m.in. interwencja Jarosława Kaczyńskiego w kwestii nagród dla ministrów, a także poczynione w tym zakresie obietnice, badani nie zapomnieli premier Szydło jej wystąpienia w sprawie nagród, jakie przyznała sobie oraz członkom swojego gabinetu" - ocenił CBOS.

Badanie „Aktualne problemy i wydarzenia” (335) przeprowadzono metodą wywiadów bezpośrednich (face-to-face) wspomaganych komputerowo (CAPI) w dniach 5–12 kwietnia 2018 roku na liczącej 1102 osób reprezentatywnej próbie losowej dorosłych mieszkańców Polski.