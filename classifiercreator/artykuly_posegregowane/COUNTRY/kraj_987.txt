11 listopada prezydent Andrzej Duda będzie m.in. uczestniczył w mszy św. w Świątyni Opatrzności i ceremonii zapalenia Świecy Niepodległości; weźmie też udział w akcji "Niepodległa do hymnu", a także pośmiertnie nada Ordery Orła Białego 25 Polakom zasłużonym dla niepodległości.
      
            Program Obchodów Narodowego Święta Niepodległości 11 listopada z udziałem prezydenta Dudy został opublikowany na stronie internetowej Kancelarii Prezydenta RP.

Jak wynika z harmonogramu, o godz. 9.00 prezydent weźmie udział we mszy świętej w Świątyni Opatrzności Bożej w Warszawie, w trakcie której nastąpi zapalenie Świecy Niepodległości. Po nabożeństwie, na terenie wokół świątyni, odbędzie się symboliczna uroczystość odsłonięcia tabliczek przy dębach posadzonych dla upamiętnienia Ojców Niepodległości.

W samo południe na Placu im. Józefa Piłsudskiego w Warszawie, a także w całej Polsce i w wielu miejscach na świecie, w ramach akcji „Niepodległa do hymnu” będzie śpiewany Mazurek Dąbrowskiego. Na Placu Piłsudskiego odbędzie się też uroczysta odprawa wart przy Grobie Nieznanego Żołnierza. Na stronie www.niepodlegla.gov.pl znajduje się mapa miejsc, w których odbędzie się wspólne śpiewanie. Zgodnie z planem Mazurek Dąbrowskiego ma wybrzmieć w kilkuset miejscach w Polsce i na świecie.

Po uroczystości przy Grobie Nieznanego Żołnierza prezydent weźmie udział w inauguracji "Festiwalu Niepodległa na Krakowskim Przedmieściu” w Warszawie. Na trzech scenach odbędą się koncerty i pokazy taneczne. Na uczestników festiwalu będą czekały m.in. warsztaty artystyczne, strefa dla dzieci, rekonstrukcje historyczne i pokazy zabytkowych aut i powozów konnych. W ramach festiwalu dla zwiedzających otwarta zostanie m.in. Sala Orderu Orła Białego w Pałacu Prezydenckim. Wszyscy chętni będą też mogli odwiedzić Belweder.

O godz. 14.00 na Zamku Królewskim odbędzie się uroczystość pośmiertnego nadania najwyższych polskich odznaczeń - Orderów Orła Białego - 25 wybitnym Polakom zasłużonym dla polskiej niepodległości.

Ponadto prezydent Duda weźmie udział w tradycyjnym, okolicznościowym spotkaniu z udziałem zaproszonych gości i Korpusu Dyplomatycznego, a także odwiedzi jedną z miejscowości, w której organizowane będą lokalne obchody setnej rocznicy odzyskania niepodległości Rzeczypospolitej Polskiej - poinformował Kancelaria Prezydenta.