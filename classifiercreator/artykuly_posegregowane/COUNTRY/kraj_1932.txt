PiS ma wiele pomysłów na naprawę samorządów i chce odrodzenia wsi - powiedział w środę w Białogardzie premier Mateusz Morawiecki. Poinformował, że za kilka dni minister inwestycji i rozwoju przedstawi informację o opóźnieniach w realizacji przez samorządy programów unijnych i rządowych.
      
            W Białogardzie szef rządu wziął udział w kolejnym z serii spotkań wyborczych PiS. W Centrum Kultury i Spotkań Europejskich, a także przed nim, zebrało się kilkaset osób. Przed budynkiem centrum czekało też kilkanaście osób z transparentami "Konstytucja". Do ich obecności premier nawiązał w swoim przemówieniu.

"Oprócz ciepłego przyjęcia przywitała nas grupka, która krzyczała różne hasła, między innymi o wolności. Chcę powiedzieć bardzo wyraźnie, że autentycznie i głęboko uważam i wierzę w to, że w ciągu ostatnich trzydziestu lat nigdy jeszcze nie było tyle wolności w Polsce, ile jest teraz" - powiedział premier Mateusz Morawiecki. Wyjaśniał, że dotychczas nie było wolności dla polskich rodzin "od skrajnej biedy, od zapomnienia przez państwo, od bezdusznych rządów".

Morawiecki podkreślił też, że pieniądze "zabrane mafiom" i "korporacjom, które nie płaciły w Polsce podatków" Prawo i Sprawiedliwość dało ludziom. Zaznaczył, że jest to polityka, którą PiS chce kontynuować "w rządzie i samorządzie".

"W najbliższych wyborach samorządowych my o to zaufanie obywateli, Polaków chcemy walczyć i prosić ich, bo dla nas liczy się każdy głos, po to, żeby móc dalej naprawiać Polskę" - zaznaczył premier.

"Chcemy wybierać najlepszych gospodarzy. Mam nadzieję, że tutaj wybierzemy takiego gospodarza" - dodał. Premier zapewnił, że PiS ma wiele pomysłów "na naprawę samorządów". "W wielu samorządach potrzebna jest zmiana" - mówił.

"Ziemie (...) popegeerowskie chcemy, żeby odrodziły się; w tym celu właśnie inwestujemy" - podkreślił szef rządu.

Premier mówił w tym kontekście o planowanych przez jego rząd inwestycjach m.in. w drogi lokalne. "Prowadzimy największe inwestycje w drogi lokalne w ostatnich kilkudziesięciu latach; z dobrymi gospodarzami, takimi, którzy chcą dbać o swoje lokalne ojczyzny, będziemy inwestować tyle w jednym roku w drogi lokalne, ile Platforma i PSL zaangażowały (na ten cel) w ciągu ośmiu lat" - zapowiedział Morawiecki. Jak dodał, łącznie na budowę i remonty dróg lokalnych razem z chodnikami przeznaczone zostanie ok. 5 mld zł.

Szef polskiego rządu wspomniał też o proponowanym przez PiS planie dla wsi. "Stawiamy bardzo mocno właśnie na odrodzenie polskiej wsi" - podkreślił polityk. W tym kontekście zarzucił PSL zaniechania.

"To PSL, partia, która mieni się partią ludową, w latach (...), w których rządzili - a PSL rządziło przez 16 lat z 25 lat okresu transformacji, do 2015 roku, a więc przez większość czasu - dokonało wyprzedaży zakładów przetwórstwa rolnego, rolno-spożywczego, warzywnego, owocowego i wyprzedaży polskiej ziemi" - przekonywał Morawiecki. "To wszystko, co PSL zrobił polskiej wsi, podsumowuje niestety najlepiej ich minister rolnictwa, pan Sawicki, który nazywał rolników frajerami. Hańba!" - dodał.

Szef rządu poinformował jednocześnie zgromadzonych, że pod kątem rolników z środkowego Pomorza zdecydowano o utworzeniu siedemnastego Krajowego Ośrodka Wsparcia Rolnictwa w Koszalinie. "Tak, by rolnicy ze środkowego Pomorza nie musieli jeździć do Gdańska, na wschód, czy do Szczecina, na zachód" - dodał.

Morawiecki podkreślił, że rząd chce, aby polska wieś była "wsią kwitnąca, rozwijająca się". Podkreślił, że w obliczu tegorocznej klęski suszy rząd będzie na pewno "angażować ogromne środki" z budżetu.

"Jesteśmy teraz u progu wyliczeń, tylko apeluję do wszystkich gmin, również tych z województwa zachodniopomorskiego, przedstawiajcie kalkulacje, bo brakuje ciągle połowy obliczeń" - powiedział Morawiecki.

Zaznaczył, że niestety niektóre gminy są niegospodarne i bankrutują. Podkreślił, że gospodarze w "małych ojczyznach" powinni przyciągać nowe inwestycje oraz potrafić współpracować z rządem. "Jestem przekonany, że pan Stefan Strzałkowski będzie takim gospodarzem" - powiedział premier. Strzałkowski z ramienia PiS wystartuje na burmistrza Białogardu.

Jak mówił premier, kluczowe jest także zwycięstwo w wyborach do sejmików. Poinformował też, że za kilka dni minister inwestycji i rozwoju Jerzy Kwieciński przedstawi informację o opóźnieniach w realizacji programów unijnych i rządowych przez samorządy.

Premier podkreślił, że w 15 z 16 sejmików wojewódzkich rządzi opozycja parlamentarna. "W wielu z nich, pokaże to za parę dni mój kolega z rządu, minister inwestycji i rozwoju Jerzy Kwieciński, w bardzo wielu z nich są ogromne opóźnienia w realizacji programów unijnych, rządowych" - mówił szef rządu.

"My przekazujemy środki z budżetu centralnego, te, które zabraliśmy przestępcom i mafiom, a oni nie potrafią ich inwestować. Musimy to zmienić" - dodał.

Podczas spotkania premiera z wyborcami sekretarz stanu w Ministerstwie Spraw Wewnętrznych i Administracji Paweł Szefernaker przedstawił listy kandydatów Prawa i Sprawiedliwości do sejmiku z okręgów 3 i 4, obejmujących wschodnią część województwa m.in. powiaty białogardzki, kołobrzeski, koszaliński i szczecinecki. Liderem listy w okręgu 3 będzie obecny radny sejmiku Henryk Carewicz. Jedynką w okręgu 4 będzie natomiast radny sejmiku i dyrektor koszalińskiego oddziału Krajowego Ośrodka Wsparcia Rolnictwa Krzysztof Nieckarz.

Po spotkaniu z wyborcami premier Morawiecki złożył kwiaty przed pomnikiem Solidarności i zamienił kilka słów z mieszkańcami.