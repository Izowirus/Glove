Warszawa, 27.04.2018. Prezydent RP Andrzej Duda przed podpisaniem ustawy o zmianie ustawy - o usługach płatniczych oraz niektórych innych ustaw dotyczących kwestii tzw. błędnych przelewów, 27 bm. w Pałacu Prezydenckim w Warszawie. (mr) PAP/Radek Pietruszka Archiwum PAP © 2018 / Radek Pietruszka
                                        

            W czwartek 3 maja w Święto Konstytucji prezydent Andrzej Duda wygłosi przemówienie na Placu Zamkowym; weźmie też udział w mszy św. w intencji ojczyzny. Dzień Flagi 2 maja zostanie uczczony m.in. podniesieniem - w obecności prezydenta - flagi na wieży zegarowej Zamku Królewskiego.
      
            2 maja, w środę prezydent weźmie udział w uroczystościach z okazji Dnia Flagi RP oraz Dnia Polonii i Polaków za Granicą. W czwartek z udziałem prezydenta odbędą się obchody Święta Konstytucji 3 Maja.

Środowe obchody rozpocznie uroczyste podniesienia Flagi Państwowej na Wieży Zegarowej Zamku Królewskiego. Następnie prezydent, razem z pierwszą damą, będą rozdawać biało-czerwone flagi warszawiakom oraz wszystkim, którzy zgromadzą się na placu Zamkowym.

W południe na dziedzińcu Pałacu Prezydenckiego, Andrzej Duda wręczy narodowe flagi przedstawicielom różnych organizacji, instytucji, które działają zarówno w Polsce, jak i za granicą. Prezydent wręczy również odznaczenia państwowe.

Po południu prezydent weźmie udział w „Biało-Czerwone Sztafecie RMF FM”. W 2017 r. radio zorganizował pierwszą biało-czerwoną sztafetę, przemierzając Polskę z północy na południe – z Helu na Giewont. W tym roku sztafeta będzie biegła w odwrotnym kierunku. Zacznie się pod Tatrami, a zakończy na Bałtyku, na pokładzie ORP Błyskawica. W sztafecie pobiegną m.in. gwiazdy muzyki i sportu oraz politycy. Latem flagę słuchaczy RMF FM weźmie ze sobą na szczyt K2 polski skialpinista, Andrzej Bargiel.

Obchody Święta Narodowego 3 Maja rozpoczną się w czwartek, o godz. 10 mszą św. w intencji ojczyzny w Bazylice Archikatedralnej p.w. św. Jana Chrzciciela w Warszawie; weźmie w niej udział prezydent z małżonką.

Następnie, o godz. 12 odbędą się uroczystości na pl. Zamkowym, podczas których planowane jest wystąpienie prezydenta.

Prezydencki minister Wojciech Kolarski powiedział w piątkowej rozmowie z PAP, że w dniu święta Konstytucji 3 maja, w przemówieniu prezydenta mogą paść "ważne słowa” nt. referendum konsultacyjnego ws. zmian w ustawie zasadniczej.

"Z całą pewnością 3 maja padną słowa o historii, będą nawiązania do przeszłości, również dlatego, że tegoroczne święto przypada w tym szczególnym momencie, w tym wyjątkowym czasie, który teraz obchodzimy - to wielki jubileusz stulecia odzyskania niepodległości. Ale możemy się spodziewać, że również w tym wystąpieniu pan prezydent nawiąże do toczącej się od 3 maja zeszłego roku publicznej dyskusji o zmianie konstytucji, toczącej się dyskusji w ramach prowadzonej przez Kancelarię Prezydenta kampanii społecznej +Wspólnie o konstytucji+ i z całą pewnością i o konstytucji, i o referendum konsultacyjnym mogą tam paść ważne słowa" - mówił Kolarski.

Prezydencki minister poinformował jednocześnie, że w dniu Święta Narodowego 3 Maja Belweder zostanie udostępniony dla zwiedzających. "Wszyscy, którzy będą chcieli zwiedzić Belweder, a także wpisać się do wyłożonej tam księgi, przygotowanej specjalnie z okazji stulecia odzyskania niepodległości, będą mogli to uczynić 3 maja między godz. 10 a 16" - oświadczył.

Kolarski podkreślił również, że „uroczystości zarówno 2, jak i 3 maja, jak to jest w zwyczaju pana prezydenta Andrzeja Dudy, mają zawsze taki dwojaki wymiar - z jednej strony oficjalny, a z drugiej strony mają ten bardzo silny wymiar obywatelski, którego znaczenie pan prezydent zawsze podkreśla”.

Dzień Flagi RP ustanowiono w 2004 roku. Historycznie polskie barwy narodowe wywodzą się z barw herbu Królestwa Polskiego i herbu Wielkiego Księstwa Litewskiego. W symbolice polskiej flagi biel pochodzi od bieli orła, będącego godłem Polski i bieli Pogoni - rycerza galopującego na koniu - godła Litwy. Oba godła znajdują się na czerwonych tłach tarcz herbowych. Na naszej fladze biel znalazła się u góry, ponieważ w polskiej heraldyce ważniejszy jest kolor godła niż tła.

Konstytucja 3 Maja była pierwszą w Europie, a drugą po konstytucji Stanów Zjednoczonych spisaną ustawą zasadniczą na świecie. Ustawa Rządowa z 3 maja 1791 r. stanowiła zwieńczenie reform Rzeczpospolitej podjętych w okresie obrad Sejmu Czteroletniego (1788-1792).

W miejsce wolnej elekcji wprowadzała w Polsce ustrój dziedzicznej monarchii konstytucyjnej. Religii katolickiej przyznawała pozycję uprzywilejowaną, zapewniając tolerancję dla innych wyznań. Przyjęła trójpodział władzy na: prawodawczą, wykonawczą i sądowniczą. Zachowywała też stanową strukturę społeczeństwa, otwierając jednocześnie perspektywy dalszych przekształceń ustroju.