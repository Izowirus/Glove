PAP/Maciej Goclon
                                        

            Nieprawdą jest jakoby mój wniosek do TK był próbą wyprowadzenia Polski z UE, nieprawdą są też twierdzenia, jakoby Polska chciała zakwestionować kompetencje TSUE, a rząd chciał wypowiedzieć traktat o funkcjonowaniu UE - oświadczył w środę prokurator generalny Zbigniew Ziobro.
      
            Podkreślił, że istotą jego wniosku "jest zbadanie przez Trybunał Konstytucyjny kompetencji polskich sądów do występowania z pytaniami prejudycjalnymi w sprawach, które nie są objęte regulacją prawa europejskiego".

Prokurator generalny wniósł do TK o uznanie za niekonstytucyjną regulacji prawa europejskiego w zakresie dopuszczalności występowania przez polskie sądy z pytaniami do Trybunału Sprawiedliwości UE w sprawach dotyczących sądownictwa. Chodzi o ocenę konstytucyjności treści normatywnych zawartych w art. 267 Traktatu o funkcjonowaniu UE, który dotyczy procedury pytań prejudycjalnych.

Jest to rozszerzenie poprzedniego jego wniosku do TK z sierpnia br. Wówczas Ziobro skierował do TK wniosek dotyczący przepisów, na podstawie których Sąd Najwyższy na początku sierpnia br. zawiesił niektóre zapisy nowej ustawy o SN.

"W związku z medialnymi doniesieniami na temat mojego wniosku jako Prokuratora Generalnego do Trybunału Konstytucyjnego oświadczam, że nieprawdą jest, jakoby wniosek ten był próbą wyprowadzenia Polski z Unii Europejskiej. Nieprawdą są także twierdzenia, jakoby Polska chciała zakwestionować kompetencje Trybunału Sprawiedliwości Unii Europejskiej, nieprawdziwe również są insynuacje, jakoby polski rząd chciał wypowiedzieć traktat o funkcjonowaniu Unii Europejskiej" - napisał Ziobro w przesłanym PAP w środę oświadczeniu.

Jak wskazał, istotą wniosku "jest zbadanie przez Trybunał Konstytucyjny kompetencji polskich sądów do występowania z pytaniami prejudycjalnymi w sprawach, które nie są objęte regulacją prawa europejskiego". Ziobro podkreślił, że z uzasadnienia wniosku wynika, że Prokurator Generalny nie kwestionuje możliwości zadawania przez polskie sądy pytań prejudycjalnych "w sposób zgodny z unijnym traktatem". "Więc wszędzie tam, gdzie dotyczy to wykładni prawa europejskiego" - dodał.

"Pytania prejudycjalne tylko w zakresie ustroju i organizacji sądownictwa są wątpliwe konstytucyjnie. (...) Wniosek zmierza do tego, aby wyeliminować nadinterpretację unijnych przepisów, która pojawiła się ostatnio w orzecznictwie niektórych polskich sądów, a która jest niezgodna z polską konstytucją i samym traktatem" - napisał szef MS.

Ziobro podkreślił ponadto, że Polska "należy i będzie należeć" do UE, a jej status musi być "silny, nie gorszy niż innych państw". Dodał też, że nikt nie może kwestionować praw Polski we Wspólnocie.

Premier o wniosku prokuratora generalnego do TK: to normalna procedura

Mamy do czynienia z normalną procedurą - powiedział premier Mateusz Morawiecki pytany o wniosek prokuratora generalnego Zbigniewa Ziobro do TK ws. kompetencji polskich sądów do występowania z pytaniami prejudycjalnymi do TSUE w sprawach, których nie reguluje prawo europejskie.

"To są sprawy, które powszechnie dość w UE są weryfikowane, otóż Trybunał Konstytucyjny z Niemiec (…) w sposób taki sam, jak nasz jest po prostu pytany, czy można kierować pytania prejudycjalne w sprawach wymiaru sprawiedliwości" - powiedział w środę premier odpowiadając na pytania dziennikarzy.

Jak podkreślił, "mamy do czynienia z normalną procedurą".

"Nikt tego w UE nie kwestionuje i w naszym przypadku również oczywiście my cieszymy się z tego, że jesteśmy tutaj pełnoprawnym członkiem UE i z tego względu nastąpi weryfikacja tego przez nasz Trybunał Konstytucyjny" - dodał Morawiecki.