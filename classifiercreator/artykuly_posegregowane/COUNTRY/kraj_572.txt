Marszałek województwa wielkopolskiego Marek Woźniak. PAP/Jakub Kaczmarczyk 
                                        

            Radni SLD-Lewica Razem dołączyli do koalicji KO-PSL w Sejmiku Województwa Wielkopolskiego. Dzięki tej decyzji koalicja będzie mieć w 39-osobowym sejmiku 25 mandatów; w opozycji pozostaną radni PiS.
      
            Informację o poszerzeniu koalicji przekazali w piątek w Poznaniu jej reprezentanci przed pierwszą sesją sejmiku nowej kadencji. W jej trakcie wybrany zostanie m.in. marszałek województwa i przewodniczący sejmiku.

W październikowych wyborach Koalicja Obywatelska uzyskała w wielkopolskim sejmiku 15 mandatów, 13 mandatów przypadło PiS. PSL zdobyło siedem mandatów, SLD-Lewica Razem - trzy, Bezpartyjni Samorządowcy – jeden mandat. Cztery lata temu PO zdobyła 13 mandatów i podjęła koalicyjną współpracę z PSL, które uzyskało 12 mandatów. PiS wprowadził ośmiu radnych, SLD Lewica Razem - czterech, a dwa mandaty przypadły KWW Ryszarda Grobelnego Teraz Wielkopolska.

Jak wyjaśnił w piątek dotychczasowy marszałek województwa wielkopolskiego Marek Woźniak (PO), poszerzenie koalicji pozwoli dodatkowo ustabilizować sytuację w samorządzie województwa.

"Wynik wyborów samorządowych w zdecydowanej większości wykazał w Wielkopolsce poparcie dla idei decentralizacji państwa i silnej więzi z ideą UE. Tak zagłosowało wielkopolskie społeczeństwo i chcieliśmy połączyć siły, które podzielają te wartości" - powiedział.

Już wiadomo, że lewicowy radny Wiesław Szczepański będzie kandydatem na przewodniczącego sejmiku.

"Podjęliśmy decyzję na szczeblu krajowym o tym, aby tam, gdzie jest to możliwe, wspierać KO i PSL. Stąd decyzja również o tym, aby przystąpić do tej koalicji w Wielkopolsce. Chcemy wspólnie budować Wielkopolskę – wraz z ugrupowaniami, które dotąd rządziły. Wielkopolanom potrzebna jest zgoda i jak najlepszy rozwój naszego województwa” – powiedział Szczepański.

Siłą opozycyjną w wielkopolskim sejmiku nowej kadencji będzie, podobnie jak dotąd, Prawo i Sprawiedliwość. Radny tej partii Zbigniew Czerwiński powiedział PAP w piątek, że PiS będzie "patrzeć władzy na ręce i nie przepuszczać żadnych jej uchybień".

"Oczywiście jako Wielkopolanie, w stulecie powstania wielkopolskiego, uważamy, że czas na skończenie plemiennej wojny, wzniecanie sporów, które do niczego nie prowadzą. Potrzebna jest wytężona praca, która sprawi, że za pięć lat będzie to jeden z wiodących regionów europejskich" – powiedział.

W poniedziałek wielkopolscy przedstawiciele Koalicji Obywatelskiej i Polskiego Stronnictwa Ludowego poinformowali o zawarciu umowy koalicyjnej. Marek Woźniak poinformował wówczas, że jest kandydatem na marszałka województwa kolejnej kadencji. Także dotychczasowi wicemarszałkowie - Wojciech Jankowiak i Krzysztof Grabowski z PSL - są kandydatami na te stanowiska.