Jeszcze niedawno było tutaj nawet nie ściernisko – powiedział wicepremier, szef MNiSW Jarosław Gowin, prezentując zdjęcia z placu budowy mieszkań z rządowego programu Mieszkanie plus przy ul. Leszczyce w Jarocinie. W piątek uroczyście oddano tam mieszkania 46 rodzinom.
      
            To trzeci i ostatni etap inwestycji w ramach rządowego programu Mieszkanie plus w Jarocinie. Gmina Jarocin jako pierwsza w Polsce wystartowała z inwestycjami w ramach programu Mieszkanie plus. Łącznie powstało 366 mieszkań czynszowych za 50 mln zł w Siedleminie, przy ul. Siedlemińskiej i Leszczyce w Jarocinie.

„Teraz stoją tutaj bloki, mieszkają szczęśliwe rodziny i jest dużo radosnych dzieci” – wskazał wicepremier.

Lokatorzy do nowych mieszkań wprowadzali się już od lipca, w piątek niektórych z nich osobiście odwiedził Jarosław Gowin.

Mieszkanka Jolanta Krupa – matka 3–miesięcznej Marysi - zapewniła wicepremiera, że razem z mężem są bardzo zadowoleni, „bo mieszkanko jest bardzo fajne i dobrze wykonane”. Wcześniej z mężem wynajmowała pokój w prywatnej kamienicy w Jarocinie, gdzie czynsz - jak mówiła - był dużo wyższy, „a warunki bardzo złe” .

Gowin mówił, że kiedy z żoną wychowali trójkę dzieci „to przez cały czas mieliśmy takie wrażenie, że nie obchodzimy polskiego państwa, że młodych rodziców się nie wspiera". "Zdążyłem doczekać się wnuka, a sytuacja się nie zmieniała” - dodał.

Jarosław Gowin podkreślił, że zmiana pod tym względem nastąpiła dopiero pod koniec 2015 roku, kiedy rząd rozpoczął program wspierania polskich rodzin, wprowadzając programy Rodzina 500 plus i Mieszkanie plus.

„Wszystko jest możliwe, dzięki świetnej współpracy między samorządem a władzami państwa. My, ministrowie możemy realizować nasze projekty dużo skuteczniej wtedy, kiedy mamy partnerów w samorządowcach. Chcę zadeklarować, że będziemy kontynuować te programy” – powiedział Jarosław Gowin.

Burmistrz Jarocina Adam Pawlicki przyznał, że na początku inwestycji były obawy.

„Mówiono, że nasze budownictwo spowoduje wygaśnięcie inicjatywy prywatnej, tymczasem przy naszych realizacjach powstają osiedla prywatne, co spowodowało dynamiczny rozwój tej części miasta. Natomiast osiedle w Siedleminie uratowało przed likwidacją miejscową szkołę” – poinformował burmistrz.

Mieszkania mają powierzchnię 35 lub 55 mkw i są wykończone „pod klucz” . Stawki czynszu za najem wynoszą odpowiednio 420 zł i 660 zł. Lokale nadają się do zamieszkania od razu.

"Na podłogach są panele, są gniazdka, lampy, kuchenka gazowa z piekarnikiem oraz cała armatura łazienkowa. Tylko wnieść meble i zamieszkać. Niektórzy po odbiorze kluczy już zostają w tych mieszkaniach" – powiedział burmistrz.

W budynkach nie ma piwnic, ale do każdego mieszkania jest przypisane tzw. pomieszczenie gospodarcze. Parking dla samochodów jest obok budynków. Burmistrz powiedział, że ściany są z cegły ceramicznej i ocieplone 20-centymetrowym styropianem, dachówka jest ceramiczna, a okna trójszybowe, spełniające najwyższe standardy. Każdy dom jest wyposażony w kocioł gazowy na ciepłą wodę i centralne ogrzewanie.

Lokalne władze w pierwszej kolejności przyznały mieszkania rodzinom z dziećmi w wieku do 15 lat. Rodziny te nie mogły mieć tytułu prawnego do innego lokalu mieszkalnego. Wśród kryteriów znalazło się także minimum dochodowe - 3 tys. zł brutto na rodzinę w przypadku mieszkania 55 m kw. oraz 2 tys. zł brutto dla chętnych na lokal 35 m kw.

„Rządowy program Mieszkanie plus to propozycja dla tych, których nie stać na zakup własnego mieszkania, a równocześnie zarabiają za dużo, by mogli się ubiegać o lokal np. od gminy” – powiedział burmistrz.

Burmistrz Jarocina podkreślił też, że gdyby mieszkania budowały firmy komercyjne, to nie udałoby się zejść do ceny 2,5 tysiąca złotych brutto pod klucz za jeden mkw. „Gdyby nie finansowanie przez BGK Nieruchomości SA, to nie byłoby tych mieszkań w tak niskiej cenie” – zaznaczył.