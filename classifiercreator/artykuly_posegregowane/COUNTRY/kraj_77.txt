W 2019 r. przypomnimy sobie i światu jak wielki jest polski duch wolności - powiedział w noworocznym orędziu prezydent Andrzej Duda. Nawiązał też do przyszłorocznych wyborów do PE, Sejmu i Senatu, przekonując, że towarzysząca im kampania to dobry czas na merytoryczną dyskusję o przyszłości Polski.
      
            W wyemitowanym w poniedziałek wieczorem telewizyjnym orędziu Andrzej Duda nawiązał do obchodzonej w 2018 r. setnej rocznicy odzyskania przez Polskę niepodległości, która była - jak podkreślił - wielkim świętem "polskiej wolności i narodowej dumy". Podziękował Polakom za włączenie się w obchody stulecia i za "wspaniałą atmosferę tych dni, gdy podobnie jak w roku 1918, gromadziliśmy się pod biało-czerwoną flagą". "Pod nią jest i, wierzę w to, zawsze będzie miejsce dla każdego z nas" - podkreślił prezydent.

Jak zauważył, także w roku 2019 "przypomnimy sobie i światu jak wielki jest polski duch wolności". "Okazją do tego jest stulecie powstania wielkopolskiego i pierwszego z trzech powstań śląskich, 80. rocznica wybuchu II wojny światowej oraz 20-lecie członkostwa Polski w NATO. Upamiętnimy także 450. rocznicę zawarcia unii lubelskiej oraz 15-lecie przystąpienia Rzeczypospolitej Polskiej do Unii Europejskiej" - mówił Andrzej Duda.

"W 40 lat od pierwszej pielgrzymki Papieża Polaka do Ojczyzny oraz w 30-lecie przełomowych wyborów z 4 czerwca 1989 roku – w szczególności pierwszych wolnych wyborów do Senatu – raz jeszcze spojrzymy na nasze dzieje jako na historię nieustępliwych, solidarnych starań o wolność, niepodległość i pokój" - dodał prezydent.

Zwrócił też uwagę, że w nowym roku Polacy będą wybierać swoich przedstawicieli do Parlamentu Europejskiego, Sejmu i Senatu. Podkreślił, że poprzez akt wyborczy "każdy z nas współtworzy niepodległe, bezpieczne i stabilne państwo".

Prezydent ocenił przy tym, że decyzje obywateli "wymagają także odpowiedzialności ze strony polityków wszystkich opcji". "Kampania wyborcza to dobry czas na merytoryczną dyskusję o przyszłości Polski" - przekonywał.

Andrzej Duda podkreślił jednocześnie znaczenie innych niż sprawy publiczne dziedzin życia. "Istnieją też inne ważne wybory i decyzje. Osobom, które będą przeżywać w tym roku doniosłe osobiste wydarzenia – zawarcie małżeństwa, narodziny dziecka czy ważne egzaminy – życzę spokoju, optymizmu i, oczywiście, powodzenia. Niech Państwa starania z lat ubiegłych przyniosą oczekiwane owoce. Niech Nowy Rok 2019 upłynie Państwu w zdrowiu i pomyślności" - mówił prezydent.

Życzył też Polakom "pokoju, wzajemnego szacunku i zrozumienia w Państwa rodzinach, w gronie przyjaciół, sąsiadów i współpracowników". "Oby zawsze mogli Państwo liczyć na życzliwy uśmiech i pomocną dłoń, na przejawy zwykłej ludzkiej serdeczności. Nie szczędźmy ich sobie – bo im więcej dajemy, tym więcej otrzymujemy" - apelował prezydent Duda.