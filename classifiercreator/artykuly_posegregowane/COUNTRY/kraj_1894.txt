Ossów (woj. mazowieckie), 15.08.2018. Minister obrony narodowej Mariusz Błaszczak podczas briefingu nt. otwarcia Muzeum Bitwy Warszawskiej w Ossowie. Minister złożył rano 15 bm. kwiaty przed Krzyżem Pamięci ks. mjr. Ignacego Skorupki i przed Tablicą Pamięci Polskich Oficerów na Cmentarzu Poległych w Bitwie Warszawskiej w Ossowie, w ramach obchodów 98. rocznicy Bitwy Warszawskiej. (cat) PAP/Stach Leszczyński PAP © 2018 / Stach Leszczyński
                                        

            Widać różnice między premierem Mateuszem Morawieckim a prezydentem Gdańska Pawłem Adamowiczem w podejściu do spraw związanych z Polską - podczas uroczystości na Westerplatte Adamowicz miał "zaciętą twarz", a premier apelował o jedność - mówił szef MON Mariusz Błaszczak.
      
            W sobotę odbyły się uroczystości pod Pomnikiem Obrońców Wybrzeża w 79. rocznicę wybuchu II wojny światowej. Oprócz premiera Mateusza Morawieckiego wzięli w nich udział także marszałkowie Sejmu i Senatu Marek Kuchciński i Stanisław Karczewski, minister obrony narodowej Mariusz Błaszczak, minister spraw wewnętrznych i administracji Joachim Brudziński oraz prezydent Gdańska Paweł Adamowicz.

Minister Błaszczak w rozmowie w TVP Info powiedział, że "to, co mogliśmy dziś usłyszeć ze strony prezydenta Gdańska i premiera Morawieckiego" było "charakterystyczne". "Widać różnice w podejściu do spraw związanych z Polską, z naszą historią, z naszą tradycją, ale także z teraźniejszością" - uważa minister.

Dopytywany, czy wynika to "z różnych rodowodów politycznych, czy z tego, że niektórzy nie mają wystarczającej wyobraźni" Błaszczak odpowiedział, że różnice "wynikają z podejścia". Dodał, że "dla obecnie urzędującego prezydenta Gdańska duże znaczenie ma niemiecka przeszłość Gdańska, a dla Prawa i Sprawiedliwości znaczenie ma to, że Gdańsk jest miastem polskim, że przez wieki Gdańsk się rozwijał jako miasto polskie". Jego zdaniem "to jest taka fundamentalna różnica".

"Druga różnica wynika z tego, że o ile w przypadku prezydenta Gdańska widzieliśmy +zaciętą twarz+, o tyle pan premier Morawiecki apelował o jedność, apelował o zgodę, apelował o to, żeby takie miejsca jak Westerplatte były miejscami szanowanymi bez względu na to, jakie mamy poglądy polityczne" - mówił minister.

Błaszczak przypomniał również, że - decyzją prezydenta Gdańska - wojsko początkowo nie było zaproszone do udziału w odbywających się 1 września na Westerplatte uroczystościach. Adamowicz, odnosząc się wtedy do słów Błaszczaka powiedział, że "Wojsko Polskie jest integralną częścią Westerplatte", zaś przedstawiciele służb mundurowych jak co roku są zapraszani i będą uczestniczyć w uroczystościach 1 września. Tego samego dnia MON zareagowało. Resort obrony oświadczył, że prezydent Gdańska skłamał na konferencji prasowej mówiąc, że Wojsko Polskie zostało zaproszone na uroczystości na Westerplatte.

W rozmowie w TVP Info minister powiedział, że "prezydent Gdańska nie życzył sobie obecności Wojska Polskiego na Westerplatte". Jego zdaniem jest to "nie do pomyślenia". "To presja społeczna - również mieszkańców Gdańska - spowodowała, że wycofał się ze swoich planów i że dziś Wojsko Polskie było obecne na Westerplatte" - tłumaczył. "I będzie obecne – zapewniam wszystkich, że będzie obecne każdego roku Wojsko Polskie pierwszego września na Westerplatte" - podkreślił.

Pytany, czy dzisiaj Polacy mogą mieć poczucie bezpieczeństwa, minister odpowiedział, że "trzeba o bezpieczeństwo dbać - rząd pana premiera Mateusza Morawieckiego, rząd Prawa i Sprawiedliwości o bezpieczeństwo dba". "Moim zadaniem, jako ministra obrony narodowej, jest przede wszystkim doprowadzenie do tego, żeby Wojsko Polskie było liczniejsze, żeby było uzbrojone w nowoczesny sprzęt i żeby silniej osadzić Wojsko Polskie w ramach Sojuszu Północnoatlantyckiego, a więc więzi szczególnie ze Stanami Zjednoczonymi, z wojskami amerykańskimi były silniejsze" - mówił. "To jest zadanie, które sobie postawiłem, które wypełniam" - dodał.

Dopytywany, jakie znaczenie ma dla nas sojusz ze Stanami Zjednoczonymi i współpraca w ramach Sojuszu Północnoatlantyckiego, Błaszczak wyjaśnił, że "to jest kluczowa sprawa, jeżeli chodzi o nasze bezpieczeństwo". Podkreślił jednak, że o bezpieczeństwo Polski musimy zadbać przede wszystkim we własnym zakresie. "Po latach zaniedbań, po latach zaniechań, to właśnie rząd Prawa i Sprawiedliwości buduje zdolności obronne Wojska Polskiego" - mówił minister.

1 września 1939 r. o godzinie 4.47 Westerplatte zostało zaatakowane wystrzałami z niemieckiego pancernika "Schleswig-Holstein". Oddziały polskie pod dowództwem majora Henryka Sucharskiego do 7 września 1939 r. broniły placówki przed atakami wroga z morza, lądu i powietrza. Według rożnych źródeł, gdy wybuchły walki, w polskiej składnicy przebywało 210-240 Polaków. W walkach poległo 15 polskich żołnierzy, około 30 zostało rannych. Liczbę zabitych po stronie niemieckiej szacuje się na 50 żołnierzy, rannych - na około 120.