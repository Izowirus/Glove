Państwo jest winne wsparcie ludziom niepełnosprawnym i ich opiekunom; trzeba możliwości tego wsparcia szukać i wierzę, że uda się je znaleźć - oświadczył w środę prezydent Andrzej Duda. Opowiedział się jednocześnie za wypracowaniem programu realizacji drugiego postulatu protestujących w Sejmie.
      
            Na spotkaniu z mieszkańcami Krosna Odrzańskiego (Lubuskie) prezydent powiedział, że kilka godzin wcześniej rozmawiał z minister rodziny, pracy i polityki społecznej Elżbietą Rafalską. Jak zaznaczył, podziękował Rafalskiej "za ten jeden postulat, którego spełnienie już obiecała - za podniesienie wysokości renty socjalnej do (poziomu) najniższej renty z tytułu niezdolności do pracy".

"Jest jeszcze drugi z tych dwóch najważniejszych postulatów, bardzo trudny do spełnienia, bo rzeczywiście w skali kraju to kwota 9 mld zł. To nie są żarty, cały program 500 plus to mniej więcej 23 mld, więc skala tego oczekiwania jest po prostu ogromna w każdym roku budżetowym" - dodał prezydent.

Oświadczył jednak, że poprosił szefową MRPiPS, by "rozmawiała na ten temat z panem premierem (Mateuszem Morawieckim)". "Żeby wziąć tę propozycję, którą panie w Sejmie przedstawiły: jakiegoś rozłożenia tego w formule ratalnej, spełnienia tego fragmentami, jakiegoś programu realizacji tego ważnego postulatu, tego świadczenia rehabilitacyjnego" - doprecyzował.

Jak zaznaczył Duda, pomoc osobom niepełnosprawnym, zwłaszcza całkowicie niepełnosprawnym i niezdolnym do samodzielnego życia "powinna być świadczona". "Ci ludzie zasługują na opiekę ze strony państwa, a ci, którzy się nimi opiekują - zasługują na najwyższy szacunek. Tak jak kiedyś powiedziałem, rodzice wychowujący niepełnosprawne dzieci to bohaterowie, którym polskie państwo, tak jak każde państwo, winne jest ogromny szacunek" - mówił prezydent.

Zaznaczył, że państwo jest również winne ludziom niepełnosprawnym i ich opiekunom wsparcie. "I trzeba tych możliwości wsparcia szukać. Wierzę w to, że uda się to znaleźć, że uda się to zrealizować. Może nie wszystko od razu, może nie wszystko w jednym momencie, ale (...) trzeba je realizować w miarę tego, jak państwo jest coraz silniejsze, coraz zamożniejsze i coraz większe są wpływy do państwowego budżetu" - oświadczył Duda.

Prezydent dziękował w tym kontekście rządowi za "mądrą politykę", która doprowadziła do zasypania w ogromnym stopniu luki VAT i uzyskania dzięki temu pieniędzy "chociażby na program 500 plus i inne programy pomocowe". Wyraził zarazem nadzieję, że postulat dot. osób niepełnosprawnych zostanie dołączony przez premiera do ogłoszonej niedawno "piątki Morawieckiego". "I będzie +szóstka Morawieckiego+, która zostanie z powodzeniem zrealizowana dla dobra Rzeczypospolitej, dla polskiego społeczeństwa, dla nas wszystkich" - dodał prezydent.