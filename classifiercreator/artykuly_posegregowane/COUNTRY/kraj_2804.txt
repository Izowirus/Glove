Warszawa, 27.05.2018. Rzecznik rządu Joanna Kopcińska podczas konferencji prasowej, 27 bm. przed siedzibą KPRM w Warszawie. (nlat)  Archiwum PAP/Jakub Kamiński 
                                        

            Z pokorą i zrozumieniem przyjmujemy wątpliwości mieszkańców Baranowa i wyciągamy z tego wnioski - podkreśliła rzeczniczka rządu Joanna Kopcińska odnosząc się do wyników niedzielnego referendum ws. budowy Centralnego Portu Komunikacyjnego.
      
            Kopcińska zaznaczyła też, że intencją rządu jest, aby realizacja inwestycji w Gminie Baranów "nastąpiła w wyniku dobrowolnej dyskusji i po dobrowolnych negocjacjach". "Dlatego dajemy sobie czas i czas mieszkańcom, aby do nich dotrzeć i przekonać ich, że jest to ważna inwestycja dla kraju i też w przestrzeni międzynarodowej. Na pewno nie zrobimy nic wbrew mieszkańcom, wszystko w uzgodnieniu i w porozumieniu z nimi" - zapewniła w poniedziałek Kopcińska w Polsat News.

Mieszkańcy gminy Baranów w niedzielnym referendum zagłosowali przeciw budowie Centralnego Portu Komunikacyjnego. Jak wynika z protokołu ustalenia wyniku referendum gminnego, na pytanie: "Czy jesteś za lokalizacją Centralnego Portu Komunikacyjnego na obszarze Gminy Baranów?" 1555 osób, czyli 82,8 proc. uczestników głosowania odpowiedziało "nie". "Za" było 17,2 procent, czyli 322 osoby. Liczba głosów ważnych wyniosła 1877, a nieważnych - 55.

Rzeczniczka rządu powiedziała, że "z pokorą i zrozumieniem przyjmuje wątpliwości mieszkańców Baranowa i okolic i wyciąga z tego wnioski". Jej zdaniem jest to "skomplikowana sprawa, ponieważ wiele inwestycji, które na początku, w różnych rejonach naszego kraju, czy poza jego granicami, budziły wątpliwości, finalnie mieszkańcy są zadowoleni z tego, że te inwestycje powstały na ich terenie".



Kopcińska podkreśliła, że należy słuchać wszystkich wątpliwości mieszkańców. Według niej wątpliwości wśród zainteresowanych budową CPK wynikają m.in. z braku szczegółowych informacji. "Żeby doszło do powstania portu chcemy prowadzić negocjacje indywidualne, chcemy rozmawiać z mieszkańcami tak, żeby wiedzieli, że są najważniejsi w tym procesie i ich przyszłość" - zaznaczyła. Wskazała, że obecnie prowadzone są szersze spotkania z mieszkańcami i indywidualne rozmowy. "W gminie Baranów powołany jest też punkt informacyjny" - dodała.

Jak zapewniła, rząd zamierza pokazywać, jakie korzyści CPK przyniesie dla mieszkańców gmin, na których ma powstać oraz dla całej Polski". "CPK to wiele nowych miejsc pracy. Port przyniesie dla mieszkańców Polski i gmin 37 tys. nowych miejsc pracy. Docelowo 150 tys. pośrednio przy powstaniu" - wskazała Kopcińska.

Zauważyła, że CPK obsługiwać będą polskie firmy. "Tam będą pracowały polskie firmy, wzmocnimy LOT, skomunikujemy Polskę ze światem. Dbając i budując silną pozycję Polski należy to zrobić. Na pewno nie zrobimy nic wbrew mieszkańcom, wszystko w uzgodnieniu i porozumieniu z nimi" - dodała rzeczniczka rządu.

Według niej intencją rządu jest, aby CPK powstało "w wyniku dobrowolnej dyskusji i po dobrowolnych negocjacjach". "Dlatego dajemy sobie czas i czas mieszkańcom, aby do nich dotrzeć do nich i przekonać ich, że jest to ważna inwestycja dla kraju i też w przestrzeni międzynarodowej" - podkreśliła.



Mieszkańcy gminy Baranów w niedzielnym referendum zagłosowali przeciw budowie Centralnego Portu Komunikacyjnego.

Drugie pytanie w referendum dotyczyło zapisów specustawy: "Czy zgadzasz się na warunki rozliczeń zaproponowane przez Rząd RP mieszkańcom Gminy Baranów w związku z budową Centralnego Portu Komunikacyjnego? Za korzystne zapisy te uznało 113 osób głosujących (6,1 proc.), a 1751 głosujących (93,9 proc.) oceniło, że będą one niedobre dla mieszkańców gminy Baranów. W tym przypadku liczba głosów ważnych to 1864, a nieważnych - 68. Uprawnionych do głosowania było 4 tys. 120 osób; udział w referendum wzięło 1932 mieszkańców. Frekwencja wyniosła ok. 47 proc. Zgodnie z ustawą o referendum lokalnym jest ono ważne, jeżeli wzięło w nim udział co najmniej 30 proc. uprawnionych do głosowania.

Nowe lotnisko ma być jednym z największych przesiadkowych portów lotniczych w Europie. Po pierwszym etapie budowy ma obsługiwać do 45 mln pasażerów rocznie. Docelowo lotnisko będzie mogło być rozbudowane do ok. 100 mln. Lotnisko ma powstać na ok. 3 tys. ha gruntów. Obiekt wraz z towarzyszącą infrastrukturą drogową i kolejową ma kosztować ok. 30-35 mld zł. Do końca 2019 r. mają trwać prace przygotowawcze, a sam port ma być budowany przez kolejne 8 lat, do końca 2027 r.