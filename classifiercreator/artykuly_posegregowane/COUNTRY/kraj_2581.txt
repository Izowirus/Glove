Warszawa, 05.04.2018. Prezes PiS Jarosław Kaczyński podczas konferencji prasowej, 5 bm. w siedzibie partii w Warszawie. Prezes ogłosił, że do Sejmu trafi projekt obniżenia o 20 proc. pensji poselskich. Mają także zostać wprowadzone nowe limity obniżające dla samorządowców. (rp/doro) PAP/Radek Pietruszka Archiwum PAP © 2018 / Radek Pietruszka
                                        

            Osoby, które funkcjonują w spółkach skarbu państwa nie będą kandydowały z list PiS na żadnym szczeblu samorządu - poinformował w piątek prezes Prawa i Sprawiedliwości Jarosław Kaczyński. Taką decyzję podął Komitet Polityczny PiS.
      
            "Zapadła decyzja, zgodnie z naszymi deklaracjami, które składaliśmy już niejednokrotnie i które ja składałem. Do polityki nie idzie się dla pieniędzy, ci którzy funkcjonują w spółkach, są przez nas szanowani, jeżeli dobrze wykonują swoje obowiązki, ale nie będziemy łączyć tych dwóch funkcji. To znaczy, że te osoby nie będą kandydowały na żadnym szczeblu samorządu" - powiedział szef PiS w przerwie obrad władz partii.

Pierwsza tura wyborów samorządowych może się odbyć w jedną z trzech niedziel: 21 października, 28 października lub 4 listopada br. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw. Kampania wyborcza rozpoczyna się w dniu zarządzenia wyborów.   