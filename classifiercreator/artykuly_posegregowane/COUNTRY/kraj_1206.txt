Deklaruję, że Jacek Sutryk będzie miał we Wrocławiu naprawdę silną i merytoryczną opozycję - powiedziała Mirosława Stachowiak-Różecka, kandydatka Zjednoczonej Prawicy na prezydenta Wrocławia, komentując sondażowe wyniki wyborów samorządowych.
      
            Według sondażu Ipsos, kandydat Koalicji Obywatelskiej Jacek Sutryk wygrywa w pierwszej turze wyborów na prezydenta Wrocławia z poparciem 50,1 proc. Drugie miejsce z poparciem 27,8 zajęła kandydatka Zjednoczonej Prawicy - posłanka PiS Mirosława Stachowiak-Różecka.

Stachowiak-Różecka w przemówieniu podczas wieczoru wyborczego podkreśliła, że "cieszy się ze zwycięstwa PiS w sejmiku". "Naszą wdzięczność kieruję do wszystkich tych, którzy nas wspierali, pomagali, byli z nami przez te wszystkie tygodnie i wierzyli w te zwycięstwo. To dzięki nim byliśmy gotowi mierzyć się z tym trudem i dzięki nim zdobyliśmy Dolny Śląsk" - powiedziała Stachowiak-Różecka.

"Rządzimy od 2015 roku i jestem przekonana, że za rok się okaże, że rządzimy i służymy Polakom dalej. Dziś okazuje się, że również będziemy służyć Dolnoślązakom i deklaruję, że będziemy to robić najlepiej jak potrafimy" - mówiła.

Odnosząc się do wyników sondażowych w wyborach na prezydenta Wrocław oceniła, że "i na Wrocław przyjdzie czas". "Nie ma takiej możliwości, żeby wreszcie Wrocław nie został zdobyty. To wam obiecuję i deklaruję" - powiedziała posłanka PiS.

"Wrocław też potrzebuje zmiany, będziemy pracować kolejne lata, żeby jednak Wrocławianie zaufali Prawu i Sprawiedliwości" - oświadczyła.

"Trzeba poczekać na dokładne liczenie wyników, bo tam jest promil różnicy. Jeśli jednak się okaże, że wyniki są prawdziwe, to w tym miejscu deklaruję, że we Wrocławiu Jacek Sutryk będzie miał naprawdę bardzo silną i merytoryczną opozycję" - powiedziała Stachowiak Różecka. Dodała też, że jest gotowa do tego, aby w razie czego kontynuować kampanię wyborczą.