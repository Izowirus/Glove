Warszawa, 13.05.2017. Msza św. w intencji rychłej beatyfikacji Roberta Schumana, której przewodniczy biskup pomocniczy archidiecezji warszawskiej Piotr Jarecki. „Pierwszy Europejski Festiwal Schumana”, poświęcony osobie i myśli Sługi Bożego Roberta Schumana, jednego z ojców założycieli wspólnoty narodów Europy po II wojnie światowej, odbył się 13 bm. na terenie Świątyni Opatrzności Bożej w warszawskim Wilanowie. Wydarzenie zorganizowane zostało przez Instytut Myśli Schumana i Grupę Schumana. (cat)
PAP/Paweł Supernak PAP © 2018 / Paweł Supernak
                                        

            Twórcy zjednoczonej Europy wiedzieli, że trzeba gromadzić się wokół wartości np. takich jak węgiel i stal; ale mogą to też być wartości większe; którymi są dla nas: jedna wiara, jeden chrzest i jeden Bóg - mówił w niedzielę proboszcz parafii Opatrzności Bożej ks. Tadeusz Aleksandrowicz.
      
            Uroczysta msza św. odprawiona przez ks. Aleksandrowicza zainaugurowała II Europejski Festiwal Schumana, który w niedzielę odbył się w warszawskiej Świątyni Opatrzności Bożej. Festiwal przebiegał pod hasłem "Idźmy kształtować Europę pod sztandarem Sługi Bożego Roberta Schumana".

Obchodom towarzyszyła modlitwa w intencji przemiany Europy oraz dyskusje panelowe, m.in. na temat roli młodzieży na Starym Kontynencie.

W homilii skierowanej do uczestników Festiwalu ks. Aleksandrowicz podkreślił, że twórcy zjednoczonej Europy wiedzieli, że trzeba gromadzić się wokół jakichś wartości. "Mogą to być takie wartości jak węgiel i stal, ale mogą też być wartości o wiele większe. Oni zdecydowali, że węgiel i stal to jest za mało. Trzeba się zgromadzić wokół wartości, którymi są dla nas: jedna wiara, jeden chrzest i jeden Bóg" - zauważył duchowny.

Zaapelował jednocześnie do budowania Europy na wartościach, takich jak wiara, nadzieja, miłość Boga i bliźniego. "Jeśli nie wprowadzimy w życie tych fundamentalnych wartości, to stajemy się ludźmi zniewolonymi" - zaznaczył ks. Aleksandrowicz.

"Konstytucja IV Rzeczpospolitej wyrazem misji Polski w budowaniu Wspólnoty Narodów Europy"

Podkreślił, że z historii świata i historii ludzkości wynika podstawowa zasada, że "jeżeli człowiek nie będzie się kierował tymi wartościami, to prędzej czy później polegnie, rozwali swoje życie, czego przykładem jest Auschwitz-Birkenau i Kołyma".

Po mszy odbyła się sesja plenarna, podczas której dyskutowano m.in. temat roli kapitału Polonii w promocji i rozwoju Polski oraz tworzeniu relacji z narodami Europy i świata według idei Roberta Schumana, troski o środowisko i życie człowieka w świetle encykliki papieża Franciszka "Laudato Si", budowy wspólnoty narodów Trójmorza.

Podczas jednej z debat zaprezentowane zostały dwie inicjatywy Instytutu Myśli Schumana: „Wigilia bez granic” i "Wielkanoc bez granic” pomyślane jako praktyczne metody budowania relacji według Roberta Schumana. Obydwie polegają na zapraszaniu w czasie świątecznym cudzoziemców do polskich rodzin. Projekt ma służyć budowaniu relacji oraz integrowaniu w polskiej przestrzeni kulturowej obcokrajowców przebywających w Polsce – studentów bądź pracowników.

Odbyła się także debata pt. "Konstytucja IV Rzeczpospolitej wyrazem misji Polski w budowaniu Wspólnoty Narodów Europy opartej na wartościach chrześcijańskich i nauce społecznej Kościoła”.

Jednym z punktów festiwalu była trzygodzinna "Wielka Modlitwa bez Granic”, w intencji "przemiany Europy", którą poprowadził zespół muzyczny "Powołani by wielbić" oraz "Fundacja 24/7". Według organizatorów Festiwalu, modlitwa będzie kontynuowana w innych miastach Polski oraz w krajach całej Europy.

Na zakończenie Festiwalu zostanie odczytane "Wezwania o powrót Europy do chrześcijańskich korzeni"

Podobnie jak podczas pierwszej edycji Europejskiego Festiwalu Schumana, jego organizatorzy – Instytut Myśli Schumana – ocenili, że w dobie kryzysu wspólnoty europejskiej trzeba przybliżać przykład życia Sługi Bożego Roberta Schumana, który "jako polityk przeżywający swoje życie i pracę w aktywnej służbie Chrystusowi przyczynił się do zapewnienia Europie najdłuższego od wielu wieków czasu pokoju oraz położył podwaliny pod tworzenie wspólnoty narodów Europy w czasach, w których tak trudno było o pojednanie”.

Zdaniem organizatorów, odejście od założeń Roberta Schumana wydaje się być jednym z istotnych powodów kryzysu współczesnej Europy. To Robert Schuman powiedział, że "albo Europa będzie chrześcijańska, albo nie będzie jej wcale” - zaznaczono.

I Europejski Festiwal Schumana odbył się 13 maja 2017 r. w Świątyni Opatrzności Bożej. Celem była promocja myśli Roberta Schumana, jednego z pomysłodawców integracji europejskiej, którego proces beatyfikacyjny Kościół katolicki rozpoczął 14 maja 2004 r. Festiwal zorganizowały Instytut Myśli Schumana i Grupa Schumana, a patronat honorowy objął metropolita warszawski kard. Kazimierz Nycz.

Robert Schuman (1886-1963) uważany jest za jednego z trzech – obok Alcide De Gasperiego i Konrada Adenauera – tzw. ojców-założycieli Europy. Był dwukrotnym premierem Francji, ministrem finansów i ministrem spraw zagranicznych, w latach 1958-1960 przewodniczącym Parlamentu Europejskiego, jedną z kluczowych postaci w procesie kształtowania powojennej Europy.

W 1950 r. wraz z francuskim politykiem i ekonomistą Jeanem Monnetem i kanclerzem Niemiec Konradem Adenauerem doprowadził do francusko-niemieckiego porozumienia w sprawie wspólnego zarządzania przemysłem stalowym i węglowym na terenie Zagłębia Ruhry. W ten sposób powstała Europejska Wspólnota Węgla i Stali, poprzedzająca powstanie Wspólnoty Europejskiej, a później Unii Europejskiej.

Inicjatorem i organizatorem Europejskiego Festiwalu Schumana jest Instytut Myśli Schumana. Instytut jest fundacją założoną przez prof. Zbigniewa Krysiaka 13 kwietnia 2016 r. Fundacja ma na celu m.in. popularyzację myśli Roberta Schumana, propagowanie wartości chrześcijańskich w życiu publicznym, wspieranie działań społecznych związanych z rozwojem demokracji i społeczeństwa obywatelskiego w Polsce i Europie.