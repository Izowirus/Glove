PAP/Marcin Obara 
                                        

            Kandydat PSL Jakub Stefaniak zadeklarował, że jeśli zostanie prezydentem Warszawy, w ciągu pierwszych 100 dniu rozpocznie prace nad ustawą reprywatyzacyjną. Tylko taka ustawa położy kres patologiom, które szerzyły się w stolicy - ocenił Bartłomiej Opaliński z komisji weryfikacyjnej.
      
            "Dzisiaj z przykrością obserwujemy, jak część mediów, część publicystów i także część polityków atakuje jednego z kandydatów na prezydenta, używając tematu warszawskiej reprywatyzacji" - powiedział Stefaniak na konferencji prasowej zorganizowanej we wtorek przed siedzibą Ministerstwa Sprawiedliwości nawiązując do publikacji portalu wPolityce.pl.

Portal napisał, że w czasie, gdy kandydat Koalicji Obywatelskiej Rafał Trzaskowski piastował stanowisko ministra administracji i cyfryzacji, jego resort umożliwił reprywatyzację 55 nieruchomości i że działo się to w czasie, gdy afera reprywatyzacyjna była już znana mediom i urzędnikom.

Stefaniak stwierdził, że reprywatyzacja w Warszawie nie jest takim tematem, "żeby robić sobie na nim kampanię wyborczą", bo dotyczy on ludzkiej krzywdy. "Nie można na krzywdzie ludzkiej budować sobie politycznego kapitału" - podkreślił kandydat PSL.

"Dla nas, zarówno PO, która nie chce być może współpracować z komisją (weryfikacyjną), jak i z drugiej strony PiS, który ewidentnie wykorzystuje komisję i sprawę afery reprywatyzacyjnej, żeby uderzać w politycznego przeciwnika, nie są w porządku" - ocenił Stefaniak.

Przekonywał, że sprawę reprywatyzacji można rozwiązać "tylko i wyłącznie" przez przyjęcie ustawy reprywatyzacyjnej.

Stefaniak zapowiedział, że jeśli zostanie prezydentem stolicy, w ciągu pierwszych 100 dni rozpocznie prace nad ustawą reprywatyzacyjną, które prowadzić będzie specjalny zespół, na którego czele miałby stanąć wiceprzewodniczący komisji weryfikacyjnej Bartłomiej Opaliński (PSL).

Kandydat PSL na prezydenta stolicy mówił podczas kampanii, że ludowcy chcą, aby w ustawie reprywatyzacyjnej mechanizm odszkodowań dla spadkobierców nieruchomości zależał od liczby osób do nich uprawnionych. "W zależności od kwoty, którą moglibyśmy dysponować, te odszkodowania wynosiłyby procent wartości danej nieruchomości" - podkreślał. Wskazywał również na to, że działania ws. ustawy powinny się odbyć ponad podziałami politycznymi.

Stefaniak poinformował również, że będzie wnioskował do marszałka Sejmu Marka Kuchcińskiego, by zorganizował wysłuchanie publiczne ws. reprywatyzacji. "Bo nie może być tak, że komisja (weryfikacyjna) swoje, a ludzie swoje. Mieszkańcy Warszawy powinni mieć prawo, żeby przyjść, wypowiedzieć się na temat reprywatyzacji" - zaznaczył.

Opaliński powiedział, że komisja weryfikacyjna ds reprywatyzacji jest "poważnym organem administracji publicznej" i aby mogła ona pomóc mieszkańcom Warszawy, jej prace powinny "przekuć się na działanie faktyczne", czyli uchwalenie ustawy reprywatyzacyjnej.

"Nie oszukujmy się - tylko uchwalenie dużej ustawy reprywatyzacyjnej jest w stanie położyć kres tym patologiom, które przez dziesiątki lat się w Warszawie szerzyły" - oświadczył Opaliński.

Od 17 września 2016 r. obowiązuje tzw. mała ustawa reprywatyzacyjna, dotycząca gruntów warszawskich. Zgodnie z jej zapisami można odmówić zwrotu m.in., gdy nieruchomość wykorzystywana jest na cele publiczne (np. szkoła), wartość nowo wybudowanego na gruncie budynku znacznie przekracza wartość nieruchomości, budynek był zniszczony po wojnie więcej niż w 66 proc. Ustawę przygotowali senatorowie PO i senator niezależny Marek Borowski; podpisał prezydent Andrzej Duda, gdy TK - na wniosek byłego prezydenta Bronisława Komorowskiego - stwierdził jej zgodność z konstytucją.

W październiku ub.r. Ministerstwo Sprawiedliwości przedstawiło projekt ustawy reprywatyzacyjnej. Jak wówczas informowano, przewiduje on m.in. takie rozwiązania jak rekompensatę w wysokości do 20 proc. wartości mienia przejętego przez państwo po 1944 r. czy zakaz zwrotów w naturze i handlu roszczeniami. Szacunkowy koszt jej skutków wyniósłby od 10 do 15 mld zł.

Przed miesiącem wiceminister sprawiedliwości i przewodniczący komisji weryfikacyjnej ds reprywatyzacji Patryk Jaki mówił, że ustawa ta "jest przygotowywana, jest w procesie legislacyjnym", ale idzie to wolniej niż myślał.