PAP/Paweł Supernak
                                        

            W czwartek odbyło się posiedzenie Prezydium Sejmu;  Barbara Dolniak (Nowoczesna) pozostaje wicemarszałkiem Sejmu - podkreśliła w piątek w TOK FM wicemarszałek Izby Małgorzata Kidawa-Błońska (PO).
      
            W środę klub parlamentarny PO zmienił nazwę na Klub Parlamentarny Platforma Obywatelska - Koalicja Obywatelska. Do klubu dołączyło osiem osób: siedmioro dotychczasowych posłów Nowoczesnej, w tym szefowa klubu Kamila Gasiuk-Pihowicz, a także Piotr Misiło, który został w ostatni piątek wyrzucony z Nowoczesnej. Oznacza to, że klub Nowoczesnej w Sejmie przestał istnieć i stał się kołem. Ze względu na to, że Nowoczesna przestała być klubem, nie wiadomo było, czy obecna wicemarszałek Sejmu Barbara Dolniak, która reprezentowała Nowoczesną w Prezydium Sejmu, pozostanie na swoim stanowisku.

"Mieliśmy wczoraj posiedzenie prezydium Sejmu i pani Barbara Dolniak zostaje" - podkreśliła w piątek Kidawa-Błońska. "Obie współpracujemy w Sejmie i obie będziemy" - powiedziała pytana o to, kto będzie opozycyjnym wicemarszałkiem Sejmu.

Odnosząc się do wypowiedzi, że koła poselskie nie mają swoich wicemarszałków, podkreśliła, że koło Nowoczesnej powstało z posłów, którzy już byli w Sejmie. "To nie jest nowe, powstałe koło, więc będą" - zaznaczyła Kidawa-Błońska. Przypomniała, że w poprzedniej kadencji Wanda Nowicka "była jednoosobowym kołem, a była wicemarszałkiem Sejmu". "Pani Barbara Dolniak będzie wicemarszałkiem, jest dobrym wicemarszałkiem, i będziemy współpracować" - zapowiedziała.