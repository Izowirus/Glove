Nadchodzące wybory samorządowe to są wybory o wszystko, to są wybory o obecność Polski w UE - powiedział w czwartek w Białymstoku przewodniczący PO Grzegorz Schetyna. Zaznaczył, że na Podlasiu szczególnie dobrze widać, jak ważne są środki europejskie i właściwe ich wykorzystanie.
      
            "Jesteśmy w Białymstoku, żeby powiedzieć, jak ważne są te wybory. To są wybory o wszystko, to są wybory o obecność Polski w UE, w strukturach UE, we wspólnocie europejskiej, krajów Zachodu" - mówił Schetyna, który wraz z szefową Nowoczesnej Katarzyną Lubnauer i liderką Inicjatywy Polska Barbarą Nowacką złożył wizytę w województwie podlaskim.

"Nikt tak dobrze jak wy, tutaj na Podlasiu nie wie, jak ważne jest być częścią Europy, bo to przecież Podlasie jest bramą Europy, bramą na wschód" - zaznaczył lider PO.
Dodał, że patrząc na zmieniający się Białystok i całe Podlasie, widzi, "jak ważne są środki europejskie" oraz "sensowne ich wykorzystanie". "Szczególnie dobrze" robi to - według niego - prezydent Tadeusz Truskolaski w Białymstoku.

Schetyna zauważył, że to za sprawą poprzedniego rządu w pięciu województwach - podlaskim, lubelskim, podkarpackim, świętokrzyskim i warmińsko-mazurskim - realizowany jest program Polska Wschodnia o wartości blisko 2 mld euro, z którego finansowane są projekty, dające gwarancje "zmiany, modernizacji i otwarcia na cywilizację".

Według lidera PO, aby zmniejszać dystans do zachodnich krajów Europy, trzeba wykorzystywać potencjał samorządu i samorządowców, a także współpracować nie tylko z nimi i innymi partiami, ale też z ruchami miejskimi. "Z wszystkimi tymi, którzy wiedzą, jak ważna jest miłość do demokracji, szacunek dla praworządności, do konstytucji" - dodał.

"Nie pozwolimy temu rządowi odepchnąć Polski od Unii Europejskiej, oderwać ją od Europy, bo tylko w Unii Europejskiej Polska ma wielką szansę, którą wykorzysta i to jest dla nas najważniejsze zadanie" - podkreślił Schetyna. Jak zaznaczył tylko UE jest "szansą i nadzieją" na kolejne sukcesy i budowanie pozycji.

Lubnauer: 21 października zadecydujemy o tym, w jakim kierunku będzie szła Polska

Lubnauer zauważyła, że 21 października "zdecydujemy o czymś więcej, niż tylko o lokalnej władzy, niż tylko o tym, jak będą urządzone nasze sejmiki, nasze rady miasta, nasze miasta". "Przede wszystkim zadecydujemy o tym, w jakim kierunku będzie szła Polska" - mówiła szefowa Nowoczesnej. Dodała, że pytanie, czy wykorzystanie środków unijnych to będzie "oczywista oczywistość, czy ktoś będzie próbował nas odepchnąć od Polski". W jej ocenie, to pierwsze z czterech wyborów, które zdecydują o tym, jaka będzie przyszłość Polski.

Także Nowacka podkreślała, że te wybory, to wybór wizji Polski. "Czy jest to Polska otwarta, demokratyczna, szanująca obywatelki i obywateli, Polska w Unii Europejskiej, Polska, która nikogo nie odrzuca i nikogo nie wyklucza, a dla każdego i każdej mówi: +jest dla ciebie szansa, jest dla ciebie przyszłość, dla ciebie będzie polityka społeczna, edukacja+. Czy Polska zamknięta, bezprawna, gardząca, Polska, o której można tylko powiedzieć, że różni się od Polski prawa tym, że będzie Polską Zbyszka (Ziobro-PAP) i Jarosława (Kaczyńskiego-PAP)" - mówiła Nowacka.

W Białymstoku Koalicję Obywatelską tworzą PO, Nowoczesna, ale też komitet Tadeusza Truskolaskiego oraz Forum Mniejszości Podlasia. Kandydat Koalicji na prezydenta tego miasta obecny prezydent Białegostoku Tadeusz Truskolaski mówił, że Koalicja to są "siły", które chcą rozwijać małe ojczyzny. Dodał, że swoją kampanię oparł przede wszystkim na spotkaniach z mieszkańcami, których odbył kilkadziesiąt; podczas nich otrzymywał poparcie białostoczan. "To jest największa nagroda, największe wyrazy poparcia, bo one pochodzą od mieszkańców" - mówił.

Truskolaski odniósł się też do wypowiedzi wicepremiera, ministra kultury Piotra Glińskiego, który w środę w Białymstoku powiedział, że nie został zaproszony na wmurowanie aktu erekcyjnego pod budowę powstającego w mieście Muzeum Pamięci Sybiru. "Pan był zaproszony przeze mnie" - powiedział prezydent. Jak informowano wcześniej PAP, takie zaproszenie zostało wysłane do ministra 8 października.

Liderzy Koalicji Obywatelskiej oprócz Białegostoku, odwiedzili w czwartek przed południem Siemiatycze i Hajnówkę, po południu odwiedzą też Łomżę i Zambrów.