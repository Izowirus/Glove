Prezydent Andrzej Duda skierował do głów wszystkich państw, z którymi Polska ma nawiązane stosunki dyplomatyczne, a także do szefa NATO, sekretarza generalnego ONZ i szefa Rady Europejskiej specjalną depeszę z okazji setnej rocznicy odzyskania przez Polskę niepodległości.
      
            "Mam zaszczyt notyfikować, że w dniu 11 listopada 2018 roku Rzeczpospolita Polska obchodzi stulecie odzyskania niepodległości. Dzień ten świętujemy w Polsce z dumą i radością, przekonani, że jako Polacy tworzymy wspólnotę, której niepodległe państwo jest wartościowym podmiotem społeczności międzynarodowej" - czytamy w depeszy Andrzeja Dudy.

Prezydent podkreślił, że "Rzeczpospolita Polska działa na rzecz pokojowej współpracy między państwami, opartej na zasadach przestrzegania prawa międzynarodowego, równości, solidarności i wzajemnego szacunku". "Proszę przyjąć serdeczne pozdrowienia od Narodu Polskiego" - napisał prezydent.

Szef gabinetu prezydenta RP Krzysztof Szczerski zaznaczył, że depesza prezydenta nawiązuje do depeszy marszałka Józefa Piłsudskiego notyfikującej odrodzenie się niepodległego państwa polskiego 11 listopada 1918 roku.