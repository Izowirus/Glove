Białystok, 18.04.2018. Prezydent Białegostoku Tadeusz Truskolaski podczas podpisania umowy na budowę Muzeum Pamięci Sybiru, 18 bm. w Białymstoku. (ar/doro) Archiwum fot. PAP/Artur Reszko
                                        

            Tadeusz Truskolaski jest kandydatem PO i Nowoczesnej na prezydenta Białegostoku - decyzję ogłoszono w czasie konwencji samorządowej Koalicji Obywatelskiej, zorganizowanej we wtorek w tym mieście. Koalicja zamierza wystawić też wspólną listę do rady miasta.
      
            Koalicja Obywatelska to porozumienie PO i Nowoczesnej dotyczące wspólnego startu w jesiennych wyborach samorządowych.

Informację o wspólnym kandydacie ogłosili na tej konwencji liderzy Platformy Obywatelskiej i Nowoczesnej - Grzegorz Schetyna i Katarzyna Lubnauer. Przedstawiciele obu partii symbolicznie podpisali też deklarację współpracy w wyborach samorządowych w Podlaskiem.

Tadeusz Truskolaski jest prezydentem Białegostoku od trzech kadencji. Cztery lata temu startował z własnego komitetu wyborczego, we wcześniejszych dwóch kadencjach - z poparciem Platformy Obywatelskiej, choć do tej partii nie należy.

Tadeusz Truskolaski dziękował liderom PO i Nowoczesnej za przyjazd i udzielone mu poparcie; mówił, że decyzja o powtórnym starcie nie była dla niego łatwa. Wymieniając sukcesy swoich trzech kadencji, powiedział m.in. o 3 mld zł inwestycji czy o "tysiącach miejsc pracy".

Do najtrudniejszych decyzji ostatnich 12 lat zaliczył przebudowę Rynku Kościuszki, budowę spalarni i nowego miejskiego stadionu czy sprzedaż komunalnej spółki MPEC. "To były decyzje na tamten moment trudne, krytykowane, ale które okazały się, w sumie, sukcesem; które są kamieniami milowymi naszego rozwoju" - mówił w czasie konwencji.

"W poczuciu z jednej strony dobrze spełnionego obowiązku, ale z drugiej strony odpowiedzialności za miasto, mieszkańców, dzisiaj po raz czwarty chciałbym poprosić mieszkańców Białegostoku o wsparcie i o zaufanie" - mówił, deklarując udział w jesiennych wyborach na prezydenta miasta.

Lider podlaskiej PO Robert Tyszkiewicz przypominał, że we wtorek minęło dokładnie 12 lat od dnia, w którym Truskolaski, wówczas szerzej nieznany ekonomista z Uniwersytetu w Białymstoku, został oficjalnie zaprezentowany jako kandydat w wyborach na prezydenta miasta. Zapewniał, że w kampanii Platforma Obywatelska będzie go wspierała.

Koalicja Samorządowa zamierza wystawić wspólną listę wyborczą nie tylko do sejmiku województwa, ale też w wyborach do Rady Miasta Białystok. Obejmie ona też np. kandydatów związanych z Komitetem Wyborczym Wyborców Tadeusza Truskolaskiego, który to komitet cztery lata temu startował do rady miasta samodzielnie i wprowadził do niej sześcioro radnych (obecnie jest ich czworo); była też mowa o Forum Mniejszości Podlasia, czyli osobach ze środowiska prawosławnych w mieście.

"Chcemy wygrać nie tylko te wybory na prezydenta, ale również do rady miasta, co pozwoli nam podejmować samodzielnie decyzje" - dodał Truskolaski. W obecnej kadencji większość w radzie miasta ma klub radnych PiS.

Kandydata, a także wykorzystywanie przez miasto funduszy unijnych chwalił lider Platformy Grzegorz Schetyna. "Nie byłoby lepszej Polski i lepszego jej obrazu, gdyby nie samorząd i samorządowcy wszystkich szczebli" - mówił, podkreślając znaczenie jesiennych wyborów. "Bardzo ważne, żeby Podlasie pozostało po dobrej stronie mocy, żeby ciągle mogło zmieniać się w dobrą stronę, żeby ciągle potwierdzało, że wszystko możemy, że możemy wygrywać, że możemy i chcemy być w Europie" - dodał Schetyna.

"Te najbliższe wybory zadecydują, jaka będzie Polska. Czy rzeczywiście dalej pójdzie w tej drodze ku demokracji, ku decentralizacji, ku wolnościom - wolnościom osobistym i wolnościom gospodarczym, czy pójdzie w kierunku autorytaryzmu, centralizacji i likwidacji tego, co jest mocną stroną, czyli samorządności" - mówiła przewodnicząca Nowoczesnej Katarzyna Lubnauer.

O województwie podlaskim powiedziała, że "wydaje się, że jest to region trudny" dla PO czy Nowoczesnej, ale - jak mówiła - jest to region, który "dochował się świetnych gospodarzy" i się rozwija. Dodała też, że jako zróżnicowany kulturowo i wyznaniowo, region ten może uczyć tolerancji i współpracy. Lubnauer powiedziała, że Nowoczesna "z pełnym przekonaniem" popiera Truskolaskiego.

Start w jesiennych wyborach na prezydenta Białegostoku ogłosiło wcześniej kilka innych osób. Kandydatem Zjednoczonej Prawicy ma być podlaski poseł Porozumienia Jacek Żalek, Kukiz'15 - były senator PO i były zastępca prezydenta Białegostoku Tadeusz Arłukowicz. Startować zamierzają też Marcin Sawicki z komitetu "Kocham Białystok" oraz Katarzyna Sztop-Rutkowska, liderka ruchu "Inicjatywa dla Białegostoku".