Spotykamy się, by czcić pamięć naszych pomordowanych obywateli, rodaków różnych narodowości - powiedział premier Mateusz Morawiecki podczas obchodów Narodowego Dnia Pamięci Ofiar Niemieckich Nazistowskich Obozów Koncentracyjnych i Obozów Zagłady, które odbyły się w Muzeum Więzienia Pawiak.
      
            "Zobowiązanie naszego rządu jest bezwarunkowe do czczenia pamięci ofiar, do obrony prawdy, aby odpowiedzialni za zbrodnie nigdy nie byli zamieniani z ofiarami, żeby kat był katem, a ofiara miała cześć i pamięć" - powiedział w czwartek premier Mateusz Morawiecki, inaugurując w czwartek uroczystości w Muzeum Więzienia Pawiak.

Premier mówił o tym podczas obchodów Narodowego Dnia Pamięci Ofiar Niemieckich Nazistowskich Obozów Koncentracyjnych i Obozów Zagłady, które odbyły się w Warszawie.

"Spotykamy się tutaj, by czcić pamięć tych naszych pomordowanych obywateli, rodaków, obywateli RP różnych narodowości i obywateli, którzy często w tej nierównej walce stawali ramię w ramię, okazując sobie braterstwo. W tak dramatycznych okolicznościach, w tak strasznym czasie monstrualnych niemieckich zbrodni, nie jesteśmy sobie w stanie my, dzisiejsze pokolenia, wyobrazić - co to znaczyło wówczas podać kromkę chleba, szklankę wody drugiemu człowiekowi" - podkreślił szef rządu.

Morawiecki przypomniał, że Niemcy realizowali "swój morderczy plan zakładający, że II wojnę światową ma przetrwać 10-15 proc. obywateli polskich i innych z tej części Europy". "Dziś wiemy, że tylko ogromny, wspólny wysiłek wojenny doprowadził do tego, że nie został on zrealizowany" - ocenił.

Podkreślił, że "tu, na tym miejscu uświęconym krwią wielu bohaterów, Niemcy dokonywali licznych zbrodni". Przypominał, że zbrodnie te zaczęły się już w 1939 r. i że w czasie operacji "Tannenberg" tylko w ciągu dwóch miesięcy dokonano ponad 700 egzekucji masowych i wymordowano ponad 20 tys. osób.

"My dzisiaj wiemy, że tylko ogromny, wspólny wysiłek wojenny doprowadził do tego, że ten straszny plan nie został zrealizowany. I w tych walkach uczestniczyliście państwo, dzisiejsi świadkowie tamtych lat, i jesteśmy wam winni ogromną wdzięczność i ogromną pamięć. Tę pamięć obiecujemy - pamięć, która trwa, która jest pielęgnowana" - dodał premier.

Morawiecki: Cześć pamięci wszystkim ofiarom. I cześć i chwała bohaterom tamtych lat

Szef rządu podziękował "wszystkim, którzy czczą tę pamięć o strasznych latach II wojny światowej, o niemieckich, nazistowskich obozach koncentracyjnych, obozach zagłady, obozach i więzieniach takich jak Pawiak". "Tylko na takim fundamencie prawdy możemy budować przyszłość. Cześć pamięci wszystkim ofiarom. I cześć i chwała bohaterom tamtych lat" - podkreślił Morawiecki.

W czwartkowych obchodach wziął udział także Szef Urzędu ds. Kombatantów i Osób Represjonowanych Jan Józef Kasprzyk.

"Łączy nas dzisiaj, tak jak powiedział pan premier, pamięć o tych setkach tysięcy naszych rodaków, którzy zostali bestialsko zamordowani, pozbawiani godności, pozbawiani człowieczeństwa przez niemieckich oprawców" - powiedział.

"Łączy nas pamięć wobec cieni naszych przodków, obywateli RP, którzy, wierzymy, są dziś z nami tu na Pawiaku. Są dziś z nami, bo odeszli w męczeńskiej śmierci wierni zasadom, które próbował podeptać niemiecki okupant" - mówił Kasprzyk.

Szef UdsKiOR przypomniał, że nie doszłoby do tragedii II wojny światowej, gdyby nie to, iż "niemiecka, narodowo-socjalistyczna III Rzesza odrzuciła to, co stanowiło przez wieki fundament Europy". "Odrzuciła chrześcijańską miłość bliźniego, poszanowanie drugiego człowieka, zastępując to pogańskim rozróżnieniem, że są narody lepsze i gorsze" - podkreślił.

Zwracając się do kombatantów, uczestników uroczystości, Kasprzyk stwierdził: "ale wy nie poddaliście się nigdy, choć próbowano was pozbawić godności i człowieczeństwa".

"Nie udało się pozbawić was dumy i godności, dlatego, ze w waszym kodeksie wartości obecne były i są te trzy cnoty, które kształtują przez wieki naszą tożsamość" - ocenił.

"Wy byliście wierni wierze, nadziei i miłości. (...) Na tych trzech cnotach należy budować współczesność i przyszłość" - podkreślił Kasprzyk.

Podczas uroczystości szef UdsKiOR wręczył medal "Pro Patria" Ireneuszowi Jastrzębskiemu, a przedstawiciel Urzędu Marszałkowskiego Zbigniew Czaplicki wręczył medale "Pro Masovia" Leszkowi Zabłockiemu i Andrzejowi Kałuszko.

Narodowy Dzień Pamięci Niemieckich Nazistowskich Obozów Koncentracyjnych i Obozów Zagłady obchodzony jest od 8 czerwca 2006 r., gdy Sejm RP uchwalił ustanowienie tego święta na pamiątkę przybycia pierwszego masowego transportu 728 więźniów z Tarnowa do KL Auschwitz.