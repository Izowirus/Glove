Pod przewodnictwem premiera Mateusza Morawieckiego oraz kanclerz Niemiec Angeli Merkel w piątek w Warszawie ok. godz. 13.30 rozpoczęła się sesja plenarna polsko-niemieckich konsultacji międzyrządowych. Wcześniej odbyły się rozmowy dwustronne Morawieckiego i Merkel.
      
            Są to już XV polsko-niemieckie konsultacje międzyrządowe.

Około godz. 15 w Kancelarii Prezesa Rady Ministrów odbędzie się konferencja prasowa z udziałem premiera Morawieckiego oraz szefowej niemieckiego rządu. Ostatnim punktem wizyty Merkel ma być złożenie wieńców przez szefów obu rządów przed Grobem Nieznanego Żołnierza.

Piątkowe spotkanie Morawieckiego z Merkel jest już piątym ich spotkaniem w tym roku. Ostatnie miało miejsce w połowie października w Brukseli na marginesie unijnego szczytu. Szef polskiego rządu i kanclerz Niemiec spotkali się wcześniej w drugiej połowie czerwca bieżącego roku w Berlinie przy okazji IX Petersburskiego Dialogu Klimatycznego.

Szefowie obu rządów spotkali się także w marcu, kiedy to z wizytą w Warszawie przebywała kanclerz Merkel oraz w lutym w Berlinie.