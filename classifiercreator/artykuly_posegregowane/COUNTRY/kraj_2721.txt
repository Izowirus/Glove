Starachowice, 23.06.2018. Wicepremier Beata Szydło podczas spotkania z mieszkańcami w Starachowicach, 23 bm. Politycy Prawa i Sprawiedliwości kontynuują spotkania z wyborcami. (mr) PAP/Piotr Polak Archiwum PAP © 2018 / Piotr Polak
                                        

            Zmiana systemu orzecznictwa jest fundamentalną, by móc wprowadzić skuteczniejsze formy wsparcia dla różnych grup osób niepełnosprawnych – mówiła w niedzielę w Sandomierzu (Świętokrzyskie), wicepremier Beata Szydło.
      
            Szydło podczas spotkania z mieszkańcami, zorganizowanego w ramach kampanii PiS „Polska jest jedna”, odniosła się do problemu zgłoszonego przez jedną z obecnych na sali osób – konieczności częstego - czasem co roku - stawania osób z niepełnosprawnościami i ich opiekunów przed komisją orzekającą o niepełnosprawności.

Wicepremier przypomniała, że 1 lipca wejdzie w życie ustawa, która zwiększa dostępność korzystania z usług medycznych i rehabilitacyjnych dla niepełnosprawnych. „To jest wszystko to, co było zgłaszane jako postulaty tych środowisk. To jest na pewno duży krok do przodu. Ale on nie rozwiązuje w zupełności sytuacji osób niepełnosprawnych – wszystkich grup” – mówiła Szydło.

Zaznaczyła, że obecnie w Polsce funkcjonuje „co najmniej kilka” grup osób niepełnosprawnych, a każda z nich ma „inną możliwość dostępności do świadczeń, inną wysokości świadczeń". „Zróżnicowana jest sytuacja osób dorosłych niepełnosprawnych, ich opiekunów, dzieci” – wskazała wicepremier

„Bardzo dużo tutaj wymaga uporządkowania. Zmiana sytemu orzecznictwa, uporządkowanie tego sytemu, to jest w tej chwili rzecz fundamentalna. Prace nad zmianą tego systemu są w tej chwili już bardzo mocno zaawansowane i na pewno kiedy zostanie ta nowa ustawa o orzecznictwie wprowadzona w życie, wtedy będziemy mogli wprowadzić lepsze, skuteczniejsze formy wsparcia dla tych grup (niepełnosprawnych – PAP)” – podkreśliła Szydło.



Podczas spotkania Szydło mówiła też o reformach, które rząd przeprowadził od początku swojej kadencji i o planach które będą zrealizowane w najbliższym czasie, m. in. programie wyprawki szkolnej, wsparciu inwestycji na drogach lokalnych, programie dla seniorów.

W spotkaniu uczestniczyła grupa osób, trzymających w rękach kartki i transparenty z hasłami m. in.: „Pycha i szmal”, „Kłamstwa to grzech”, „Konstytucja”, „Warto być przyzwoitym”. Pod koniec spotkania osoby te zaczęły je wykrzykiwać; z drugiej strony pojawiły się okrzyki: „Beata, Beata”. Szydło po wyjściu z Zamku Kazimierzowskiego, gdzie odbywało się spotkanie, podeszła do grupy protestujących, z którymi rozmawiała ok. 20 minut.

W niedzielę wicepremier odwiedziła także Włostów (gmina Lipnik w powiecie opatowskim). Z kolei w sobotę rozmawiała z mieszkańcami Starachowic i Ostrowca Świętokrzyskiego.

„Po dwóch dniach, pełnych spotkań i rozmów z mieszkańcami, czas opuścić piękną Ziemię Świętokrzyską. Dziękuję za każde spotkanie i każdą rozmowę” – napisała Szydło w niedzielę po południu na Twitterze.