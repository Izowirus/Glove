Warszawa, 12.06.2018. Premier Mateusz Morawiecki przed posiedzeniem rządu w KPRM w Warszawie, 12 bm. Na posiedzeniu rząd zajmie się m.in. wskaźnikami makroekonomicznymi, będącymi podstawą do opracowania budżetu na 2019 r. (nlat)  PAP/Tomasz Gzell
                                        

            Współpraca z ministrem energii Krzysztofem Tchórzewskim układa się znakomicie, nie wiem skąd w przestrzeni publicznej te nieuprawnione plotki - powiedział we wtorek premier Mateusz Morawiecki, komentując doniesienia medialne o planowanej dymisji szefa ME.
      
            Podczas wtorkowej konferencji prasowej szef rządu został zapytany o medialne doniesienia, według których minister energii Krzysztof Tchórzewski może wkrótce stracić stanowisko.

"Współpraca z panem ministrem układa się znakomicie i zupełnie nie wiem skąd pojawiają się w przestrzeni publicznej zupełnie nieuprawnione i niepotrzebne plotki, które są podgrzewane" - powiedział Morawiecki.

"Mogę zdementować tutaj jakiekolwiek niesłuszne plotki w tym obszarze" - podkreślił szef rządu.

Premier zwracał jednocześnie uwagę, że Tchórzewski działa "na bardzo trudnym odcinku frontu" m.in. jeśli chodzi o polską polityką klimatyczną. "Pan minister Tchórzewski, ten niezwykle skomplikowany kawałek działań regulacyjnych, legislacyjnych z UE prowadzi bardzo dobrze. Ma bardzo dobre relacje w Brukseli" - ocenił Morawiecki.

"Jestem też bardzo zbudowany tym jak pan minister prowadzi całą politykę dotyczącą rynku mocy i zapewnienia jakości, stabilności, suwerenności całego naszego systemu elektro-energetycznego" - dodał premier.

Jednocześnie podziękował Tchórzewskiemu za jego pracę, "Dla pana ministra ogromne podziękowania" - mówił szef rządu.