Małgorzata Mańka-Szulik pozostanie prezydentem Zabrza na kolejną kadencję – w niedzielę w II turze wyborów zdobyła 23851 głosów (51,5 proc.), pokonując kandydatkę Koalicji Obywatelskiej Agnieszkę Rupniewską - 22381 głosów (48,4 proc.).
      
            Oficjalne wyniki wyborów podała Państwowa Komisja Wyborcza.

Bezpartyjna Mańka-Szulik (Skuteczni dla Zabrza) zwyciężyła także w I turze wyborów, zdobywając najwięcej głosów - poparło ją wtedy 16 727 zabrzan (31,51 proc.). Rupniewska uzyskała 11 884 głosy (22,38 proc.). Zabrze to jedno z miast na Śląsku, w których o urząd prezydenta w tegorocznych wyborach ubiegało się najwięcej kandydatów – było ich aż ośmioro.

Mańka-Szulik została po raz pierwszy wybrana na prezydenta Zabrza w 2006 r. Wówczas także wygrała w II turze, pokonując nieznacznie kandydata Platformy Obywatelskiej Rafała Marka (50,32 do 49,68 proc.). W wyborach w 2010 i 2014 r. wygrywała już zdecydowanie w I turze. Osiem lat temu poparło ją prawie 76 proc. głosujących, a przed czterema laty ponad 63 proc.

W 2015 r. Mańka-Szulik została wybrana na stanowisko przewodniczącej Zarządu Górnośląskiego Związku Metropolitalnego. Jak pisze na swojej stronie internetowej, pełniąc tę funkcję przyczyniła się do utworzenia pierwszego w kraju związku metropolitalnego - Górnośląsko-Zagłębiowskiej Metropolii.

Prezydent Zabrza jest z wykształcenia matematykiem. Ukończyła Uniwersytet Śląski w Katowicach. Ma męża, córkę i trzech synów.