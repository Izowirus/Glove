Mamy już pierwszych zarejestrowanych asystentów medycznych, którzy mogą wystawiać e-zwolnienia w imieniu lekarzy - poinformowała we wtorek minister rodziny, pracy i polityki społecznej Elżbieta Rafalska. Dodała, że 1 grudnia nieodwołalnie wchodzą w życie e-zwolnienia.
      
            "Nie ma już ucieczki od e-zwolnień, kolejnego wydłużenia vacatio legis nie będzie. Zegar bije. ZUS przygotowuje się do wprowadzenia w życie e-zwolnień" - powiedziała w na briefingu przed budynkiem oddziału ZUS w Radomiu Rafalska. Dodała, że wprowadzenie zwolnień elektronicznych to największe wyzwanie, które stoi obecnie przez ZUS.

Rafalska dodała, że obowiązuje już ustawa, która pozwala na zatrudnianie asystentów medycznych. Mają oni wystawiać e-zwolnienia w imieniu lekarzy. "Mamy już pierwszych zarejestrowanych asystentów medycznych, ale to jest dopiero świeżutka ustawa, która od niedawna obowiązuje, więc jeszcze mamy trochę czasu, żeby weszła w życie ta regulacja" - dodała minister.

Rafalska wzięła udział w konferencji prasowej razem z szefem kancelarii premiera Markiem Suskim i kandydatem PiS na prezydenta Radomia Wojciechem Skurkiewiczem. W radomskim oddziale ZUS szefowa resortu rodziny, pracy i polityki społecznej spotkała się z przedstawicielami lokalnych stowarzyszeń.

Od 1 grudnia 2018 r. obowiązującą formą zwolnienia lekarskiego będzie zwolnienie elektroniczne. ZUS w połowie października poinformował, że od początku 2016 r. lekarze wystawili 6,7 mln e-zwolnień. We wrześniu niemal 45 proc. zaświadczeń lekarskich zostało wydanych właśnie w formie elektronicznej. Prym wiodą województwa zachodniopomorskie (59 proc.) i podlaskie (58 proc.). Blisko milion e-ZLA lekarze wystawili za pośrednictwem aplikacji gabinetowych, które posiadają funkcjonalność e-zwolnień i korzystają z interfejsu udostępnionego przez ZUS. Zakład od grudnia ubiegłego roku udostępnia również lekarzom certyfikat z ZUS, czyli darmowy podpis elektroniczny, którym można podpisywać e-zwolnienia.

Obecnie Zakład prowadzi szkolenia dla osób, które będą pełnić funkcję asystentów medycznych. Do tej pory przeprowadził także ponad 31,5 tys. szkoleń dla lekarzy i placówek medycznych z zasad wystawiania e-zwolnień.