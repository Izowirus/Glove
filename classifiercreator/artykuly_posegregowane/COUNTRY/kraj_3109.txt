Koprzywnica, 20.05.2018. Marszałek Sejmu Marek Kuchciński podczas spotkania z mieszkańcami Koprzywnicy, 20 bm. Politycy Prawa i Sprawiedliwości kontynuują spotkania z wyborcami. (cat) PAP/Piotr Polak PAP © 2018 / Piotr Polak
                                        

            Niepełnosprawni to grupa osób, która powinna być objęta głównym wsparciem ze strony państwa tak jak seniorzy czy rodziny wielodzietne - powiedział w niedzielę marszałek Sejmu Marek Kuchciński podczas spotkania z mieszkańcami Koprzywnicy (Świętokrzyskie). Dodał, że rząd pracuje nad całościowym systemem wsparcia takich osób.
      
            W niedzielę politycy PiS kontynuowali wyjazdy do różnych miejscowości w ramach kampanii "Polska jest jedna".

Podczas spotkania w Koprzywnicy Kuchciński, zapytany, jak chce rozwiązać trwający od ponad miesiąca protest osób niepełnosprawnych w Sejmie, odparł, że "to jest bardzo trudna i delikatna sprawa, ponieważ dotyczy osób, które nie powinny być wykorzystywane w żadnym stopniu do walki politycznej". "Opozycja poprzez różne działania spowodowała, że ta grupa osób, która powinna mieć wsparcie i opiekę ze strony państwa, jest, moim zdaniem, w znacznym stopniu wykorzystywana do walki politycznej" – stwierdził marszałek.

Dodał, że rząd pracuje nad całościowym systemem wsparcia dla osób niepełnosprawnych i "to jest coś, czego do tej pory, w ostatnich dziesięcioleciach, nawet w czasach PRL, nie było".

"Ten problem niepełnosprawnych był ukrywany, gdzieś rozmywany, czasami spychany do samorządów. Pieniądze szły za tym w niewystarczających sumach, w związku z tym sytuacja była dość dramatyczna, wiele samorządów nie mogło sobie poradzić z utrzymaniem placówek zajmujących się wsparciem dla osób niepełnosprawnych" – podkreślił Kuchciński.

Marszałek odniósł się także do zrealizowanych przez rząd programów i przedstawił pomysły kolejnych reform.

"Minęło 2,5 roku rządów Prawa i Sprawiedliwości. Dokonano pewnych działań, wprowadzono pewne programy dotyczące zapowiedzi i programów jeszcze z czasów kampanii wyborczej sprzed 2016 r. Programów, które były opracowywane, dyskutowane, konsultowane podczas wielu, wielu spotkań z mieszkańcami naszego kraju. Programów, które potem w większości przypadków zostały zrealizowane, w niektórych przypadkach trwają" – zaznaczył polityk.

Kuchciński odniósł się także do ogłoszonego niedawno programu premiera Mateusza Morawieckiego, przede wszystkim propozycji z pakietu "Dostępność plus", który przewiduje przeznaczenie w najbliższych latach 23 mld zł na rozwiązania ułatwiające codzienne życie osób niepełnosprawnych i starszych.

"Są to propozycje skierowane do uruchomienia różnych działań w architekturze lokalnej, w infrastrukturze. Często możemy się spotkać z sytuacją, przede wszystkim w miastach, że osoba na wózku czy nawet matki z dzieckiem na wózku, jeżeli chcą korzystać z komunikacji publicznej, to nie wszystkie autobusy są przystosowane do tego, że będzie można z wózkiem wjechać" – mówił Kuchciński.

Odniósł się także do sprawy reparacji wojennych, mówiąc, że "Polska jest jedynym państwem i obywatele polscy, którzy otrzymywali odszkodowania nie bezpośrednio od Niemców, ale za pośrednictwem Związku Sowieckiego". "To zostało niedopilnowane, to zostało w jakiś sposób schowane przed opinią publiczną i teraz musimy ponownie te kwestie wydobywać i dokonywać analizy i oceny, jakie koszty Polska poniosła" – mówił Kuchciński.

Przed budynkiem, w którym odbywało się spotkanie, na marszałka czekało kilka osób z transparentem "33-ci dzień protestu RON. Suweren umie liczyć. Wystarczy nie kraść".

Po spotkaniu Kuchciński złożył kwiaty przy murze straceń w Koprzywnicy, gdzie Niemcy rozstrzeliwali członków ruchu oporu.

W ramach kampanii "Polska jest jedna" w woj. świętokrzyskim ma się odbyć 25 spotkań z politykami PiS. W ubiegłym tygodniu w Kielcach był premier Mateusz Morawiecki.