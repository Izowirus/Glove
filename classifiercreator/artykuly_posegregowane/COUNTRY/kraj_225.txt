Komisja weryfikacyjna uchyliła w całości decyzję prezydenta m.st. Warszawy z 2015 roku ws. zwrotu nieruchomości położonej przy ul. Kredytowej 6 i przekazała miastu sprawę do ponownego rozpatrzenia - poinformował we wtorek przewodniczący komisji Patryk Jaki.

      
            Budynek przy Kredytowej 6 powstał w latach 1937-1938 i należał do Juliana vel Izraela Glassa. Glass wyemigrował do Australii, gdzie zmarł 23 sierpnia 1941 r. Po wojnie spadkobierca Glassa - Ludwik Glass próbował bezskutecznie odzyskać nieruchomość.

26 lutego 2013 r. współpracownicy mecenasa Jana Stachury, który uczestniczył w kilkudziesięciu reprywatyzacjach w Warszawie: Maria Trzcińska i Zbigniew Niebrzydowski nabyli roszczenia do nieruchomości od spadkobierców dawnego właściciela za kwotę 659 tys. 100 zł. Trzcińska przy tej umowie występowała w charakterze pełnomocnika sprzedających jak i osoby, która nabyła roszczenia.