PKW nie otrzymała jeszcze 25 protokołów dot. wyborów wójtów, burmistrzów, prezydentów miast, 34 protokołów dot. wyborów do rad gmin, 36 dot. wyborów do rad powiatów; 13 dot. sejmików wojewódzkich i 7 protokołów dot. rad dzielnic Warszawy - poinformowali we wtorek przedstawiciele Komisji.



      
            Przewodniczący PKW Wojciech Hermeliński oraz wiceszef PKW Sylwester Marciniak przekazali informacje o cząstkowych, nieoficjalnych wynikach głosowania, ustalonych na wtorek, na godz. 14.00.

Szef PKW poinformował, że na podstawie otrzymanych drogą elektroniczną informacji, są zatwierdzone przez terytorialne komisje wyborcze protokoły głosowania z 117 182 komisji obwodowych na ogólną liczbę oczekiwanych 117 810 protokołów.

Marciniak powiedział, że jak dotąd, na 2477 gmin ustalono wyniki wyborów wójtów, burmistrzów, prezydentów w 2452 gminach i miastach; ustalono także wyniki wyborów do 2443 rad gmin (na 2477 gmin) i 278 rad powiatów (na 314 powiatów).

Ponadto ustalono wyniki wyborów do 3 z 16 sejmików województwa oraz do 11 z 18 rad dzielnic Warszawy.

Wiceszef PKW Sylwester Marciniak poinformował natomiast, że PKW nie otrzymała jeszcze 25 protokołów dot. wyborów wójtów burmistrzów, prezydentów miast, 34 protokołów dot. wyborów do rad gmin, 36 dot. wyborów do rad powiatów; 13 dot. sejmików wojewódzkich i 7 protokołów dot. rad dzielnic Warszawy.

Hermeliński oświadczył, że jeżeli chodzi o końcowe wyniki wyborów samorządowych możemy operować godzinami, a nie dniami. "Nie chcę mówić, że to będzie dzisiaj, ale jeżeli tylko będziemy mieli wszystkie dane, to natychmiast, o każdej porze dnia i nocy o tym powiadomimy" - dodał.

Szef PKW wskazywał, że wybory samorządowe to "4 osobne procesy wyborcze, które nakładają się na siebie", w związku z tym nie ma możliwości, by wyniki były podane tak szybko, jak dzieje się to np. w wyborach prezydenckich.

Hermeliński przypominał, że w wyborach samorządowych w 2010 roku wyniki podano we wtorek o godz. 23.30, a w 2006 roku - w środę o godz. 20.30. W roku 2014 - z uwagi na awarię systemu informatycznego - podano po tygodniu.

"Chcielibyśmy podać wyniki wyborów samorządowych we wtorek przed północą, ale nie mogę tego gwarantować" - powiedział szef PKW. Zaznaczył, że wszystko zależy od tego kiedy pojawią się brakujące protokoły. Jak dodał, brakuje wciąż protokołów m.in. ze stołecznych dzielnic: Pragi Północ, Ursynowa, Bemowa, a także jednego protokołu z Pucka.

Dotychczasowa frekwencja w wyborach samorządowych wyniosła 54,81 proc.

Podczas konferencji padło pytanie dot. informacji, że w dokumentach niektórych warszawskich komisji obwodowych są rozbieżności pomiędzy liczbą wydanych kart do głosowania, a liczbą kart, które wyjęto z urny wyborczych. W tym kontekście wymieniane są komisje obwodowe na Ursynowie, Bemowie, Pradze Południe oraz we Włochach.

Szefowa Krajowego Biura Wyborczego Magdalena Pietrzak podkreśliła, że to komisarz wyborczy sprawdza prawidłowość protokołów, które zostają mu przedłożone. "Mogę przypuszczać, że to te brakujące w Warszawie protokoły, one prawdopodobnie zostały cofnięte z powodu nieprawidłowości wynikające z tych liczb" - mówiła.

Pietrzak wyraziła nadzieję, że rozbieżności to jedynie pomyłka przy wpisywaniu danych do systemu. "Jeżeli okazałoby się, że po ponownym liczeniu, mimo wszystko wyniki są już te same, jeśli takie nieprawidłowości będą miały miejsce, to komisarz zgłosi to odpowiednim organom, do prokuratury" - dodała.

Hermeliński podkreślił, że dotychczas mężowie zaufania i obserwatorzy społeczni dotychczas nie zgłosili PKW żadnych uwag dotyczących prac obwodowych komisji wyborczych.