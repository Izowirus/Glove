PiS zdobyło w Sejmiku Woj. Śląskiego większość 23 głosów, dzięki zawarciu porozumienia programowego z wybranym z listy Koalicji Obywatelskiej radnym Wojciechem Kałużą. Kałuża został w środę jednym z wicemarszałków regionu; marszałkiem został Jakub Chełstowski.
      
            W październikowych wyborach PiS uzyskało w sejmiku 22 mandaty. Koalicja Obywatelska zdobyła 20 mandatów, SLD wprowadziło 2 radnych, a PSL – 1. Jeszcze we wtorek przedstawiciele KO, SLD i PSL, informowali o zawarciu umowy koalicyjnej, kontynuującej dotychczasową współpracę w samorządzie woj. śląskiego.

O porozumieniu programowym z Kałużą poinformował w środę rano na konferencji prasowej przed inauguracyjną sesją Sejmiku Woj. Śląskiego szóstej kadencji szef KPRM Michał Dworczyk.

Sam Kałuża, były wiceprezydent Żor i żorski radny, który startując do sejmiku z list Koalicji Obywatelskiej zdobył 25,1 tys. głosów, mówił przed sesją, że wyborcy "oczekują od niego skuteczności, stąd jego decyzja o wsparciu dobrego programu, dobrych rozwiązań dla Śląska".

Po rozpoczęciu sesji sejmiku, podczas wręczania radnym zaświadczeń o wyborze, część radnych KO i publiczności wybuczała Kałużę. "Goń go", "sprzedawczyk", "zdrajca" - brzmiały okrzyki padające pod jego adresem. Jednocześnie oklaskami witali go radni PiS oraz inni przedstawiciele ugrupowania, m.in. wiceminister energii Grzegorz Tobiszowski i minister sportu Witold Bańka.

Prowadzenie sesji rozpoczął najstarszy wiekiem radny, wybrany z listy KO b. rektor Uniwersytetu Śląskiego prof. Tadeusz Sławek. W krótkim przemówieniu podkreślił, że sprawowanie władzy winno opierać się na zasadzie prymatu rozumności nad pośpiesznym, popędliwym zacietrzewieniem, a wezwanie do obywatelskości polega też na dotrzymywaniu zobowiązań i lojalności wobec wyborców, "by po 5 latach móc spojrzeć wyborcom w oczy".

Gramatyka: sprawą Kałuży powinny zająć się organy ochrony państwa

Przed wyborem przewodniczącego sejmiku występujący w imieniu KO, SLD i PSL, radny Michał Gramatyka ocenił, że Kałuża został "przeciągnięty na stronę innego ugrupowania" w sposób, który jest dla radnych KO "nieznajomy". Gramatyka uznał, że sesja sejmiku nie powinna być kontynuowana – wobec podejrzenia, że okoliczności te mogą nosić znamiona czynu zabronionego. Ocenił, że sprawą powinny zająć się organy ochrony państwa; nie zgłosił jednak wniosku formalnego, pozostawiając go w formie "prośby".

W tej sytuacji przewodniczący senior prof. Tadeusz Sławek zdecydował o kontynuowaniu obrad, których pierwszy merytoryczny punkt zakładał wybór przewodniczącego sejmiku. Kontrkandydatem wieloletniego radnego i szefa klubu PiS w poprzedniej i obecnej kadencji, dyrektora Cieszyńskiego Pogotowia Ratunkowego Jana Kawuloka był w tym głosowaniu b. przewodniczący sejmiku Grzegorz Wolnik (KO).

Po wyborze na przewodniczącego Kawuloka, porządek obrad został rozszerzony m.in. o wybór marszałka woj. śląskiego oraz członków zarządu woj. śląskiego. W głosowaniach na te stanowiska kandydatów zgłaszali jedynie przedstawiciele PiS. Marszałkiem został wybrany b. radny miejski PiS w Tychach, w ostatnim czasie dyrektor ds. aktywów strategicznych Towarzystwa Finansowego Silesia w Katowicach, Jakub Chełstowski.

Wicemarszałkami zostali dotychczasowy poseł PiS, wcześniej m.in. b. wiceprezydent Jaworzna, Dariusz Starzycki oraz Kałuża. Członkami zarządu woj. śląskiego wybrano b. wiceministra sprawiedliwości w rządzie PiS Michała Wosia oraz kierującą dotąd w bytomskim magistracie procesami rewitalizacji oraz pozyskiwania środków zewnętrznych Izabelę Domogałę.

Wiceprzewodniczącą sejmiku została radna Beata Kocik z PiS (kontrkandydatką klubu KO była radna Urszula Koszutska). Ponadto w środę w sejmiku ukonstytuowały się kluby radnych. Szefem klubu PiS pozostał Jan Kawulok, szefem klubu SLD-PSL został radny Marek Balt, a szefem klubu Koalicja Obywatelska PO-Nowoczesna - Michał Gramatyka.

Rosa: Kałuża oszukał swoich wyborców

Decyzja Kałuży ws. zawarcia porozumienia z PiS spotkała się z reakcją jego ugrupowania. Szefowa śląskiej Nowoczesnej posłanka Monika Rosa jeszcze w środę rano poinformowała na briefingu, że radny przestał być członkiem N. Rosa diagnozowała, że Kałuża, przystępując do porozumienia z PiS "oszukał swoich wyborców, wyborców Koalicji Obywatelskiej".

Sekretarz generalny Nowoczesnej Adam Szłapka ocenił, że Koalicja Obywatelska, Nowoczesna "postawiły na człowieka, który najprawdopodobniej (...) dał się skorumpować, czy za stanowisko, czy za – jak to w jednej z rozmów powiedział – ustawienie swojego życia finansowego do końca". "Ponieważ większość z nas użyła podczas ślubowania pięknej formuły: Tak mi dopomóż Bóg, powinniśmy się wszyscy modlić, by następne wybory nie były pod znakiem pytań: kto, kogo i za ile" - spuentował prof. Sławek, przekazując po wyborze przewodniczącego sejmiku fotel Kawulokowi.

B. minister sprawiedliwości Borys Budka zapowiedział złożenie zawiadomienia do prokuratury o możliwości popełnienia przestępstwa korupcji politycznej. "Wiadomo, PiS ma swoją aferę GetBack, NBP, KNF, być może będzie miało swoją śląską aferę, natomiast jeżeli prokuratura tę sprawę umorzy, to oczywiście może ona zostać podjęta wówczas, gdy prokuratura będzie pod niezależnym nadzorem, a nie polityka PiS" – mówił Budka.

W odpowiedzi wiceminister energii Grzegorz Tobiszowski z sejmikowej mównicy ocenił, że mówiący o przekupstwie w sejmiku "nie udowodnili niczego, a chcą zastraszyć wolnego wybranego radnego".

Podczas kolejnej konferencji prasowej Tobiszowski i Kałuża mówili o okolicznościach zawartego porozumienia. "Dla mnie najważniejszy jest Śląsk i tutaj dla mnie kwestia programowa, czyli Program dla Śląska. Zawarliśmy takie porozumienie, wspólnie je ustaliliśmy - pan minister był inicjatorem tego, stąd też (...) moja decyzja. Liczę, że wyborcy po tym okresie pięciu lat będą ze mnie dumni, a ci, których ewentualnie zawiodłem, zmienią swoje zdanie" - zaznaczył wicemarszałek woj. śląskiego. "Na dzisiaj czuję potrzebę pracy" - dodał Kałuża.

Tobiszowski uściślił, że Kałuża pozostanie niezależnym radnym. Przypomniał, że Program dla Śląska został wypracowany na gruncie Wojewódzkiej Rady Dialogu Społecznego, w której zasiadają też przedstawiciele opozycji.

Wybrany marszałkiem woj. śląskiego 37-letni Jakub Chełstowski ma wykształcenie ekonomiczne i menedżerskie; w ostatnim czasie był dyrektorem ds. aktywów strategicznych Towarzystwa Finansowego Silesia w Katowicach – dysponującej kapitałem 1,7 mld zł spółki Skarbu Państwa nadzorowanej przez resort energii, zaangażowanej m.in. w górnictwie, hutnictwie i energetyce. W tegorocznych wyborach do sejmiku był liderem listy PiS w okręgu katowicko-tyskim – poparło go ponad 33,3 tys. wyborców.

Od 2010 r. był miejskim radnym w Tychach, gdzie mieszka. Cztery lata temu kandydował w wyborach na prezydenta miasta, przegrywając z urzędującym od 2000 r., Andrzejem Dziubą. W latach 2007-2017 był wiceprezesem i prezesem opozycyjnego wobec władz miasta Stowarzyszenia Tychy Naszą Małą Ojczyzną, z ramienia którego pełnił mandat radnego – był nieformalnym liderem opozycji w tyskiej radzie.

W środę Chełstowski zapowiedział, że pierwszym zadaniem dla nowego zarządu województwa będzie budżet regionu na 2019 r. "Za chwilę jest 2019 r. Dostaliśmy projekt budżetu. Musimy go przepracować, przygotować. Nie wiem, jakie jest wykonanie budżetu, jakie są prognozy na kolejne lata. To wszystko jest do opracowania" - podkreślił nowy marszałek woj. śląskiego.

Pytany o transfer Kałuży ocenił, że z pragmatyki pracy w sejmiku wynika, że pewne transfery zdarzają się. "Zdarzały się (transfery - PAP) w poprzedniej kadencji, zdarzać się będą. Być może do biało-czerwonej drużyny dołączą w najbliższym czasie kolejne osoby, bo chcemy zmieniać Śląsk, pracować dla Śląska" - podkreślił Chełstowski.    