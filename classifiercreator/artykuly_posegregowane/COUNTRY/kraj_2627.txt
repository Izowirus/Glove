Warszawa, 03.04.2018. Sąd Najwyższy w Warszawie. We wtorek 3 kwietnia weszła w życie nowa ustawa o SN, która wprowadza m.in. instytucje Izby Dyscyplinarnej i Izby Kontroli Nadzwyczajnej i Spraw Publicznych. Archiwum fot. PAP/Tomasz Gzell 
                                        

            Sędzia Józef Iwulski, dotychczasowy prezes Izby Pracy, Ubezpieczeń Społecznych i Spraw Publicznych Sądu Najwyższego, będzie - decyzją prezydenta Andrzeja Dudy - pełnił obowiązki I Prezesa SN. Zastąpi prof. Małgorzatę Gersdorf.
      
            Zmiana na tym urzędzie wynika z przepisów nowej ustawy o Sądzie Najwyższym, która weszła w życie 3 kwietnia. Stanowi ona, że w dniu następującym po upływie trzech miesięcy terminu wejścia w życie ustawy, w stan spoczynku przechodzą sędziowie SN, którzy ukończyli 65. rok życia i od 4 lipca przestają pełnić swe funkcje. Mogą oni dalej orzekać, jeśli w ciągu miesiąca od wejścia w życie nowej ustawy złożyli stosowne oświadczenie i przedstawili odpowiednie zaświadczenia lekarskie, a prezydent wyraził zgodę na dalsze zajmowanie stanowiska sędziego SN.

Prof. Gersdorf takiego oświadczenia nie złożyła, w związku z tym wiceszef kancelarii prezydenta Paweł Mucha poinformował po wtorkowym spotkaniu prezydenta Andrzeja Dudy z dotychczasową I Prezes SN, że przechodzi ona w stan spoczynku.

Mucha dodał, iż wolą prezydenta było, by od środy funkcje związane z wykonywaniem obowiązków I Prezesa SN wykonywał najstarszy stażem sędzia Józef Iwulski. Rzecznik Sądu Najwyższego, sędzia Michał Laskowski przekazał ponadto, że również prof. Gersdorf jeszcze przed spotkaniem Andrzejem Dudą wydała zarządzenie o wyznaczeniu jako kierującego pracą SN sędziego Iwulskiego.

Wiceszef kancelarii prezydenta podkreślał we wtorek, że Iwulski to "sędzia o wielkim stażu zawodowym - najstarszy służbą na stanowisku sędziego z sędziów Sądu Najwyższego, osoba do której prezydent ma zaufanie i do której - co nie ulega też wątpliwości - ma zaufanie środowisko sędziowskie".



Ur. w 1952 r. we Wrocławiu Józef Iwulski funkcję sędziego Sądu Najwyższego objął 1 lipca 1990 roku. Od 24 marca 1994 r. do 20 marca 2002 r. zasiadał też - jako przedstawiciel SN - w Krajowej Radzie Sądownictwa. Od 16 kwietnia 1998 r. do 20 marca 2002 r. był wiceprzewodniczącym KRS. 30 sierpnia 2016 r. prezydent Andrzej Duda powołał go na stanowisko prezesa Izby Pracy, Ubezpieczeń Społecznych i Spraw Publicznych SN.

Iwulski jest specjalistą prawa pracy, autorem szeregu publikacji na ten temat.

W 2002 roku prezydent Aleksander Kwaśniewski odznaczył go Krzyżem Oficerskim Orderu Odrodzenia Polski.