W obecności premiera Mateusza Morawieckiego i szefa MSWiA Joachima Brudzińskiego oficjalnie przekazano w piątek dwa śmigłowce S-70i Black Hawk dla policji. Nigdy wcześniej policja nie dostała nowych śmigłowców - podkreślił szef rządu.
      
            "Nigdy wcześniej policja nie dostała nowych śmigłowców. Zwykle były to helikoptery, śmigłowce, które były wykorzystywane wcześniej na potrzeby innych formacji, przede wszystkim wojska" – powiedział podczas uroczystości na lotnisku na warszawskim Bemowie.

Maszyny mają być wykorzystywane m.in. dla potrzeb jednostek antyterrorystycznych, które potrzebują sprzętu do szybkiego desantu, ewakuacji i sprawnego przemieszczania się po kraju.

Policja eksploatuje 11 śmigłowców, z których najstarszy ma 47 lat. Porozumienie ws. zakupu dwóch maszyn podpisano w maju. W połowie listopada zawarta została umowa na zakup trzeciego śmigłowca S-70i Black Hawk dla polskiej policji.