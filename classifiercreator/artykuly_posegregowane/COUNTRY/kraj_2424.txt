Warszawa, 19.07.2018. Prezydent Andrzej Duda podpisał ustawę z dnia 15 czerwca 2018 r. o zmianie ustawy o Radzie Dialogu Społecznego i innych instytucjach dialogu społecznego w Pałacu Prezydenckim, 19 bm. (sko)  PAP/Jakub Kamiński
                                        

            Prezydent Andrzej Duda podpisał w czwartek nowelizację ustawy o Radzie Dialogu Społecznego. Zakłada ona zwiększenie kompetencji rady, która będzie mogła opiniować nie tylko ustawy, ale także rządowe strategie i programy.
      
            Swoją propozycję prezydent przedstawił pod koniec października ub.r. na posiedzeniu Rady. W styczniu projekt został skierowany do Sejmu. Kancelaria Prezydenta RP podkreśliła, że jest to wykonanie ustawy o RDS z 2015 r., która zobowiązała Radę do oceny dotychczasowego funkcjonowania ustawy i zarekomendowania prezydentowi zmian w ciągu dwóch lat od wejścia w życie ustawy.

Według ustawy, RDS uzyska prawo do opiniowania projektów strategii, programów i innych dokumentów rządowych dotyczących planowanych działań Rady Ministrów. Dzięki temu strony reprezentowane w radzie mają zyskać wpływ na tworzenie innych niż ustawy dokumentów rządowych, dotyczących warunków rozwoju społeczno-gospodarczego, zwiększenia konkurencyjności polskiej gospodarki i spójności społecznej, zasady partycypacji i solidarności społecznej oraz poprawy jakości formułowania i wdrażania polityk i strategii społeczno-gospodarczych.