Jaki, Ikonowicz i Guział zaapelowali o debatę wszystkich kandydatów na prezydenta stolicy
                                        

            Kandydaci na prezydenta Warszawy Patryk Jaki (Zjednoczona Prawica), Piotr Ikonowicz (Ruch Sprawiedliwości Społecznej) i Piotr Guział (niezależny) zaapelowali w środę o wspólną debatę wszystkich kandydatów. Inicjatywę poparło też stowarzyszenie Miasto Jest Nasze.
      
            We wtorek Jaki zaprosił do spotkania wszystkich kandydatów na prezydenta stolicy, którym - jak powiedział - "zależy na uczciwej Warszawie". Kandydat Zjednoczonej Prawicy zaapelował też o utworzenie wspólnej rady programowej dla Warszawy.
 
Na jego zaproszenie odpowiedzieli przedstawiciele trzech komitetów. Lider Ruchu Sprawiedliwości Społecznej Piotr Ikonowicz, kandydat niezależny Piotr Guział oraz Jan Popławski ze stowarzyszenia Miasto Jest Nasze.
 
Po około pół godzinnej rozmowie za zamkniętymi drzwiami w "Jaki Cafe", Ikonowicz powiedział, że spotkanie było "bardzo owocne". Jak dodał, w jego trakcie ustalono, że przed pierwszą turą odbędzie się "otwarta, szeroka i transmitowana" debata, podczas której zostaną poruszone cztery teamy. "Będziemy debatowali o mieszkalnictwie, o korupcji, reprywatyzacji, polityce społecznej w Warszawie oraz o zagrożeniach i sytuacji ekologicznej w mieście. Takie cztery tematy zostały uzgodnione" - oświadczył.
 
"Cieszę się z debaty na temat przyszłości Warszawy" - podkreślił z kolei Jaki. Zapewnił, że nadal podtrzymuje swoją propozycje utworzenia wspólnej rady programowej oraz "wspólnego pójścia do wyborów".
 
Piotr Guział powiedział, że obecna prezydent stolicy Hanna Gronkiewicz-Waltz nie chciała debatować ze swoimi kontrkandydatami przed ostatnimi wyborami samorządowymi. "Programowo nie zbliżyliśmy się do siebie, natomiast cieszy mnie, że Patryk Jaki jest osobą otwartą" - oświadczył.
 
Według Guziała, kandydat Zjednoczonej Prawicy nie odniósł się do jego postulatów dotyczących m.in. "wolności sztuki, wolności tworzenia, finansowania in vitro czy propozycji dodatku godnościowego dla seniorów".
 
Również Jan Popławski ze stowarzyszenia Miasto Jest Nasze zapewnił, że ruch miejski, który reprezentuje, jest gotowy do debaty.
 
Kilkanaście minut przed początkiem spotkania, krótki briefing prasowy przed "Jaki Cafe" zorganizowały przedstawicielki komitetu Wygra Warszawa. Hanna Gospodarczyk poinformowała, że przedstawiciele komitetu Jana Śpiewaka nie wezmą udział w spotkaniu. "Patryk Jaki nie jest dla nas ani sojusznikiem, ani sprzymierzeńcem” - oświadczyła. Według niej, jego propozycje programowe są "kuriozalne, niedorzeczne i nie do spełnienia". Wśród nich wymieniała pomysł budowy 19 dzielnicy nad Wisłą oraz stworzenia większej liczy miejsc parkingowych. Paulina Piechna-Więckiewicz pytała z kolei, kiedy Jaki zrezygnuje z przewodniczenia komisji weryfikacyjnej.
 
Pod koniec sierpnia Jan Śpiewak, lider porozumienia Wygra Warszawa powiedział PAP, że chce doprowadzić do debaty wszystkich kandydatów na urząd prezydenta stolicy. Jak dodał, kampania jego komitetu ma pokazać warszawiakom realne korzyści z objęcia przez niego władzy w stolicy m.in. przez obniżenie rachunków za prąd i gaz.
 
Do tej pory chęć ubiegania się o prezydenturę Warszawy ogłosili m.in. wiceminister sprawiedliwości Patryk Jaki (Zjednoczona Prawica), poseł PO Rafał Trzaskowski (Koalicja Obywatelska), lider Wolnego Miasta Warszawa Jan Śpiewak (Wygra Warszawa), rzecznik PSL Jakub Stefaniak, b. wiceprezydent Warszawy Jacek Wojciechowicz, kandydat SLD Andrzej Rozenek, Justyna Glusman (Koalicja Ruchów Miejskich skupiona wokół stowarzyszenia Miasto Jest Nasze), burmistrz Targówka Sławomir Antonik (Bezpartyjni), a także lider Ruchu Sprawiedliwości Społecznej Piotr Ikonowicz oraz prezes partii Wolność Janusz Korwin-Mikke.