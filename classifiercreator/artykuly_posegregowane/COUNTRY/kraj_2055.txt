Lider Partii Razem Adrian Zandberg powiedział w piątek w Toruniu, że jest przekonany o wywalczeniu przez jego środowisko mandatów w jesiennych wyborach do sejmików wojewódzkich. "Potrzeba w nich głosu świeckiej, konsekwentnej lewicy" - ocenił.
      
            "Październikowe wybory samorządowe będą pierwszymi, w których Partia Razem wystawi swoje listy do sejmików województw. Jestem przekonany, że uda nam się wywalczyć mandaty. Chciałbym, żeby taki głos - skierowany w przyszłość, myślący nowocześnie, ale też wrażliwy społecznie oraz patrzący także na tych, którym wiedzie się gorzej, jak również przypominający, że jesteśmy jednym społeczeństwem - także w sejmiku wojewódzkim wybrzmiewał" - wskazał Zandberg podczas konferencji prasowej na Rynku Staromiejskim.

Zdaniem lidera Partii Razem, takie głosu bardzo brakuje, "głosu konsekwentnej, świeckiej lewicy".

"Ona dawałaby odpór temu, co jest niestety złym symbolem Torunia - patologicznemu zrostowi władzy publicznej z instytucjami kościelnymi. Taka lewica zadbałaby o społeczną sprawiedliwość i godne warunki pracy. Wierzę, że przyszli radni i radne Partii Razem to właśnie osiągną w sejmiku wojewódzkim" - podkreślił Zandberg.

Podczas konferencji Partia Razem zaprezentowała liderów list w województwie kujawsko-pomorskim. Zostali nimi: Karolina Kozłowska, Adam Hoffmann, Michał Musielak, Paulina Matysiak, Aleksandra Smolaga oraz Tomasz Matraszek.

"Chcemy zadbać o osoby z niepełnosprawnościami. W szczególności naszym celem jest zwiększenie poziomu zatrudnienia w tej grupie. Naszym postulatem jest również stopniowe likwidowanie barier architektonicznych w budynkach samorządu wojewódzkiego" - podkreślił Musielak, który o mandat będzie się ubiegał w okręgu nr 3.

Karolina Kozłowska, która została "jedynką" Partii Razem w okręgu nr 1 wskazała, że radni z jej środowiska, po uzyskaniu mandatów w wyborach do sejmiku, będą wprowadzać wojewódzkie programy wsparcia dla osób doświadczających przemocy w rodzinie.

"Takim programem będzie np. całodobowa niebieska linia. Chcemy stawiać nacisk także na edukację sprawców, m.in. terapię uzależnień" - dodała.

Wśród postulatów Partii Razem, z którymi idzie ona do wyborów, są także m.in.: znoszenie barier związanych z dostępnością transportu publicznego, polepszenie jakości świadczeń medycznych czy dbałość o czystość środowiska.

Wybory samorządowe odbędą się 21 października. Tam, gdzie będzie potrzebna druga tura, ponowne głosowanie odbędzie się 4 listopada.