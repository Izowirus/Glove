Modele biznesowe funkcjonowania agencji prasowych w Europie, zmieniający się rynek mediów, a także nowe technologie i sposoby ich wykorzystywania - to wiodące tematy poruszane w trakcie konferencji Europejskiego Stowarzyszenia Agencji Prasowych (EANA), która rozpoczęła się w czwartek w Warszawie.
      
            Polska Agencja Prasowa jest gospodarzem tego wydarzenia.



„Usłyszeliśmy sporo ciekawych informacji o funkcjonowaniu agencji prasowych, m.in. na temat finansowania francuskiej AFP czy hiszpańskiej EFE (otrzymujących wsparcie finansowe od rządów), versus niemiecka DPA, która ma zupełnie inny model biznesowy (i nie uzyskuje takiego finansowania)” – powiedział prezes PAP Wojciech Surmacz.

„Tematem wiodącym tego wydarzenia są również nowoczesne technologie. Rozmawiamy o tym, jak możemy agregować treści, co możemy z nimi robić, jak je dystrybuować i jak na tym zarabiać” – podkreślił prezes Surmacz.

Pytany o wyzwania, takie jak social media, przed którymi stoją obecnie agencje prasowe, zaznaczył, że świat mediów nie zmierza tylko w tym kierunku. „Media społecznościowe muszą być wykorzystywane przez agencje informacyjne, jednak myślę, że jeszcze przez bardzo długi czas to agencje informacyjne będą generatorami treści. Bo to właśnie treści tworzone przez agencje prasowe są dokładnie weryfikowane i wiarygodne” – oświadczył prezes Polskiej Agencji Prasowej.

W trakcie pierwszego dnia konferencji wystąpił m.in. dr Wolfgang Vyslozil, były prezes Agencji APA, obecnie wykładowca na Uniwersytecie w Helsinkach, który podkreślał, jaką trudność mają agencje prasowe, by odnaleźć się na zmieniającym się na naszych oczach rynku mediów.

Jako największe wyzwania wskazał m.in. kurczący się rynek reklamowy tradycyjnych mediów i tendencje do koncentracji, co oznacza mniejszą liczbę klientów dla agencji. Mówiąc o mediach społecznościowych podkreślił, że jest to pole do działania dla wykwalifikowanych edytorów. Jego zdaniem ważnym aspektem jest to, że informacje z tych źródeł nie zawsze są wiarygodne, dlatego ich odbiorcy powinni szukać potwierdzenia w mediach tradycyjnych.

Vyslozil mówił również m.in. o tym, że agencje muszą szukać nowych rozwiązań biznesowych. „Wiele z nich rozwija platformy medialne z różnorodnymi produktami, takimi jak wideo, i to jest dobry kierunek” – oświadczył.

EANA skupia 32 agencje prasowe działające w Europie. Celem organizacji jest wymiana doświadczeń i wiedzy w celu dbania o jakość informacji prasowych, dbania o przestrzeganie praw autorskich i innych przepisów gwarantujących dostęp do źródeł informacji.

W piątek, w drugim dniu konferencji, odbędzie się walne zgromadzenie członków EANA.

Partnerem konferencji EANA w Warszawie jest PKN Orlen.