Kandydatem na premiera będzie lider największej partii opozycyjnej; moja skromna osoba - poinformował w sobotę w Poznaniu lider PO Grzegorz Schetyna. Wcześniej zapowiedział, że Koalicja Obywatelska złoży wniosek o odwołanie Mateusza Morawieckiego z funkcji Prezesa Rady Ministrów.
      
            Po konwencji Schetyna był pytany przez dziennikarzy o to, kogo Koalicja Obywatelska zaproponuje na premiera.

"My nie robimy premiera z tabletu, nie traktujemy tego niepoważnie - tak jak robił to Kaczyński, kiedy prezentował kandydata na premiera z tabletu. Przedstawiciel największej partii opozycyjnej, czyli moja skromna osoba, będzie kandydatem na Prezesa Rady Ministrów" - powiedział Schetyna.

Szefowa Nowoczesnej Katarzyna Lubnauer dodała, iż "wydaje się czymś naturalnym, że lider Koalicji Obywatelskiej jest jednocześnie kandydatem na premiera". "W ten sposób nie robimy z tego jakiejś hucpy, tylko poważną debatę o przyszłości państwa. Liczymy na to, że odbędzie się poważna debata na temat tego, czy może premier kłamać, czy może premier pogardzać Polakami, czy może premierem być człowiek, który po prostu okazał się niepoważny" - podkreśliła Lubnauer.

"W tym Sejmie cały czas ogranicza się możliwość debaty. Wotum nieufności jest jedną z ścieżek, żeby móc poważnie porozmawiać o państwie" - dodała.

Podczas sobotniej konwencji Schetyna mówił, że wniosek o odwołanie szefa rządu jest konieczny, bo "nie może być premierem Polski ktoś, komu udowodniono kłamstwo. Nie może rządzić ktoś, kto mówi +ludzie są tacy głupi, że to działa+".

"To było o was, o mnie, o każdym z nas - o pielęgniarce, o kierowcy ciężarówki, nauczycielce, sprzedawcy, u którego robimy zakupy. Wszyscy są dla niego głupi, każdego można oszukać, wykorzystać i wykiwać. Jak trzeba gardzić Polakami, żeby tak o nich mówić?" - mówił lider PO w czasie konwencji.

Cytowane słowa Mateusza Morawieckiego pochodzą z nagrań dokonanych w czasie, gdy był prezesem banku BZ WBK. Jak informował portal Onet, Morawiecki w rozmowie w "Sowie i Przyjaciołach", komentując reklamę banku BZ WBK z Chuckiem Norrisem, powiedział: "Ludzie są tacy głupi, że to działa. Niesamowite".

Pod koniec września z kolei sąd Apelacyjny w Warszawie postanowił, że premier Mateusz Morawiecki ma sprostować swoją wypowiedź nt. braku inwestycji infrastrukturalnych za rządów PO i PSL. 15 września w Świebodzinie (woj. lubuskie) szef rządu zarzucił koalicji PO-PSL, że wbrew deklaracjom liderów tych partii, w czasie jej rządów, nie budowano dróg i mostów. Sprostowanie szefa rządu ukazało się w telewizjach 27 września.