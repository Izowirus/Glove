Wrocław, 11.04.2018. Poseł Parlamentu Europejskiego, kandydat PO na prezydenta Wrocławia Kazimierz Michał Ujazdowski podczas konferencji prasowej, 11 bm. na wrocławskim rynku. (nlat)  Archiwum PAP/Aleksander Koźmiński 
                                        

            Swoją decyzję w sprawie wyborów samorządowych podejmę niezależnie i ogłoszę ją po 8 sierpnia - poinformował w poniedziałek europoseł Kazimierz M. Ujazdowski. To reakcja na decyzję lidera PO Grzegorza Schetyny o rezygnacji z kandydatury Ujazdowskiego na prezydenta Wrocławia.
      
            "Swoją decyzję ws. wyborów samorządowych podejmę niezależnie i ogłoszę ją po 8.08. Wiem, że wrocławianie chcą #UczciwaZmiana władzy, która faktycznie zajmie się poprawą jakości życia w mieście, będzie przejrzysta i bezstronna. Dowiodła tego akcja #SprawyDoZałatwienia" - napisał europoseł na Twitterze.

Schetyna ogłosił w poniedziałek we Wrocławiu, że chce, wraz z Nowoczesną, stworzyć "Koalicję Obywatelską" w tym mieście, w ramach której to Nowoczesna miałaby wskazać kandydata na prezydenta stolicy Dolnego Śląska.

Schetyna zapowiedział, że Ujazdowski będzie nadal członkiem gabinetu cieni PO i "na pewno znajdzie godne miejsce” w wyborach parlamentarnych lub europejskich".