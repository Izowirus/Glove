Warszawa, 28.03.2018. Prezes PiS Jarosław Kaczyński podczas wspólnej konferencji prasowej z wicepremierem, ministrem nauki i szkolnictwa wyższego, prezesem partii Porozumienie Jarosławem Gowinem w siedzibie Prawa i Sprawiedliwości, 28 bm. (cat) Archiwum fot. PAP/Bartłomiej Zborowski
                                        

            Prezes PiS Jarosław Kaczyński, premier Mateusz Morawiecki, b. szef MON Antoni Macierewicz, satyryk Jan Pietrzak, prezes PLL LOT Rafał Milczarski oraz ambasador Węgier w Polsce Orsolya Zsuzsanna Kovacs otrzymali we wtorek w Warszawie nagrody od Telewizji Republika.
      
            Uroczysta gala "5 lat Telewizji Republika" odbyła się w Arkadach Kubickiego Zamku Królewskiego w Warszawie.

"Ta telewizja miała bardzo ostre zakręty, bywało tak, że naprawdę już myśleliśmy, że nas nie będzie, że jutro nie włączymy sygnału, że nas zamkną, no zrobiono nam prawie wszystko" - powiedział otwierając galę wiceprezes zarządu TV Republika i redaktor naczelny "Gazety Polskiej" Tomasz Sakiewicz. Zwrócił uwagę, że w ostatnich latach wielu dziennikarzy stacji trafiło do telewizji publicznej, jednak mimo to - jak zapewnił - TV Republika szkoli kolejnych zdolnych reporterów. "Mam nadzieję, że już do naszej własnej telewizji" - dodał.

"Można powiedzieć, że przez te pięć lat udało się coś, w co nikt nie wierzył. Stworzyliśmy telewizję, której brakowało - telewizję stricte polityczną" - podkreślił Sakiewicz.

Nagrody w postaci statuetek, które zaprojektował artysta Jerzy Kalina, trafiły do laureatów nagrodzonych w następujących kategoriach: "Polityk Roku", "Kultura", "Biznes", "Przyjaciel Polski" oraz "Osobowość Roku" - to ostatnie wyróżnienie przyznawane jest przez widzów stacji.

Z okazji jubileuszu kapituła przyznała także nagrodę specjalną za "Osobowość 5-lecia Telewizji Republika", którą otrzymał prezes PiS Jarosław Kaczyński. List od laureata odczytał przewodniczący Komitetu Wykonawczego PiS Krzysztof Sobolewski. "Historia zna takie przypadki, które choć wydają się, że są z góry skazane bezapelacyjnie na klęskę, że nie mają żadnych szans na zwycięstwo i urzeczywistnienie, kończą się wyjątkowym wspaniałym sukcesem" - podkreślił Kaczyński, odnosząc się do początków działalności stacji.

"Dzieje naszej ojczyzny obfitują w takie wydarzenia, by wymienić tylko dwa - Somosierrę i Monte Cassino, choć w setną rocznicę odzyskania przez Polskę niepodległości należałoby odczytać cały długi ich katalog" - dodał.

"W dziejach naszego kraju natrafiamy też na takie momenty, które najlepiej zdefiniować jako walkę o myślową wolność tych, którzy +wiedzą gorzej+ z pysznym, zadufanym w sobie establishmentem, uważającym, że raz na zawsze posiadł monopol na prawdę, na władzę, na reprezentowanie większości Polaków. Jestem głęboko przekonany, że historię powstania i funkcjonowania Telewizji Republika, tak zresztą jak i wielu innych przedsięwzięć niefirmowanych przez siły głównego nurtu, można właśnie wpisać w tą piękną tradycję zmagań o niezawisłe myślenie i niezależną informację" - napisał Kaczyński.

Prezes PiS podkreślił również, że wspólnotę Telewizji Republika tworzy znakomity, profesjonalny i głęboko ideowy zespół zaangażowany w obronę polskiej racji stanu. "Jednym z czynników wpływający na taki stan rzeczy jest fakt, że jej kapitał jest polski. Rodzinny kapitał w strategicznych dla Polski sektorach, a do takich należy sfera mediów, jest wielkim dobrem, którego nie tylko nie możemy utracić, ale o który powinniśmy nieustannie się troszczyć" - dodał w liście Kaczyński.

W kategorii "Polityk Roku" wyróżnienie otrzymał premier Mateusz Morawiecki. Nagrodę w imieniu szefa rządu odebrał szef gabinetu premiera Marek Suski. "Pięć lat temu stworzyliście na rynku mediów miejsce niezależnej rozmowy o Polsce i o świecie. Telewizja Republika stała się jednym z centrów rzetelnej informacji, bezkompromisowej publicystyki zgodnie z dewizą +Masz prawo widzieć+. Wypełnialiście misję w służbie prawdy, nie licząc na szybkie efekty, doraźne sukcesy, z roku na rok powiększaliście swoje możliwości" - napisał Morawiecki w liście do pracowników TV Republika.

Nagroda "Osobowość Roku" - wyróżnienie przyznawane przez widzów stacji - trafiła do byłego szefa MON Antoniego Macierewicza, przewodniczącego Podkomisji ds. Ponownego Zbadania Wypadku Lotniczego pod Smoleńskiem. "Myślę, że to, co naprawdę legło u podstaw popularności Antoniego Macierewicza w naszej telewizji to miłość do prawdy, która się jakoś u nas bardzo mocno łączy z miłością do Polski" - powiedział Sakiewicz, który wygłosił laudację na cześć laureata.

Macierewicz, który nagrodę odebrał osobiście, przypomniał o tegorocznej 100. rocznicy odzyskania przez Polskę niepodległości. "To wielki czas, tak wielki jak wielkie jest nasze szczęście, jak wielkim jest to pokolenie, które ma szansę nie tylko żyć w czasie 100-lecia odzyskania niepodległości, ale które ma szansę Polskę - naprawdę jako kraj niepodległy i silny i współtworzący ład światowy - odbudowywać. (...) To wielkie wyzwanie, wielki obowiązek, ale naprawdę wielkie szczęście" - powiedział b. szef MON.

W kolejnych kategoriach nagrody otrzymali satyryk i autor piosenek Jan Pietrzak ("Kultura"), prezes PLL LOT Rafał Milczarski ("Biznes"), a także ambasador Węgier w Polsce Orsolya Zsuzsanna Kovacs ("Przyjaciel Polski").

Galę TV Republika, która po raz pierwszy w swojej historii wręczyła nagrody, uświetnił koncert jazzmanów Piotra Barona i Piotra Rodowicza. Na uroczystości obecni byli m.in. marszałek Senatu Stanisław Karczewski, wicepremier i szef resortu kultury Piotr Gliński, wicepremier Beata Szydło, szef MSZ Jacek Czaputowicz, szefowa MEN Anna Zalewska, minister energii Krzysztof Tchórzewski.

Telewizję Republika utworzyły w 2013 r. środowiska związane z tygodnikami "Do Rzeczy", "Gazetą Polską", portalem "Fronda", grupą "Solidarni 2010", których założycielami i twarzami są - jak informuje stacja na swojej stronie internetowej - publicyści i liderzy konserwatywnej opinii publicznej: Tomasz Sakiewicz, Bronisław Wildstein, Cezary Gmyz, Katarzyna Hejke-Gójska, Anita Gargas, Rafał Ziemkiewicz, Ewa Stankiewicz, Tomasz Terlikowski.

"Celem uruchomienia całodobowej telewizji informacyjno-publicystycznej było wypełnienie luki na polskim rynku medialnym, którą w ówczesnym czasie był brak medium telewizyjnego o profilu konserwatywnym i wyrazistym patriotycznym nastawieniu" - podała TV Republika.