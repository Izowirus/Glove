Jeśli nowelizacja ustawy o Sądzie Najwyższym wejdzie w życie, to I prezesem SN będzie prof. Małgorzata Gersdorf - powiedział w czwartek PAP szef sejmowej komisji sprawiedliwości i praw człowieka Stanisław Piotrowicz (PiS). Jak dodał, ustawa to kolejny element reformy sądownictwa.
      
            Sejm uchwalił w środę nowelizację ustawy o Sądzie Najwyższym przewidującą umożliwienie sędziom Sądu Najwyższego i Naczelnego Sądu Administracyjnego, którzy przeszli w stan spoczynku po osiągnięciu 65. roku życia, powrotu do pełnienia urzędu. Nowela trafiła do Senatu, który zapewne zajmie się nią w czwartek.

Piotrowicz w rozmowie z PAP przyznał, że ustawa "to kolejny element reformy sądownictwa". "Nie zawsze jest tak, że cały czas idzie się do przodu. Czasami trzeba wykonać jeden krok do tyłu, żeby móc zrobić kilka sensownych kroków do przodu. Już przecież mamy pewne osiągnięcia w zakresie reformy. Myślę, że reforma będzie w dalszym ciągu kontynuowana" - powiedział poseł PiS.

Jako pozytywny skutek reformy sądownictwa Piotrowicz wymienił powołanie Izby Dyscyplinarnej i Izby Kontroli Nadzwyczajnej.

Zapewnił, że z zapisów o wieku emerytalnym, PiS się nie wycofuje. "Ci sędziowie, którzy teraz odeszli, w grę wchodzi około 20 sędziów, na mocy tej nowelizacji powrócą do pracy, ale wszyscy inni sędziowie będą pracować do 65. roku życia, bo te przepisy nie uległy zmianie. Będą pracować tak jak wszyscy Polacy" - mówił.

Zdaniem Piotrowicza, przepisy dotyczące wcześniejszego przejścia w stan spoczynku sędziów, były zgodne z konstytucją. "Skoro orzeczenie TSUE jest odmiennej treści, to trudno, ta nowelizacja wyszła temu naprzeciw" - zaznaczył.

Pytany, jak po wejściu w życie nowelizacji, będzie wyglądała sytuacja prof. Małgorzaty Gersdorf, poseł PiS powiedział: "Jeżeli ta ustawa, którą w środę przyjął Sejm, zostanie rozpatrzona pozytywnie przez Senat, podpisana przez prezydenta, opublikowana w Dzienniku Ustaw, wówczas pani profesor Gersdorf będzie I prezesem Sądu Najwyższego".

Piotrowicz pytany, czy były rozmowy z Kancelarią Prezydenta na temat tego, czy prezydent podpisze nowelizację ustawy, odpowiedział: "Nie jestem w tym kręgu, które takie rozmowy prowadzi. Ja osobiście takich rozmów nie prowadziłem".

Nowelizacja dotyczy przepisów ustawy o Sądzie Najwyższym z grudnia 2017 r., która weszła w życie 3 kwietnia b.r. Zgodnie z przyjętą w środę nowelą, sędzia Sądu Najwyższego albo sędzia Naczelnego Sądu Administracyjnego, który przeszedł w stan spoczynku na podstawie obecnych przepisów, z dniem wejścia w życie tej nowelizacji powraca do pełnienia urzędu na stanowisku zajmowanym 3 kwietnia 2018 r. "Służbę na stanowisku sędziego Sądu Najwyższego, albo sędziego Naczelnego Sądu Administracyjnego uważa się za nieprzerwaną" - głosi nowelizacja.