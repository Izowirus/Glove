Strażacy, jak mało, kto w Polsce, zasługują na podniesienie na piedestał; Polska zawdzięcza im wolność i bezpieczeństwo - mówił prezydent Andrzej Duda podczas Centralnych Obchodów Dnia Strażaka, które odbyły się w sobotę w Warszawie.
      
            "Strażacy, druhowie - jak mało, kto w Polsce - zasługują na to, aby być podniesionym na piedestał. Właśnie ze względu na charakter waszej służby, niezwykle ofiarnej, niezwykle odpowiedzialnej, a jednocześnie realizowanej z powołaniem i z serca; służby tak niezwykle wszystkim potrzebnej" - powiedział prezydent.

Przypominając o tegorocznym 100-leciu odzyskania przez Polskę niepodległości, podkreślił, że służba strażaków wpisana jest w zmagania o polską wolność, a także w budowanie społeczeństwa obywatelskiego.

"Kiedy przyszło do walki o odzyskanie niepodległości to właśnie oni - druhowie, strażacy - zasilili legiony, cały czas byli w organizacjach podziemnych, umieli służyć, byli bohaterscy, sprawni, wysportowani. Mieli wszystkie te cechy, które spowodowały, że mogli w zasadzie natychmiast stać się świetnymi żołnierzami" - podkreślił Andrzej Duda.

"To także polskim strażakom Rzeczypospolita zawdzięcza powrót na mapę Europy i świata. To właśnie strażakom także zawdzięczamy to, że dziś Polska jest wolna, suwerenna, niepodległa i bezpieczna, bo o nasze bezpieczeństwo dbacie państwo, na co dzień" - zaznaczył.

Uczestniczący w uroczystościach premier Mateusz Morawiecki mówił, że strażacy są wzorem dla całego społeczeństwa "tak jak 100 lat temu" będąc "na pierwszym froncie walki o niepodległość, i w powstaniu wielkopolskim, i w powstaniach śląskich, i wcześniej w Polskiej Organizacji Wojskowej".

"Bardzo dziękujemy za to, że jesteście przykładem, że zaufanie do was jest na najwyższym poziomie w społeczeństwie polskim. To świadczy o tym jak jesteście blisko naszych codziennych spraw, naszych trosk i też zagrożeń, ryzyka, niebezpieczeństw, w których pomagacie nam, pomagacie ludziom we wszystkich zakątkach Polski" - dodał szef rządu.

Brudziński: "dzisiaj, szanowni państwo, wszystkim w pas się kłaniam i za waszą pracę chcę podziękować"

Minister spraw wewnętrznych i administracji Joachim Brudziński podziękował za służbę zawodowym strażakom i strażakom ochotnikom.

"Tak, jak jest jedna Polska, jedna ukochana ojczyzna - tak jest jedna służba. I nie dzielimy potu, krwi, ciężarów strażaka Państwowej Straży Pożarnej i Ochotniczych Straży Pożarnych. To jest jedna służba - i za to dzisiaj, szanowni państwo, wszystkim w pas się kłaniam i za waszą pracę chcę podziękować" - podkreślił szef MSWiA.

Dodał, że w najbliższych latach, w ramach Program Modernizacji do PSP trafi ponad 1,7 mld zł, z czego ponad 500 mln zł otrzymać ma OSP.



Brudziński podkreślił, że Polacy zawsze mogą liczyć na strażaków. "Jednego każdy Polak w naszej ojczyźnie może być pewny, że w sytuacji dramatycznej, w sytuacji związanej z zagrożeniem jego lub jego najbliższych, życia czy zdrowia, zawsze może na was liczyć, zawsze może liczyć na waszą pomoc" - powiedział.

"Tak, jak może liczyć także na pomoc tych, którzy są najbliżej obywateli, w naszych małych, ukochanych ojczyznach - druhen i druhów Ochotniczych Straży Pożarnych" - dodał minister.

Pawlak: PSP i OSP łączy różnych ludzi "z różnych stanów, środowisk, zawodów"

Komendant główny PSP gen. brygadier Leszek Suski podkreślił, że Straż Pożarna ma bezpośredni wpływ na bezpieczeństwo obywateli.

"Państwowa Straż Pożarna jest formacją, której działalność w zakresie ochrony przeciwpożarowej, ratownictwa i ochrony ludności ma bezpośredni wpływ na szeroko rozumiane bezpieczeństwo obywateli. Z tym większą satysfakcją przyjmuję dowody uznania i zaufania ze strony społeczeństwa wobec pożarniczej profesji" - powiedział Suski.

Prezes związku Ochotniczej Straży Pożarnej RP Waldemar Pawlak podkreślił, że PSP i OSP łączy różnych ludzi "z różnych stanów, środowisk, zawodów". "Łączy tych ludzi we wspólnej trosce i służbie o ochronę człowieka zagrożonego żywiołem" - dodał.

Podczas uroczystości, które odbyły się na pl. marszałka Józefa Piłsudskiego w Warszawie, nominacje generalskie otrzymało trzech komendantów wojewódzkich Państwowej Straży Pożarnej, a 319 strażaków zostało promowanych na pierwszy stopień oficerski.

Nominacje na stopień nadbrygadiera straży pożarnej odebrali z rąk prezydenta; świętokrzyski komendant wojewódzki Państwowej Straży Pożarnej st. brygadier Adam Czajka, pomorski komendant wojewódzki Państwowej Straży Pożarnej st. brygadier Tomasz Komoszyński i podlaski komendant wojewódzki Państwowej Straży Pożarnej st. brygadier Jarosław Wendt.

Obecnie służbę w PSP pełni 30,5 tys. strażaków

Prezydent i szef MSWiA wręczyli także 10 strażakom odznaczenia państwowe – po dwa Złote i Srebrne Krzyże Zasługi oraz sześć Brązowych Krzyży Zasługi. Uroczystość zakończyła parada pododdziałów straży pożarnej i pojazdów pożarniczych.

Obecnie służbę w PSP pełni 30,5 tys. strażaków, zatrudnionych jest także 1856 pracowników cywilnych. Do działań ratowniczych strażacy wykorzystują 5 tys. 544 różnego rodzaju samochody pożarnicze. Funkcjonariusze pełnią służbę w 16 komendach wojewódzkich PSP, 335 komendach powiatowych i miejskich PSP oraz 501 jednostkach ratowniczo-gaśniczych PSP (w tym 5 szkołach pożarniczych).

Oprócz zadań związanych z gaszeniem pożarów, strażacy wykonują też działania z zakresu ratownictwa specjalistycznego m.in. wodnego, chemicznego, wysokościowego. W strukturach PSP działa łącznie 165 grup specjalistycznych.

W 2017 r. strażacy interweniowali łącznie 519 tys. 902 razy w tym; 125 tys. 892 razy straż gasiła pożary, 354 tys. 741 razy interwencje dotyczyły miejscowych zagrożeń (wypadków drogowych, wichur, opadów deszczu, itp.).

Międzynarodowy Dzień Strażaka jest obchodzony 4 maja. Patronem strażaków jest rzymski legionista św. Florian, który został zamęczony za wiarę i utopiony w rzece Anneso w górnej Austrii w 304 roku. Jego relikwie przywiózł do Polski (do Krakowa) w 1184 roku biskup Modeny na prośbę biskupa krakowskiego Gedki. Kult świętego rozwinął się w Polsce po roku 1528, gdy spłonęła dzielnica Krakowa - Kleparz, a z pożogi ocalał jedynie kościół św. Floriana.