Przyjazna i nowoczesna szkoła, darmowy bilet dla dzieci i młodzieży, Polska bez smogu, pomoc seniorom, projekty infrastrukturalne m.in. kontynuacja programu "schetynówek" oraz jeden gospodarz w regionie - samorządowy - to sześć programowych propozycji PO i Nowoczesnej przedstawionych w sobotę.
      
            Pakiet sześciu propozycji programowych Platformy i Nowoczesnej podczas sobotniej konwencji inaugurującej kampanię Koalicji Obywatelskiej przedstawił lider PO Grzegorz Schetyna.

Jedną z propozycji jest przyjazna edukacja i nowoczesna szkoła, która - jak podkreślił Schetyna - będzie szkołą "równych szans, przyjazną dzieciom i rodzinie". "O sile każdego narodu i państwa, stanowi równy start życiowy" - podkreślił lider PO.

PiS - powiedział Schetyna - "proponuje awans ludziom z partyjną legitymacją - biernym, miernym, ale wiernym". "PiS-owscy dygnitarze mówią dziś: +weź legitymację naszej partii, a wtedy ty i twoje dzieci weźmiecie udział w podziale stanowisk i łupów, dopuścimy cię do prowadzonej przez nas grabieży polskiego państwa+. Taki model awansu społecznego był w związku sowieckim i PRL-u" - mówił.

Wskazał, że PO i Nowoczesna proponują powszechny dostęp do dobrej edukacji publicznej. "Żeby dzieci z biedniejszych rodzin, z biedniejszych regionów nie były skazane na niezasłużoną porażkę - chcemy i musimy im pomóc" - oświadczył Schetyna.

Zapowiedział, że w szkole, którą chcą w Polsce budować obie partie, każde dziecko będzie miało gwarancję: pełnej edukacji, opieki, ciepłego posiłku, aktywności sportowej oraz będzie mogło rozwijać talenty i zainteresowania. Jak dodał, w szkołach podstawowych zostaną zlikwidowane ciężkie tornistry, bo wszystkie prace domowe będą odrabiane w szkole, pod okiem nauczyciela.

Schetyna podkreślił, że PO i Nowoczesna chcą również przywrócić prestiż nauczycieli, poprzez podniesienie pensji oraz otwarcie im ścieżek zawodowego awansu.

Jak mówił, program będzie realizowany we współpracy z samorządami, którym proponuje program "złotówka za złotówkę". "Do każdej złotówki z budżetu miasta, gminy, czy województwa wydanej na wyższe pensje dla nauczycieli, na posiłki i zajęcia dodatkowe dla uczniów, na pomoce naukowe, na nowe budynki szkolne, zobowiązujemy się dołożyć złotówkę z budżetu państwa" - zadeklarował Schetyna.

Lider PO zaproponował również bezpłatny bilet komunikacji publicznej dla wszystkich dzieci i uczącej się młodzieży.

Schetyna poinformował, że PO i Nowoczesna chce pomóc również seniorom. "Uczynimy z opieki nad seniorami obligatoryjne zadanie dla wszystkich samorządów w Polsce" - zapowiedział. W każdym mieście i w każdej gminie - jak mówił - zostaną stworzone centra opieki nad ludźmi starszymi. Zapowiedział także, utworzenie numeru, pod którym osoby starsze będą mogły przez całą dobę uzyskać natychmiastową pomoc m.in. lekarską.

Kolejnym punktem, o którym mówił Schetyna, był problem smogu. Propozycją Koalicji Obywatelskiej jest nałożenie na władze państwowe obowiązku dbania o jakość powietrza realizowane ramach krajowego programu ochrony powietrza. "W ramach tego programu na sfinansowanie poprawy jakości powietrza w Polsce zostanie przeznaczone 0,5 proc. PKB - na dzisiaj jest to 9 mld zł" - mówił szef PO. W tym punkcie zawiera się również zakończenie importu śmieci z Europy i Azji do Polski.

Jako kolejne punkty Schetyna wymienił dokończenie projektów realizowanych za czasów rządów PO-PSL budowy lub remontów dróg lokalnych tzw. "schetynówek" i budowy obiektów sportowych tzw. "orlików". "Tylko w latach 2009-2012 udało nam się zbudować lub wyremontować ponad 3800 km dróg lokalnych i zbudować 2600 boisk piłkarskich w większości polskich gmin" - mówił. "Musimy ten program dokończyć tak, żeby mieszkańcy każdego regionu w Polsce mogli jeździć po bezpiecznych drogach lokalnych, a dzieci w każdej gminie miały prawdziwe boisko i mogły z niego korzystać".

Ostatnim punktem, o którym mówił Schetyna, było zakończenie dwuwładzy w województwach, czyli koniec dublowania się obowiązków marszałków województw i wojewodów. "Nie będzie dublowania obowiązków urzędów wojewódzkich i marszałkowskich. Konsekwentnie wprowadzimy zasadę - jeden gospodarz w regionie i będzie to gospodarz samorządowy" - mówił. "Centra zarządzania kryzysowego, pełen nadzór nad służbami ratującymi życie i majątek ludzi dotkniętych przez żywioł - to wszystko trafi do urzędów marszałkowskich" - dodał.