Kandydat Koalicji Obywatelskiej Rafał Trzaskowski w I turze wygrał wybory na prezydenta Warszawy, uzyskując 56,67 proc. głosów. Kandydat Zjednoczonej Prawicy Patryk Jaki otrzymał 28,53 głosów – podała w środę Państwowa Komisja Wyborcza.
      
            Jak podała PKW na stronie internetowej na Trzaskowskiego głosowało 505 187 osób, na Jakiego - 254 324.

Na trzecim miejscu znaleźli się Jan Śpiewak (komitet Wygra Warszawa) oraz Marek Jakubiak (Kukiz’15); obaj dostali po 2,99 proc. głosów. Głosowało na nich po ponad 26,6 tys. wyborców.

Na kolejnym miejscu znalazła się Justyna Glusman (Miasto Jest Nasze – Ruchy Miejskie) z wynikiem 2,32 proc. (20 643 głosów); Andrzej Rozenek (SLD Lewica Razem) zdobył 1,5 proc. (13 370 głosów).

Za kandydaturą Janusza Korwin-Mikkego (KWW Wolność w Samorządzie) głosowało 1,29 proc. wyborców (11 516 głosów), a za kandydaturą Jacka Wojciechowicza (KWW Jacka Wojciechowicza Akcja Warszawa) 1,01 proc. warszawiaków (9002 głosy).

Piotr Ikonowicz (KWW Sprawiedliwości Społecznej Piotra Ikonowicza) uzyskał - 0,82 proc. (7271 głosów). Sławomir Antonik (Bezpartyjni Samorządowcy) - 0,72 proc. (6457 głosów); Paweł Tanajno (KWW Odkorkujemy Warszawę, RIGCz, Tanajno, Hawajska+) - 0,42 proc. (3745 głosów).

Jakub Stefaniak (PSL) zdobył poparcie na poziomie 0,31 proc. (2793 głosy); Jan Potocki (II Rzeczpospolita Polska) - 0,24 proc. (2117 głosów), a Krystyna Krzekotowska (KW Światowego Kongresu Polaków) - 0,18 proc. (1604 głosów).

Z oficjalnego protokołu Miejskiej komisji wyborczej w Warszawie wynika, że liczba głosów ważnych oddanych łącznie na wszystkich kandydatów wyniosła 891 tys. 378.