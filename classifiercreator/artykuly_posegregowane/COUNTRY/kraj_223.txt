W sprawie bonifikat presja mieszkańców i wyborców, również PO, sprowadziła na ziemię prezydenta stolicy Rafała Trzaskowskiego - ocenił radny PiS Sebastian Kaleta. Zdaniem b. kandydata na prezydenta miasta Patryka Jakiego PO trafiła w pułapkę, z której nie potrafiła się wydostać.
      
            W ubiegłym tygodniu Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS. W połowie października - przed wyborami samorządowymi - rada miasta przyjęła uchwałę ustającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku.

Trzaskowski poinformował we wtorek, że zwróci się o zwołanie sesji Rady Miasta w środę i będzie rekomendował powrót do bonifikaty 98 proc. przy przekształceniu prawa użytkowania wieczystego w prawo własności.

Przewodniczący komisji weryfikacyjnej ds reprywatyzacji w Warszawie i były kandydat na prezydenta stolicy Patryk Jaki ocenił na wtorkowej konferencji prasowej, że Platforma Obywatelska "trafiła w pułapkę, z której nie potrafiła się wydostać".

Dodał, że sprawę obniżenia bonifikaty nagłaśniała grupa radnych PiS, którzy byli związani z nim w czasie kampanii wyborczej, a zapowiedź wycofania się z obniżki bonifikaty, to jest bardzo dobra wiadomość. "Okazuje się, że nasza grupa, która ukształtowała się podczas kampanii wyborczej, potrafi działać skutecznie po wyborach" - powiedział Jaki.

Również Kaleta - wiceszef komisji weryfikacyjnej i stołeczny radny - mówił, że od momentu złożenia projektu uchwały ws. bonifikaty radni PiS bardzo głośno alarmowali mieszkańców, że "prezydent miasta Rafał Trzaskowski z radnymi PO próbują dobrać się do kieszeni mieszkańców wbrew temu, co sami uchwalili trzy dni przed wyborami".

Kaleta dodał, że "presja mieszkańców zapewne i wyborców również PO, sprowadziła na ziemię Rafała Trzaskowskiego, że tę wystawioną po pieniądze mieszkańców rękę wycofał". "Ale obawiam się, że jest to tymczasowe, ponieważ wiemy, że przygotowuje on kolejne podwyżki" - powiedział radny PiS.

Jego zdaniem, Trzaskowski wycofuje się z obniżenia bonifikaty po "silnej rekomendacji przewodniczącego PO Grzegorza Schetyny i posła Marcina Kierwińskiego".