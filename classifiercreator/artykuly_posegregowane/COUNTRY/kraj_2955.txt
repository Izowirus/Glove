Warszawa, 14.02.2018. Lider Kukiz'15 Paweł Kukiz podczas konferencji prasowej w Sejmie, 14 bm. dotyczącej ustaleń Klubu Kukiz'15 po spotkaniu z nowym ministrem zdrowia Łukaszem Szumowskim. (ls/doro) Archiwum fot. PAP/Leszek Szymański
                                        

            Jestem zwolennikiem pluralizmu - powiedział w poniedziałek lider ruchu Kukiz'15 Paweł Kukiz, pytany o to, kogo ruch wystawi w wyborach na prezydenta Warszawy. Przyznał jednak, że on sam "lubi" lidera stowarzyszenia Wolne Miasto Warszawa Jana Śpiewaka.
      
            Śpiewak już kilka tygodni temu wyraził chęć startu w wyborach na prezydenta Warszawy; jego poparcie rozważają m.in. Partia Razem oraz Kukiz'15.

W tym kontekście lider ruchu Kukiz'15 Paweł Kukiz został zapytany w poniedziałek w Polsat News, kogo ruch będzie wspierać w wyborach prezydenckich w Warszawie i czy będzie to Jan Śpiewak. "Uważam Jana Śpiewaka za bardzo sympatycznego, bardzo rzetelnego chłopaka, który jest z całą pewnością zakochany w mieście" - powiedział Kukiz.

"Natomiast, jaką będziemy wystawiać kandydaturę, kogo będziemy wspierać? Ja jestem raczej zwolennikiem pluralizmu" - zaznaczył lider Kukiz'15. "Uważam, że - jeżeli np., pięć chce osób z Kukiz’15 startować na fotel prezydenta Warszawy - to niech startują" - wyjaśnił lider ruchu.

Dopytywany, czy wicemarszałek Sejmu Stanisław Tyszka chce startować, Kukiz przyznał, że "są takie słuchy". "Słyszałem także poseł (Marek) Jakubiak myślał o starcie na to stanowisko" - dodał. "A ja lubię Śpiewaka" - stwierdził Kukiz. Jak mówił, na tym polega czar JOW-ów, że "tak naprawdę wybierają ludzie".

Do tej pory swych kandydatów na prezydenta Warszawy zaprezentowali: PiS i Zjednoczona Prawica (wiceminister sprawiedliwości, szef komisji weryfikacyjnej Patryk Jaki) oraz "Koalicja Obywatelska" PO i Nowoczesnej (poseł PO Rafał Trzaskowski), PSL (rzecznik partii Jakub Stefaniak). Kandydować chce ponadto b. wiceprezydent Warszawy Jacek Wojciechowicz.

Pierwsza tura wyborów samorządowych może się odbyć w jedną z trzech niedziel: 21 października, 28 października lub 4 listopada br. W wyborach wybierzemy wójtów, burmistrzów i prezydentów miast, a także rady gmin i powiatów oraz sejmiki województw. Kampania wyborcza rozpoczyna się w dniu zarządzenia wyborów.