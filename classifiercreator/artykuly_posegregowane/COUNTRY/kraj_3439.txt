Warszawa, 25.04.2018. Liderka protestu opiekunów osób niepełnosprawnych Iwona Hartwich (C) podczas konferencji prasowej w Sejmie, 25 bm. Komitet Rodziców Osób Niepełnosprawnych od 18 kwietnia br. protestuje w Sejmie domagając się wprowadzenia m.in. dodatku rehabilitacyjnego dla osób niezdolnych do samodzielnej egzystencji po ukończeniu 18. roku życia. (nlat) PAP/Leszek Szymański PAP © 2018 / Leszek Szymański
                                        

            Było światełko w tunelu, ale zniknęło – powiedziała Iwona Hartwich z Komitetu Protestacyjnego Rodziców Osób Niepełnosprawnych, komentując konferencję prasową minister rodziny Elżbiety Rafalskiej. Protestujący nie kryli niezadowolenia i rozczarowania ze słów szefowej MRPiPS.
      
            Kontynuujemy protest w Sejmie; będziemy z naszymi dziećmi walczyć dalej o ich godne życie - zadeklarowali rodzice i opiekunowie osób niepełnosprawnych, którzy od ponad tygodnia przebywają w gmachu parlamentu. Zaapelowali też o wsparcie poprzez piątkową pikietę przed Sejmem.

"Czujemy się bardzo rozgoryczone dzisiejszą konferencją pani minister Rafalskiej. Miałyśmy nadzieję, że po tym spotkaniu rzeczywiście problemy naszych dzieci, osób pełnoletnich, niepełnosprawnych od urodzenia, zostaną zrozumiane i te podstawowe potrzeby zrealizowane, te głodowe świadczenia wzrosną. Chodzi o dodatek 500 zł. Niestety tak się nie stało, protest trwa dalej" - powiedziała na konferencji prasowej jedna z protestujących Aneta Rzepka.

Dodała, że protestujący mają "propozycję dla polityków PiS, dla pana premiera, pani minister Rafalskiej". "Niedługo majówka, niech spokojnie sobie jadą na majówkę, niech sobie grillują, kiełbaski i tak dalej, a my będziemy z naszymi dziećmi walczyć dalej o ich godne życie" – powiedziała Rzepka.

W środę przed południem protestujący w Sejmie rozmawiali na zamkniętym spotkaniu z minister Rafalską. Przedstawili wówczas propozycję kompromisu, przewidującą wprowadzenie od maja br. dodatku "na życie" dla niepełnosprawnych w wysokości 300 zł miesięcznie, od stycznia 2019 r. – 400 zł i od czerwca 2019 r. – 500 zł. Chcą też zrównania wysokości renty socjalnej z minimalną rentą z tytułu całkowitej niezdolności do pracy już od maja tego roku. Po spotkaniu protestujący ocenili, że "jest nadzieja" na porozumienie i wskazywali, że oczekują na decyzję rządu.



Kilka godzin później szefowa MRPiPS Elżbieta Rafalska podczas konferencji w Centrum Partnerstwa Społecznego "Dialog" oceniła m.in., że propozycja środowisk protestujących w Sejmie "nie jest odmienna od wcześniejszej, tylko trochę zmodyfikowana", a realizacja wszystkich postulatów "dalej różnicowałaby sytuację osób niepełnosprawnych".

Protestujący, którzy oglądali konferencję w Sejmie, nie kryli niezadowolenia i rozczarowania ze słów szefowej MRPiPS.

"My już nie wierzymy rządowi PiS", "pan (prezes PiS Jarosław) Kaczyński nie chce pomóc osobom niepełnosprawnym", "było światełko w tunelu, ale zniknęło" - komentowali rodzice osób niepełnosprawnych i ich podopieczni. Protestujący przerwali oglądanie konferencji w trakcie jej trwania.

Rodzice i opiekunowie osób niepełnosprawnych wraz z ich podopiecznymi, którzy protestują w Sejmie od 18 kwietnia, domagają się realizacji dwóch głównych postulatów. Pierwszy z nich to wprowadzenie dodatku rehabilitacyjnego dla osób niepełnosprawnych, niezdolnych do samodzielnej egzystencji po ukończeniu 18. roku życia w kwocie 500 złotych miesięcznie bez kryterium dochodowego; dodatek miałby nie być wliczany do dochodu osoby niepełnosprawnej.



Drugi to zrównanie kwoty renty socjalnej z najniższą rentą z ZUS z tytułu całkowitej niezdolności do pracy wraz ze stopniowym podwyższaniem tej kwoty do równowartości minimum socjalnego obliczonego dla gospodarstwa domowego z osobą niepełnosprawną.