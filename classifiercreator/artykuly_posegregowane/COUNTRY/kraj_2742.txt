Marszałek Sejmu zwołał na sobotę Prezydium Sejmu i Konwent Seniorów, które podejmą decyzję o zwołaniu nadzwyczajnego posiedzenia Sejmu - poinformował w piątek wicemarszałek Sejmu, szef klubu PiS Ryszard Terlecki. Według CIS wstępny termin tego posiedzenia to środa 27 czerwca.
      
            "Marszałek Sejmu zwołał na jutro Prezydium Sejmu i Konwent Seniorów, które podejmą decyzję o zwołaniu nadzwyczajnego posiedzenia Sejmu" - napisał w piątek na Twitterze wicemarszałek Terlecki.

Według informacji PAP prezydium ma się zebrać o godz. 12, a konwent o godz. 12.15.

O tym, że wstępna data dodatkowego posiedzenia Sejmu to 27 czerwca, poinformowało PAP Centrum Informacyjne Sejmu. Jak zastrzegł jednak dyrektor Centrum Informacyjnego Sejmu Andrzej Grzegrzółka, ostateczna decyzja dotycząca terminu oraz porządku obrad zostanie podjęta po sobotnim posiedzeniu Prezydium Sejmu i Konwentu Seniorów.

"Strona rządowa zasygnalizowała potrzebę podjęcia pilnych prac legislacyjnych, co wiązałoby się z dodatkowym posiedzeniem Sejmu w nadchodzącym tygodniu. Wśród kwestii, którymi w trybie nadzwyczajnym mieliby zająć się posłowie, są m.in. zmiany w przepisach związane z serią pożarów składowisk odpadów" - powiedział dyrektor CIS.

Komitet Stały Rady Ministrów poinformował PAP, że na czwartkowym posiedzeniu został przyjęty projekt nowelizacji ustawy o odpadach oraz projekt nowelizacji ustawy o Inspekcji Ochrony Środowiska przygotowane przez resort środowiska. W piątek oba projekty zostały przyjęte w trybie obiegowym przez Radę Ministrów i skierowane w trybie pilnym do Sejmu. Według resortu środowiska mają one ukrócić nieprawidłowości w gospodarce odpadowej w Polsce.

Niewykluczone, że podczas dodatkowego posiedzenia Sejm zajmie się również projektem dotyczącym suszy, jeśli wpłynąłby on do Sejmu. O takiej możliwości powiedziała PAP wicemarszałek Sejmu Małgorzata Kidawa-Błońska (PO).

Dodała, że zgodnie z regulaminem Sejmu na najbliższym posiedzeniu posłowie powinni zająć się wnioskiem PO i Nowoczesnej o odwołanie marszałka Sejmu Marka Kuchcińskiego. "My w PO chcielibyśmy, aby Sejm zajął się wnioskiem jak najszybciej i takie zdanie przedstawię też pozostałym członkom prezydium, ale co zostanie ostatecznie ustalone, tego nie wiem" - dodała.

Wniosek o odwołanie marszałka Sejmu został złożony 15 czerwca. Według Regulaminu Sejmu rozpatrzenie wniosku o odwołanie marszałka Sejmu i poddanie go pod głosowanie następuje na najbliższym posiedzeniu Sejmu przypadającym po upływie 7 dni od dnia jego złożenia, nie później jednak niż w terminie 45 dni od dnia złożenia wniosku.