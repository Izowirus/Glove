Polacy są coraz bardziej świadomi cierpienia zwierząt, ale nadal mamy gigantyczną lekcję do odrobienia - ocenia pełniąca społeczną funkcję rzecznika praw zwierząt adwokat Karolina Kuszlewicz. "Niektórzy zapominają, że prawo chroni wszystkie zwierzęta kręgowe, a nie tylko psy i koty" - dodaje.
      
            Mec. Kuszlewicz w połowie września została rzecznikiem ds. ochrony praw zwierząt. Funkcję tę stworzyło w swojej strukturze Polskie Towarzystwo Etyczne zainspirowane debatą podjętą przez Klub Gaja. "Funkcja ta ma charakter społeczny i symboliczny. Mamy nadzieję, że w ten sposób zasygnalizujemy, że taki urząd powinien istnieć w przyszłości na szczeblu państwowym, instytucjonalnym" - mówi PAP Kuszlewicz.

Kuszlewicz jako adwokat często współpracuje z organizacjami pozarządowymi zajmującymi się ochroną zwierząt, m.in. walczyła przed Sądem Najwyższym w 2016 r. o ochronę karpi sprzedawanych bez wody. SN orzekł wówczas, że transportowanie i przetrzymywanie ryb w pojemnikach bez wody i przenoszenie ich w workach foliowych może być uznane za znęcanie się nad nimi oraz przypomniał, że uśmiercanie ryb powinno odbywać się w sposób humanitarny.

Rzeczniczka zapowiada, że będzie podejmowała kolejne sprawy, które mogą mieć przełomowe znaczenie dla stosowania i rozumienia przepisów o ochronie zwierząt. Zamierza też zajmować stanowiska w bieżących sprawach. "Chcemy uruchomić platformę edukacyjną, w której będą przedstawiane nasze stanowiska prawno-etyczne i apele dotyczące np. koniecznych zmian w prawie" - zapowiada. Od przyszłego roku rzeczniczka w różnych miastach w Polsce zorganizuje spotkania i warsztaty z zakresu prawno-etycznej relacji człowieka ze zwierzęciem.

Kuszlewicz, pytana, jak jej zdaniem zmienia się świadomość Polaków o prawach zwierząt, oceniła, że jest ona coraz większa.

"Może to nie jest bezpośredni wskaźnik, ale świadczy o tym np. coraz większa liczba osób decydujących się na niejedzenie mięsa ze względów etycznych oraz rosnąca liczba knajpek wegetariańskich i wegańskich. Dostrzegam też pewne pozytywne zmiany w ściganiu przestępstw przeciwko zwierzętom - jeszcze kilka lat temu zgłoszenie takich przypadków spotykało się z pewnym oportunizmem lub lekceważeniem ze strony policji, dziś takie postawy funkcjonariuszy są coraz rzadsze, a organy ścigania poważniej traktują przestępstwa przeciw zwierzętom. Chociaż moim zdaniem nadal jest to dalekie od poziomu, który określiłabym jako dobry lub przyzwoity" - ocenia rzeczniczka.

Wskazuje, że osoby prywatne są bardziej skłonne do reagowania na przemoc wobec zwierząt. "Polacy są coraz bardziej empatyczni i świadomi cierpienia zwierząt. Ale prawda jest też taka, że mamy gigantyczną lekcję do odrobienia, dopiero musimy zbudować szeroką systemową świadomość w zakresie ochrony zwierząt. Zmiany następują, ale droga jest długa. Pamiętajmy, że zwierzęta nie są monolitem, powinniśmy zatem dostrzegać rozmaite problemy związane z ich ochroną. Wśród nich można wymienić zarówno kwestię kotów wolno żyjących, z którymi niestety często zarządcy budynków walczą, jak i coroczny okrutny sezon polowania na ptaki, podczas którego giną tysiące zwierząt. Wszystko to obszary mojego zainteresowania" - dodaje.

Zdaniem Kuszlewicz ważne, by organy ścigania pamiętały, że ustawa o ochronie zwierząt obejmuje wszystkie zwierzęta kręgowe, a nie tylko psy i koty. "Bardzo często zapomina się, że na mocy tych przepisów chronione są także np. ryby lub ptaki i nad tymi zwierzętami także nie należy się znęcać" - podkreśla.

"Z kolei gdy patrzymy na sytuację zwierząt w perspektywie historycznej, np. w ciągu ostatnich dwustu lat, to możemy stwierdzić, że w Polsce cierpi teraz więcej zwierząt. Jest to oczywiście spowodowane rozwinięciem się hodowli przemysłowej i warunkami, w jakich zwierzęta są tam przetrzymywane" - zwraca uwagę Kuszlewicz.

"W publicznej debacie często podkreślam potrzebę wypracowania nowej, dojrzałej granicy między dopuszczalnym wykorzystywaniem zwierzęcia przez człowieka a prawami zwierząt. Granica ta bardzo powoli, ale systematycznie, przesuwa się na korzyść zwierząt. Oczywiście z poziomu prawa nie zakażemy dziś w ogóle wykorzystywania zwierząt, ale możemy realnie je ograniczyć, eliminując np. udział zwierząt w cyrkach czy hodowanie zwierząt na futra. Są to sfery kompletnie dziś zbyteczne dla funkcjonowania społeczeństwa. Dlatego powinny znaleźć się poza nawiasem legalności.

"Patrząc na nasz system prawny, stwierdzam, że ochrona zwierząt dziś jest fragmentaryczna i niekonsekwentna. Z jednej strony mamy bardzo ważną zasadę humanitarnego traktowania każdego zwierzęcia, wyrażoną w art. 5 ustawy o ochronie zwierząt, z drugiej – np. dozwolony prawnie ubój rytualny polegający na zabijaniu zwierzęcia w pełni świadomego. Ważny jest również język prawa, a także orzecznictwa sądowego w odniesieniu do zwierząt. W prawie łowieckim zwierzęta nazywa się zwierzyną, zupełnie inaczej niż w ustawie o ochronie zwierząt, gdzie mowa o zwierzęciu jako istocie czującej, zdolnej do odczuwania cierpienia. Ale z drugiej strony niedawno zapadł wyrok uznający, że więź człowieka z jego psem jest na tyle wartościowa, że zasługuje na ochronę z tytułu dóbr osobistych.

"Zwierzęta towarzyszące człowiekowi i w jakiś sposób mu bliskie często taktowane są z empatią. Jednak w tej sferze, w której używane są funkcjonalnie i biznesowo, nadal jest bardzo źle" - ocenia. Jej zdaniem konieczne jest m.in. zakazanie wykorzystywania zwierząt w celach rozrywkowych, ograniczenie sprzedaży zwierząt, zwłaszcza w sklepach zoologicznych, oraz wprowadzenie zakazu trzymania psów na łańcuchu.