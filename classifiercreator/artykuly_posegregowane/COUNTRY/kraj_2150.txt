Prezydent Andrzej Duda wskazał szefa Sztabu Generalnego WP gen. broni Rajmunda Andrzejczaka jako osobę przewidzianą do mianowania na stanowisko Naczelnego Dowódcy Sił Zbrojnych - poinformowało w czwartek PAP BBN. Wręczenie aktu wskazania odbędzie się 15 sierpnia, w święto Wojska Polskiego.

      
            Postanowienie prezydenta zostało wydane na wniosek premiera Mateusza Morawieckiego.

BBN podkreśla, że wskazanie Szefa Sztabu Generalnego WP jest zgodne z założeniami przygotowanej przez Ministerstwo Obrony Narodowej we współpracy z BBN reformy systemu kierowania i dowodzenia Siłami Zbrojnymi RP.

Zgodnie z ustawą o powszechnym obowiązku obrony Rzeczypospolitej Polskiej, prezydent RP jako zwierzchnik Sił Zbrojnych, na wniosek Prezesa Rady Ministrów wskazuje osobę przewidzianą do mianowania na stanowisko Naczelnego Dowódcy Sił Zbrojnych.

Naczelny Dowódca Sił Zbrojnych, zgodnie z konstytucją, mianowany jest na czas wojny przez prezydenta, na wniosek premiera; dowodzi Siłami Zbrojnymi oraz innymi jednostkami organizacyjnymi podporządkowanymi mu zgodnie z narodowymi planami użycia Sił Zbrojnych do obrony państwa.

Gen. Andrzejczak funkcję szefa Sztabu Generalnego WP pełni od 3 lipca.