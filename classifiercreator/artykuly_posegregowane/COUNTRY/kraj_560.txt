To rewolucja w przygotowaniu polskich pilotów samolotów bojowych – powiedział prezydent Andrzej Duda w sobotę w Dęblinie podczas ceremonii nadania imienia nowym samolotom szkolnym w polskim lotnictwie. Małżonka prezydenta Agata Kornhauser-Duda nadała samolotom M-346 imię Bielik.
      
            „To była gigantyczna operacja, która zmienia zupełnie oblicze Szkoły Orląt, i pod względem infrastrukturalnym i szkoleniowym, a także prowadzi do zmiany oblicza polskiego lotnictwa” – powiedział prezydent gratulując lotnikom wdrożenia nowego systemu szkolenia pilotów. Jak dodał: „To rewolucja w przygotowaniu polskich pilotów samolotów bojowych

do tego, aby móc pilotować samoloty F-16”.

Duda podkreślił, że polskie lotnictwo otrzymało najnowocześniejszy system szkolenia, jaki jest na świecie, którego podstawowym elementem jest samolot M-346. „Wygląda jak pisklę orła, trochę podrośnięte, taki bielik, tak, że nazwa adekwatna” – powiedział.

Prezydent wyraził nadzieję, że w Polsce szybko zjawi się kolejna partia tych samolotów i w Dęblinie powstanie „szkoleniowa eskadra”, która będzie służyła nie tylko polskiemu lotnictwu.

„Dzięki temu szkolenie w naszej Szkole Orląt, szkole lotniczej z wielką tradycją, stuletnią tradycją polskiego lotnictwa, będzie mogło być realizowane nie tylko dla naszych pilotów, ale że wrócimy do chlubnej tradycji szkolenia pilotów z różnych stron świata, z państw NATO, tych naszych towarzyszy broni, którzy także korzystają z samolotów F-16” – powiedział Duda.

„Jest to wielka satysfakcja, że na stulecie odzyskania przez Polskę niepodległości i na 100-lecie polskiego lotnictwa wojskowego ten niezwykle istotny skok modernizacyjny w dziejach naszego lotnictwa właśnie zostaje dokonany” – podkreślił prezydent.

Polskie Siły Powietrzne dysponują obecnie ośmioma samolotami M-346 Bielik. Wyposażone jest w nie 4 Skrzydło Lotnictwa Szkolnego w Dęblinie, w którym praktyczne szkolenie przechodzą podchorążowie Lotniczej Akademii Wojskowej, nazywanej Szkołą Orląt. W marcu tego roku podpisana została umowa na zakup kolejnych czterech takich samolotów, z opcją na dalsze cztery.