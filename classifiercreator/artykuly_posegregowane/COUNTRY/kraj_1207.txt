Mieszkańcy Katowic po raz kolejny pokazali, że chcą Katowic bezpartyjnych; będziemy je dalej budowali wspólnie, ponad podziałami - powiedział w niedzielę po ogłoszeniu sondażowych wyników wyborów prezydent Katowic Marcin Krupa.
      
            Według opublikowanego w niedzielę wieczorem sondażu Ipsos dla TVP, TVN i Polsatu, urzędujący od 2014 r. prezydent Katowic Marcin Krupa popierany m.in. przez PiS i SLD uzyskał reelekcję już w pierwszej turze - poparło go 51,1 proc. wyborców.

"Dziękuję mieszkańcom Katowic, że po raz kolejny zaufali komitetowi +Forum Samorządowe i Marcin Krupa+. Po raz kolejny pokazali, że chcą Katowic bezpartyjnych i tak będziemy je budowali - wspólnie, ponad podziałami" - powiedział prezydent podczas swojego wieczoru wyborczego.

"Katowice to wielka sprawa, stolica metropolii, którą zbudowaliśmy 1,5 roku temu. Warto to rozwijać dla dobra nas wszystkich" - dodał.

Według Ipsos pozostali kandydaci uzyskali: Jarosław Makowski (KKW Platforma.Nowoczesna Koalicja Obywatelska) - 24,4 proc., Jarosław Gwizdak (KW Prawo do Katowic) - 11,1 proc., Ilona Kanclerz (KW Śląskiej Partii Regionalnej) - 7,7 proc., Adam Słomka (Konfederacja - Ruch Kontroli Władzy) - 2,5 proc., Jakub Kalus (Ruch Narodowy) - 2 proc., i Mirosław Korbasiewicz (Stronnictwo Pracy) - 1,2 proc.

Krupa, który sprawuje urząd prezydenta Katowic od 2014 r., startował z ramienia lokalnego komitetu wyborczego „Forum Samorządowe i Marcin Krupa". W kwietniu br. Krupę poparła Zjednoczona Prawica, co ogłosił prezes PiS Jarosław Kaczyński. Do głosowania na Krupę wezwał też kandydat komitetu SLD Lewica Razem Henryk Moskwa, który na kilkanaście dni przed wyborami oświadczył, że rezygnuje z ubiegania się o urząd prezydenta.

Krupa pytany o to, czy poparcie prezesa Kaczyńskiego pomogło mu wygrać w pierwszej turze, powiedział: "Marcina Krupę może poprzeć każdy, kto chce dobra dla tego miasta, poparcie mam z lewej i prawej strony, ale idę na wprost".

Krupa dziękował rodzinie, drużynie "Forum Samorządowego" oraz swoim kontrkandydatom. "Te dyskusje, które toczyliśmy na temat miasta, były naprawdę rzetelne i dobre. Niewykluczone, że siądziemy razem do stołu i pomyślimy, jakie zadania z ich programów wyborczych moglibyśmy jeszcze zrealizować w naszym mieście" - powiedział.

Potencjalne zwycięstwo już w pierwszej turze uznał za "ogromny mandat zaufania, którego nie chce zawieść". "Przede mną kolejne 5 lat ciężkiej pracy na rzecz naszego miasta, na rzecz naszych mieszkańców, ale dla kogo to robimy? Dla młodych. Chcę, by mój syn i moja córka mieszkali w Katowicach, tu dostali dobrą pracę i mogli działać dla dobra wspólnego" - oświadczył Marcin Krupa.

"W następnej kadencji priorytetów jest bardzo dużo. To kontynuacja działań rozpoczętych 4 lata temu, ale trzeba też pamiętać o nowym, dziesięciopunktowym planie dla miasta, trochę bardziej szczegółowym, który teraz chcę realizować" - dodał.

Marcin Krupa swój program wyborczy zarówno w poprzednich, jak i w obecnych wyborach przedstawiał w punktach, nazywając "umową z mieszkańcami Katowic". Za sukces mijającej kadencji uważa zwiększenie budżetu obywatelskiego, zapewnienie blisko 1500 mieszkań na tani wynajem, rozpoczęcie budowy centrów przesiadkowych, przyciągnięcie do Katowic ważnych międzynarodowych wydarzeń, jak zaplanowany na grudzień tego roku szczyt klimatyczny czy przyszłoroczny szczyt antydopingowy. Ubolewa, że nie udało się sfinalizować budowy Centrum Nauki i ukończyć budowy obiecywanych basenów.

W razie wygranej w wyborach zapowiadał m.in. zwiększenie budżetu obywatelskiego, wprowadzenie karty mieszkańca, uprawniającej katowiczan m.in. do tańszego parkowania i zniżek w miejskich instytucjach. Chce też stworzyć miejsca upamiętniające w nowoczesnej formule słynnych mieszkańców miasta - kompozytora Wojciecha Kilara i himalaistę Jerzego Kukuczkę.