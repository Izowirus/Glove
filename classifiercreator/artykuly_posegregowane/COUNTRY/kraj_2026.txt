Warszawa, 18.08.2018. Szef sztabu wyborczego PiS Tomasz Poręba podczas konferencji prasowej, 18 bm. w Warszawie. (nlat)  Archiwum PAP/Radek Pietruszka 
                                        

            Czeka nas bardzo trudna kampania wyborcza, ale będziemy robić wszystko, aby zmobilizować naszych wyborców; od poniedziałku politycy PiS ruszają w Polskę z maratonem programowym, na początek Mazowsze - zapowiedział w rozmowie z PAP szef sztabu wyborczego PiS Tomasz Poręba.
      
            Zgodnie z rozporządzeniem premiera Mateusza Morawieckiego, wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.

"Czeka nas bardzo trudna kampania wyborcza, bowiem po drugiej stronie mamy agresywnego, wściekłego i niemerytorycznego przeciwnika, który nie jest zainteresowany żadną rozmową czy konfrontacją na programy, tylko awanturą" - ocenił w rozmowie z PAP Poręba.

"Będziemy jednak robić wszystko, aby zmobilizować naszych wyborców, bo nie jest tak, że już wszystko wygraliśmy. Musimy dalej bardzo ciężko pracować, walczyć, by tę kampanię samorządową wygrać. Naszym celem jest, aby rządzić po tej kampanii w jak największej liczbie regionów. To jest dla nas najważniejsze" - podkreślił.

Szef sztabu wyborczego PiS zapowiedział jednocześnie, że od poniedziałku ugrupowanie rusza z "maratonem programowym". "Od poniedziałku we wszystkich stolicach województw najważniejsi politycy PiS będą prezentować nasz program dla regionów. Przedstawimy najważniejsze punkty programowe, będą one dotyczyć m.in. komunikacji czy rozwoju infrastruktury społecznej" - powiedział szef sztabu wyborczego.

"W tym tygodniu odbędziemy 16 takich spotkań, czyli 3-4 dziennie, a maraton programowy zaczniemy od Mazowsza, od Radomia" - dodał.

Jak mówił Poręba, na początku września w Warszawie odbędzie się duża konwencja wyborcza Prawa i Sprawiedliwości z udziałem prezesa Jarosława Kaczyńskiego, który zainauguruje kampanię wyborczą. W wydarzeniu udział wezmą też najważniejsi politycy PiS, m.in. premier Morawiecki.

"Podczas konwencji zostanie zaprezentowane nasze hasło wyborcze, a także nasze pomysły na rozwój Polski samorządowej i to co zamierzamy zrobić na poziomie samorządów. Największy nacisk będziemy kładli na rolnictwo, infrastrukturę czy służbę zdrowia. Na pewno będziemy też dużo mówić o aspiracjach Polaków, o rozwoju, innowacyjności" - zaznaczył.

Zaraz po konwencji ma się rozpocząć kolejny "intensywny" objazd polityków PiS po kraju i spotkania z wyborcami. "To będą setki spotkań naszych polityków - ministrów, posłów, premiera oraz prezesa PiS" - zapowiedział polityk. "Jestem przekonany, że prezes Kaczyński będzie bardzo aktywny w kampanii wyborczej, podobnie jak premier Morawiecki oraz jego ministrowie" - dodał.

"W kampanii wyborczej będziemy pokazywać, że jesteśmy godni zaufania, że jesteśmy wiarygodni. Mamy się czym chwalić, mamy o czym opowiadać ludziom, co zrobiliśmy przez ostatnie trzy lata, że dotrzymaliśmy słowa. Będziemy to bardzo mocno promować" - powiedział Poręba.

"Chcemy pokazać wyborcom, że dotrzymujemy słowa w rządzie, dotrzymamy też w samorządzie" - podkreślił.