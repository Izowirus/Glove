PAP/Rafał Guz
                                        

            Pracownicy sądowi otrzymają od 2019 r. po ok. 200 zł podwyżki miesięcznego wynagrodzenia niezależnie od stanowiska - poinformował w piątek PAP wiceminister sprawiedliwości Michał Wójcik. Dodał, że każdy pracownik sądowy otrzyma do świąt Bożego Narodzenia dodatkową kwotę ok. 800 zł nagrody kwartalnej.
      
            Wójcik przekazał też, że Ministerstwo Sprawiedliwości dodatkowo przeznaczy 30 mln zł na nagrodę uznaniową. W ramach tej nagrody - jak powiedział wiceszef MS - "sumiennie i rzetelnie pracujący pracownik" będzie mógł jeszcze przed świętami uzyskać dodatkowo nawet 1,5 tys. zł.

Od poniedziałku trwa protest pracowników sądów polegający m.in. na korzystaniu przez nich ze zwolnień lekarskich. Domagają się oni podwyżki wynagrodzeń.

Przewodnicząca Krajowej Rady Związku Zawodowego Pracowników Wymiaru Sprawiedliwości RP Iwona Nałęcz-Idzikowska poinformowała we wtorek PAP, że w ubiegłym tygodniu do ministra sprawiedliwości Zbigniewa Ziobry zostało wysłane pismo z prośbą o ustalenie terminu spotkania i rozmów z przedstawicielami pracowników sądów. Jak dodała, pismo to pozostało bez odpowiedzi, dlatego we wtorek w kancelarii premiera Mateusza Morawieckiego i w sekretariacie ministra Ziobry złożone zostały kolejne pisma w tej sprawie. Pracownicy sądów domagali się w nich wyznaczenia do 15 grudnia terminu rozmów ze związkami, a w razie braku reakcji ze strony resortu, zapowiadali akcję protestacyjną mającą "na celu uświadomienie społeczeństwa o dramatycznej sytuacji pracowników sądów".

W piątek wiceminister Wójcik poinformował PAP, że w resorcie sprawiedliwości zapadły decyzje o przyznaniu pracownikom sądowym podwyżek wynagrodzeń. "Jeśli chodzi o kwestię wynagrodzeń pracowników sądowych, to podjąłem decyzję, co będzie uchwalone w ustawie budżetowej, że będzie wypłacona podwyżka kwotowa wynosząca ok 200 zł na jedną osobę miesięcznie, bez względu na to jakie zajmuje stanowisko. Czyli rocznie jest to ok. 2,5 tys. zł dodatkowych środków na każdy etat" - zapowiedział Wójcik.

Jak dodał, "każdy pracownik do świąt otrzyma także kwotę ok. 800 zł za ostatni kwartał, bez względu na to jakie stanowisko zajmuje". "Na to wydzieliliśmy kwotę ok 30 mln zł" - podkreślił.

Wójcik poinformował też, że MS udało się pozyskać dodatkowo 30 mln zł na kolejną nagrodę dla pracowników sądów, która zostanie wypłacona jeszcze przed świętami. "To już będzie nagroda o charakterze czysto uznaniowym, biorąca pod uwagę przede wszystkim frekwencję. Decydować o niej będą poszczególni dyrektorzy. Sumiennie i rzetelnie pracujący pracownik sądu może uzyskać w ramach tej nagrody dostać nawet dodatkowe 1,5 tys. zł" - powiedział wiceszef MS.

W rozmowie z PAP wiceszef resortu zapowiedział też, że zamierza we wtorek 18 grudnia spotkać się z organizacjami związkowymi i przedstawić im propozycje dotyczące nowego sposobu wynagradzania pracowników wymiary sprawiedliwości i zaproponuje nowe bardzo ciekawe rozwiązania.

W czwartek Wójcik odpowiadał w Sejmie na pytania posłów ws. protestu pracowników sądów. Był pytany m.in. czy dostrzega skalę zjawiska protestów w sądach oraz czy planowany jest wzrost wynagrodzeń dla pracowników sądów.

Wójcik odparł, że codziennie rozmawia z dyrektorami sądów apelacyjnych na temat odwołanych wokand. Powołując się na dane ze środy wymienił, że w przypadku apelacji białostockiej z 1814 spraw spadło 90, w przypadku apelacji łódzkiej na 4767 spraw spadło 1036 spadło, w przypadku apelacji szczecińskiej na 1629 spraw 194 spadły. Jak mówił, w apelacji rzeszowskiej na 921 spraw 192 spadły, w apelacji krakowskiej na 2719 spraw spadło 410 spadło, w apelacji katowickiej na 3239 spraw spadło 52, a w przypadku apelacji warszawskiej na 1595 spraw spadło 132. "O jakich tysiącach państwo mówicie? Nie ma paraliżu wymiaru sprawiedliwości" - oświadczył wiceszef MS.

Jak dodał, "w 2016 r., kiedy zaczęło rządzić Prawo i Sprawiedliwość to dla pracowników wymiaru sprawiedliwości podniesiono wynagrodzenia średnio o 10 proc". "W kolejnym roku podniesiono wynagrodzenia o 1,3 proc. Jeżeli chodzi o obecny rok to jest podniesione wynagrodzenie o 2 proc., chociaż w sferze budżetowej był zamrożony wskaźnik wzrostu wynagrodzeń" - mówił wiceminister. Jak zaznaczył, w budżecie na przyszły rok jest zapisany wzrost wskaźnika wynagrodzeń o 5 proc.

Poparcie dla postulatów płacowych "wszystkich pracowników sądów powszechnych i administracyjnych" wyrazili we wspólnym oświadczeniu przedstawiciele stowarzyszeń sędziowskich: "Iustitia", "Themis", Ogólnopolskiego Stowarzyszenia Sędziów Sądów Administracyjnych, Stowarzyszenia Sędziów Rodzinnych w Polsce i Forum Współpracy Sędziów.