Warszawa, 14.08.2018. Minister obrony narodowej Mariusz Błaszczak przemawia podczas uroczystego zakończenia Sztafety 100-lecia Niepodległości przed Pomnikiem Armii Krajowej i Polskiego Państwa Podziemnego, 14 bm. 130 żołnierzy i pracowników Wojsk Obrony Terytorialnej pobiegło w sztafecie niepodległości wzdłuż Wisły. Startując ze źródeł i ujścia Wisły, przebiegli łącznie 1 100 kilometrów. (sko)  PAP/Bartłomiej Zborowski
                                        

            Podjąłem decyzję o ustanowieniu dnia 27 września świętem Wojsk Obrony Terytorialnej - ogłosił szef MON Mariusz Błaszczak, który we wtorek w Warszawie wziął udział w zakończeniu "Sztafety 100-lecia Niepodległości". W biegu liczącym 1100 km wzięło udział ok. 130 terytorialsów.
      
            "Podjąłem decyzję o tym, aby ustanowić święto Wojsk Obrony Terytorialnej na dzień 27 września, a więc na dzień, w którym pamiętamy o Polskim Państwie Podziemnym w czasie drugiej wojny światowej" - ogłosił Błaszczak, który dziękował i gratulował żołnierzom i pracownikom WOT za ich wysiłek podczas biegu. Podkreślił też, że sztafeta, która wiązała się z rywalizacją sportową, to między innymi bardzo dobre przesłanie WOT dla ludzi młodych.

"Sztafeta 100-lecia Niepodległości" polegała na tym, że ok. 130 żołnierzy i pracowników WOT, kobiet i mężczyzn podzielonych na dwa zespoły, od 11 sierpnia biegło od źródeł i ujścia Wisły do stolicy Polski. Uczestnicy sztafety biegli parami. Trzymali flagę WOT z wojskowym orłem i symbolem Polski Walczącej na tarczy, którą przekazywali kolejnym uczestnikom po zakończeniu kolejnych etapów, z których każdy liczył po 10 km.

"W Warszawie spotkaliście się w szczególnym miejscu, przy pomniku Polskiego Państwa Podziemnego i Armii Krajowej, który udowadnia, że odzyskana w 1918 roku niepodległość, mimo drugiej wojny światowej i okresu po wojnie, jest żywa do dziś" - mówił Błaszczak.

"Bardzo dziękuję za to, że dla was troska o Niepodległą jest zaszczytem, obowiązkiem, przywilejem i honorem" - dodał minister.

Dowódca Wojsk Obrony Terytorialnej gen. bryg. Wiesław Kukuła, który wyraził szacunek dla polskich patriotów, dzięki którym - jak mówił - Polska jest wolnym krajem, poinformował jednocześnie, że obecnie WOT przekroczył 12 tys. żołnierzy. "Chciałbym zameldować, że równolegle do tej (sztafety) toczy się znacznie dłuższa sztafeta, związana z tworzeniem Wojsk Obrony Terytorialnej, którą zaczęliśmy na przełomie 2016 i 2017 roku. Panie ministrze, pozwoli pan, że zamelduję, że dzisiaj przekroczyliśmy liczebność 12 tysięcy żołnierzy. Mamy więc podwójną okazję, żeby świętować" - powiedział Kukuła.

Wojska Obrony Terytorialnej to piąty - obok Wojsk Lądowych, Sił Powietrznych, Marynarki Wojennej i Wojsk Specjalnych - rodzaj Sił Zbrojnych RP. Ich misją jest obrona i wspieranie społeczności lokalnych, a w czasie wojny wspieranie wojsk operacyjnych w strefie bezpośrednich działań bojowych.

Uroczystość zakończenia "Sztafety 100-lecia Niepodległości", podczas której szef MON wraz z terytorialsami i weteranami II wojny światowej złożył przy pomniku kwiaty, była elementem tegorocznych obchodów święta Wojska Polskiego. Podczas ceremonii żołnierzom WOT dziękował weteran AK Leszek Żukowski "Antek", który w sierpniu 1944 r. walczył m.in. na Woli i na Starym Mieście, a obecnie jest prezesem Światowego Związku Żołnierzy AK.

"Zaprosiliście nas tutaj, co znaczy, że coś o nas wiecie, że doceniacie naszą przeszłość, ale my z kolei doceniamy to, co wy robicie" - mówił kombatant.

W czterodniowej sztafecie WOT od źródeł i ujścia królowej polskich rzek do Warszawy jej uczestnicy mieli do pokonania łącznie 1100 km. W roku 100-lecia odzyskania przez niepodległości - jak podali terytorialsi - był to wyraz ich hołdu dla tych, którzy wywalczyli Polsce wolność.

Wieczorem szef MON weźmie udział również w Apelu Pamięci przy Pomniku Poległych w 1920 r. na Cmentarzu Wojskowym na Powązkach.

15 sierpnia przypada rocznica zwycięskiej dla Polski bitwy w wojnie 1920 roku. Dzień ten został ogłoszony świętem Wojska Polskiego w 1923 r. i pozostawał nim do roku 1947. Później dzień wojska obchodzono 12 października w rocznicę bitwy pod Lenino, by upamiętnić udział w tej batalii dywizji im. Tadeusza Kościuszki. Od 1992 roku święto Wojska Polskiego ponownie jest obchodzone w połowie sierpnia.