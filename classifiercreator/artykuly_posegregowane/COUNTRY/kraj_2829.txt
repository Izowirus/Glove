Poznań, 16.06.2018. Blok mieszkalny na osiedlu Jana III Sobieskiego 23 w Poznaniu gdzie, 16 bm. doszło do wybuchu. Prawdopodobnie przyczyną zdarzenia był wybuch butli z tlenem. Na miejscu działa 11 zastępów straży pożarnej, konieczna też była ewakuacja mieszkańców 11-piętrowego budynku. (jk/nlat) PAP/Jakub Kaczmarczyk ***Zdjęcie do depeszy PAP pt. Poznań/ Wybuch w 11-piętrowym bloku, dwie osoby poszkodowane*** PAP © 2018 / Jakub Kaczmarczyk
                                        

            Upuszczona butla z tlenem była najprawdopodobniej przyczyną wybuchu, do którego doszło w sobotę w bloku na jednym z poznańskich osiedli. W wyniku zdarzenia ranne zostały dwie osoby, jedna trafiła do szpitala; mieszkańców budynku ewakuowano.
      
            Jak powiedział PAP na miejscu zdarzenia bryg. Bartosz Mańczak z poznańskiej straży pożarnej, do wybuchu doszło na parterze 11-piętrowego budynku na os. Jana III Sobieskiego na poznańskim Piątkowie. Według wstępnych ustaleń, mężczyzna niosący butlę z tlenem, służącą do nurkowania, upuścił ją.

"Wybuch tej butli spowodował uszkodzenia konstrukcji przedsionka budynku oraz uszkodzenia w mieszkaniach i na klatce schodowej do czwartego piętra. Są to m.in. uszkodzone szyby i drzwi, drobne wybrzuszenia elementów drewnianych. Po upadku butli doszło do szybkiego wycieku tlenu, co wywołało niewielki pożar" - powiedział.

Ciężej ranna została osoba przenosząca butlę. Z obrażeniami trafiła do szpitala. Druga osoba znalazła się w pobliżu eksplozji przypadkowo. Medycy udzielają jej pomocy na miejscu.

Mańczak wyjaśnił, że strażacy zabezpieczają szyby uszkodzonych wind i przedsionek budynku. Sprawdzone zostaną instalacje. Inspektor nadzoru budowlanego nie stwierdził naruszenia konstrukcji budynku. Ewakuowani mieszkańcy ok. 40 mieszkań prawdopodobnie jeszcze dziś wrócą do siebie.