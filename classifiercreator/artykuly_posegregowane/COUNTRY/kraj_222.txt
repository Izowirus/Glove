Prezydent Warszawy Rafał Trzaskowski podjął bardzo dobrą decyzję, rekomendując powrót do bonifikaty 98 proc . przy przekształceniu prawa użytkowania wieczystego w prawo własności - ocenił we wtorek w rozmowie z PAP lider PSL Władysław Kosiniak-Kamysz.
      
            We wtorek prezydent Warszawy Rafał Trzaskowski poinformował, że zwróci się do przewodniczącej Rady Miasta Warszawy o zwołanie sesji w środę i o tym, że będzie rekomendował powrót do bonifikaty 98 proc. przy przekształceniu prawa użytkowania wieczystego w prawo własności.

W połowie października, przed wyborami samorządowymi, Rada Warszawy przyjęła uchwałę ustanawiającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku. Wówczas stosowny projekt uchwały przedstawił wiceprzewodniczący rady Dariusz Figura (PiS), a poparli go jednomyślnie wszyscy radni biorący udział w głosowaniu.

W miniony czwartek Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS. Projekt wniósł na sesję wiceprezydent stolicy Robert Soszyński. Podał, że przy 98-proc. bonifikacie utrata przychodów Warszawy jest szacowana w stosunku do zerowej bonifikaty na poziomie 3,5 mld zł, a w stosunku do 60-proc. bonifikaty - na poziomie około 1,8 mld zł.

Kosiniak-Kamysz ocenił w rozmowie z PAP, że decyzja Trzaskowskiego ws. rekomendacji do powrotu do bonifikaty 98 proc., "to bardzo dobra decyzja". "Błędem było wycofywanie się z tego, co było przyjęte w poprzedniej kadencji i spowodowało tylko zamieszanie, ale widać, że prezydent Trzaskowski ma tę refleksję i podjął dobrą decyzję" - podkreślił lider PSL.

Przypomniał, że jego ugrupowanie nie ma przedstawicieli w radzie miasta Warszawy. "Więc nie mieliśmy na to wpływu, ale z tej pozycji ogólnopolskiej, źle się odnosiliśmy do tej decyzji radnych Warszawy, która obniżała bonifikatę" - powiedział Kosiniak-Kamysz.

Według niego, niepotrzebne było całe zamieszanie, związane z bonifikatą. "Ale jak ktoś potrafi wyciągać wnioski i podejmować na końcu dobre decyzje, to zawsze należy to docenić" - podkreślił szef ludowców.