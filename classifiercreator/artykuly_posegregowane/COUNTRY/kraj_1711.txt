16 października przed oświęcimskim sądem rejonowym ruszy proces w sprawie zderzenia Fiata Seicento i kolumny BOR – zdecydował we wtorek sąd podczas posiedzenia organizacyjnego, w którym uczestniczył m.in. Sebastian K., oskarżony o spowodowanie wypadku.
      
            Do wypadku doszło 10 lutego 2017 r. w Oświęcimiu. Poszkodowana została w nim ówczesna premier Beata Szydło. Posiedzenie organizacyjne odbyło się we wtorek za zamkniętymi drzwiami. Oprócz oskarżonego uczestniczył w nim jego obrońca mec. Władysław Pociej, a także prokurator okręgowy z Krakowa Rafał Babiński.

Adwokat po wyjściu z sali powiedział, że sąd wyznaczył terminy kilku pierwszych rozpraw. „Pierwszy termin to 16 października o godzinie 9. Kolejne nastąpią jeszcze w tym roku” – powiedział.

Prawdopodobnie część rozpraw odbędzie się za zamkniętymi drzwiami. Jak wyjaśnił mec. Pociej, jeśli materia, którą zajmie się sąd, będzie dotyczyła informacji niejawnych, wówczas „musi się to toczyć z wyłączeniem jawności”. „To nie jest kwestia woli sądu, prokuratora, czy też obrońcy. Jest wyraźny przepis, który statuuje taki przebieg rozprawy. Jest oczywiste, że w tej sprawie informacje niejawne się pojawiają, stąd będą pewne tematy wyłączone z jawności” – dodał.

Sąd podczas posiedzenia zadecydował też o kolejności świadków, którzy będą przesłuchiwani na początku procesu. Nie wiadomo, czy będzie wśród nich wicepremier Beaty Szydło.

Prokurator Babiński po wyjściu z sali powiedział, że lista świadków obejmuje kilkadziesiąt osób. „To zapewne zajmie więcej niż jeden, czy dwa terminy. Będzie to szereg terminów. Organizacja tego, w jaki sposób i w jakiej kolejności będą przesłuchiwani (świadkowie), leży wyłącznie w gestii sądu” – podkreślił.

Prokurator dodał też, że w trakcie posiedzenia „żadnych kwestii spornych nie było”. „Ustalaliśmy kolejność wykonywania czynności w sprawie, sąd podał informację o terminach. Zasadniczo wszystko zostało uzgodnione” – zaznaczył Babiński.

Do wypadku doszło 10 lutego 2017 r. w Oświęcimiu. Policja podała, że rządowa kolumna trzech samochodów, w której jechała Beata Szydło (jej pojazd znajdował się w środku kolumny - PAP) wyprzedzała Fiata Seicento. Jego kierowca 21-letni Sebastian K. przepuścił pierwszy samochód, a następnie zaczął skręcać w lewo i uderzył w auto ówczesnej szefowej rządu, które wjechało w drzewo. Poszkodowana została w nim ówczesna premier Beata Szydło oraz funkcjonariusze BOR.

Prokuratura zarzuciła Sebastianowi K. nieumyślne spowodowanie wypadku. Śledczy powoływali się na ustalenia biegłych, którzy stwierdzili, że - niezależnie od używania bądź nie sygnałów dźwiękowych przez pojazdy z kolumny uprzywilejowanej - wyłącznym i bezpośrednim sprawcą zdarzenia był kierowca Seicento. Według nich nie rozeznał on prawidłowo sytuacji na jezdni. Mężczyzna nie przyznaje się do winy.

W połowie marca br. krakowska prokuratura okręgowa wystąpiła do sądu w Oświęcimiu z wnioskiem o warunkowe umorzenie postępowania. Śledczy chcieli wyznaczenia Sebastianowi K. okresu próby wynoszącego 1 rok. Mężczyzna miałby też zapłacić 1,5 tys. nawiązki. Na umorzenie nie zgodził się Sebastian K. wraz z obrońcą Władysławem Pociejem.

27 lipca sąd w Oświęcimiu zadecydował, że sprawa trafi na rozprawę główną.