Warszawa, 19.06.2018. Sędzia, rzecznik prasowy Krajowej Rady Sądownictwa Maciej Mitera podczas konferencji prasowej, 19 bm. w Warszawie, na temat prac KRS podczas posiedzenia plenarnego w dniach 13-15 czerwca br. (ls/doro)  Archiwum PAP/Leszek Szymański 
                                        

            Delegacja Europejskiej Sieci Rad Sądownictwa (ENCJ) pytała nas, czy nasz kraj jest nadal praworządny i respektuje wartości europejskie; zapewniliśmy, że jest to naszym nadrzędnym celem - powiedział w piątek rzecznik Krajowej Rady Sądownictwa Maciej Mitera.
      
            W czwartek delegacja ENCJ spotkała się z przedstawicielami Krajowej Rady Sądownictwa. Tematem spotkania była reforma KRS. Delegacja rozmawiała też później z reprezentantami: Sądu Najwyższego, Stowarzyszenia Sędziów Polskich "Iustitia" oraz Rzecznikiem Praw Obywatelskich.

"Członkowie delegacji byli szczególnie zainteresowani tym, czy jesteśmy kontynuatorami poprzedniej KRS, czy zamierzamy realizować wszystkie cele statutowe i czy nasz kraj jest dalej krajem praworządnym, respektuje i uznaje wartości europejskie. Nie muszę mówić, że oczywiście te pytania były pytaniami retorycznymi, bo zapewniliśmy, iż jest to naszym nadrzędnym celem i w żaden sposób nie chcemy tu niczego zmieniać" - powiedział sędzia Mitera podczas briefingu poświęconego przebiegowi czwartkowego spotkania.

Dodał, że zapewniono delegację ENCJ, iż "nie ma miejsca żaden rewanżyzm" wobec poprzednich członków KRS.

"Ustaliliśmy z naszymi europejskimi partnerami - że wszelkie wątpliwości, które mieli i na które mam nadzieję uzyskali odpowiedź - że w formie pisemnej, w terminie dwóch-trzech tygodni, prześlemy (im) nasze stanowisko" - powiedział sędzia Mitera. Jak dodał, "jesteśmy w konstruktywnym dialogu i nie zamykamy żadnych kwestii".

Jak poinformował w spotkaniu ze strony KRS uczestniczyli prawie wszyscy sędziowie-członkowie KRS oraz posłowie i senatorowie z Rady. Dodał, że spośród członków KRS nie byli obecni: I prezes SN Małgorzata Gersdorf, prezes Naczelnego Sądu Administracyjnego Marek Zirk-Sadowski, poseł Borys Budka oraz minister sprawiedliwości Zbigniew Ziobro.