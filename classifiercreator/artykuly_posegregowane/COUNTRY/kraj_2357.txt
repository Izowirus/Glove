Rozpoczęta przez prezydenta Andrzeja Dudę dyskusja nt. zmian w konstytucji jest bardzo cenna; wątpliwości dotyczą problemów organizacyjnych związanych z przeprowadzeniem referendum w tej sprawie - powiedział we wtorek wicemarszałek Senatu Adam Bielan (PiS).
      
            We wtorek o godz. 16 Senat zajmie się projektem prezydenta o zarządzeniu referendum ogólnokrajowego w dniach 10-11 listopada 2018 roku dotyczącego zmian w konstytucji.

Bielan ocenił w TVP1, że dyskusja nt. zmian w konsytuacji jest "bardzo cenna". Jak powiedział, postulat uchwalenia nowej ustawy zasadniczej zgłaszał w kampanii wyborczej nie tylko prezydent, ale i cała Zjednoczona Prawica. Przypomniał zarazem, że w obecnej kadencji nie posiada ona większości niezbędnej do uchwalenia konstytucji.

Dodał, że wątpliwości budzą też kwestie organizacyjne. "Może zdarzyć się, że druga tura wyborów samorządowych odbędzie się dokładne 11 listopada" - zauważył wicemarszałek.

W takim wypadku - jak wskazał - musiałyby powstać dwie odrębne komisje wyborcze. Dodał, że podobne zastrzeżenie wskazuje też Państwowa Komisja Wyborcza.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów 
 
Według Bielana, organizacja referendum w dniu, w którym przypada setna rocznica odzyskania przez Polskę niepodległości mogłaby też posłużyć opozycji do "dzielenia" Polaków. "Nie chcielibyśmy, by w tak szczególnym dniu, podczas okrągłej rocznicy odzyskania niepodległości, spory polityczne przysłoniły radosny moment świętowania odzyskania naszej państwowości" - powiedział wicemarszałek Senatu.

W piątek w Senacie został złożony projekt postanowienia prezydenta o zarządzeniu referendum ogólnokrajowego w dniach 10-11 listopada 2018 roku dotyczącego zmian w konstytucji.

W prezydenckim projekcie postanowienia ws. referendum znalazło się 10 pytań, m.in. o to, czy Polacy są za uchwaleniem nowej konstytucji, czy są za systemem prezydenckim, gabinetowym czy pozostawieniem obecnego modelu. Wśród pytań referendalnych są m.in. te o konstytucyjne zagwarantowanie nienaruszalności praw rodziny do świadczeń z programu 500 plus, prawa do emerytury nabywanego w wieku 60 lat dla kobiet i 65 lat dla mężczyzn.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm lub prezydent za zgodą Senatu. Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.