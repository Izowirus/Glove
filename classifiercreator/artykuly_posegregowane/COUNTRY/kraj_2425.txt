Kraków, 19.07.2018. Prezydent Krakowa Jacek Majchrowski, podczas przekazania do eksploatacji 38 nowych autobusów przegubowych, wyprodukowanych przez firmę Solaris Bus & Coach SA, 19 bm. w Krakowie.  PAP/Jacek Bednarczyk
                                        

            Prezydent Krakowa Jacek Majchrowski wystartuje w wyborach samorządowych z poparciem PO, Nowoczesnej, PSL, SLD i Stowarzyszenia Przyjazny Kraków. Ugrupowania te wystawią też wspólną listę kandydatów do Rady Miasta Krakowa. Na razie nie wiadomo, jak będzie nazywał się komitet wyborczy.
      
            
Podpisanie "deklaracji krakowskiej" w sprawie wyborów samorządowych ogłosili w czwartek: przewodniczący PO w Małopolsce Aleksander Miszalski, szef małopolskich struktur Nowoczesnej Grzegorz Filipek, prezes małopolskiego PSL Andrzej Kosiniak-Kamysz, szef SLD w Małopolsce Ryszard Śmiałek oraz Sławomir Pietrzyk z prezydenckiego klubu radnych Przyjazny Kraków.

Politycy zadeklarowali wolę współdziałania na rzecz rozwoju Krakowa i wspieranie projektów obywatelskich. "Postanowiliśmy, że w nadchodzących wyborach samorządowych wystartujemy do Rady Miasta Krakowa z jednej wspólnej listy, a naszym wspólnym kandydatem na prezydenta będzie prof. Jacek Majchrowski" - napisali sygnatariusze deklaracji.

„Nie ma tutaj żadnych deklaracji politycznych. Mówimy tylko i wyłącznie o Krakowie" – powiedział Majchrowski. Jak podkreślił, cieszy się z uzyskanego poparcia. Pytany, czy jest liderem bloku "anty-PiS" odparł: "Mogę powiedzieć, że Zjednoczona Prawica jest blokiem anty-Majchrowskim". Dopytywany dodał: "Jestem szefem bloku, który idzie do zwycięstwa w wyborach".

Jacek Majchrowski jest prezydentem Krakowa od 2002 r. i po raz piąty zamierza wystartować w wyborach.