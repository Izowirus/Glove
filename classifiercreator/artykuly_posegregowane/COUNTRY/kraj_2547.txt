Tartu, Estonia, 22.06.2018. Szef gabinetu prezydenta RP Krzysztof Szczerski rozmawia z dziennikarzami przed Ratuszem Miejskim w Tartu w Estonii, 22 bm. Wizyta prezydenta Andrzeja Dudy związana jest z obchodami 100. rocznicy Niepodległości Estonii. (nlat) PAP/Adam Guz PAP © 2018 / Adam Guz
                                        

            Polska na szczycie NATO będzie podkreślać wagę jedności sojuszniczej i trwałość więzi transatlantyckiej; NATO musi być jak jedna pięść - powiedział PAP szef gabinetu prezydenta Krzysztof Szczerski w przeddzień rozpoczęcia szczytu Sojuszu Północnoatlantyckiego w Brukseli.
      
            "Spotkanie przywódców NATO będzie okazją do podjęcia kolejnych decyzji wzmacniających nasze bezpieczeństwo, podsumowania dwóch lat praktycznej realizacji przełomowych postanowień szczytu w Warszawie oraz do wytyczenia dalszych kierunków adaptacji Sojuszu, szczególnie w zakresie zwiększania sojuszniczego potencjału odstraszania i obrony" – mówił w rozmowie z PAP prezydencki minister.

Według jego zapowiedzi w trakcie kilku zaplanowanych sesji rozmów przywódcy Sojuszu i krajów partnerskich "odniosą się do zagrożeń dla bezpieczeństwa i pokoju, którym należy stawić czoła w myśl zasady 360 stopni, czyli niezależnie od kierunku z którego pochodzą".

"Z punktu widzenia Polski, najważniejsza będzie dyskusja dotycząca przyszłego kształtu Struktury Dowodzenia NATO, dalszego zwiększania gotowości sojuszniczych sił i wspólnych działań na rzecz poprawy ich mobilności" - zaznaczył Szczerski.

Jak poinformował, prezydent Andrzej Duda, który będzie przewodniczył polskiej delegacji na szczyt Sojuszu Północnoatlantyckiego (w jej składzie znajdą się też m.in. ministrowie spraw zagranicznych i obrony oraz szef Sztabu Generalnego WP), podkreśli w Brukseli "znaczenie współpracy transatlantyckiej, która pozostaje fundamentalna dla siły i wiarygodności Sojuszu".

"Dla nas jest jasne, że Europa potrzebuje Stanów Zjednoczonych, tak samo jak Stany Zjednoczone potrzebują Europy. Polska na szczycie NATO będzie zatem podkreślać wagę jedności sojuszniczej i trwałość więzi transatlantyckiej. NATO musi być jak jedna pięść" - podkreślił Szczerski.

Ważnym przesłaniem szczytu w Brukseli będzie też - zdaniem szefa gabinetu prezydenta - "zademonstrowanie jedności sojuszników w relacjach z Rosją, które od szczytu w Warszawie oparte są na dwutorowej polityce ograniczonego dialogu przy równoległym wzmacnianiu obrony i odstraszania".

"Dziesiąta rocznica szczytu w Bukareszcie będzie też dobrą okazją do podkreślenia, że postanowienia z 2008 roku dotyczące polityki otwartych drzwi dla państw aspirujących do członkostwa pozostają w mocy" - zaznaczył prezydencki minister.

Na marginesie szczytu dojdzie także do licznych dwustronnych spotkań przywódców. Jak zapowiedział Szczerski, takie rozmowy - m.in. z premierami Danii i Norwegii w sprawie bezpieczeństwa energetycznego oraz premierem Włoch - ma zaplanowane również prezydent Duda. "Obecnie ustalane są szczegóły kolejnych spotkań" - dodał.

Wcześniej, w poniedziałek wieczorem prezydencki minister poinformował PAP, że podczas szczytu w Brukseli prezydent Duda spotka się także z prezydentem Ukrainy Petrem Poroszenką, który drugiego dnia szczytu ma wziąć udział w spotkaniu w formacie Ukraina-Gruzja-NATO poświęconym problematyce bezpieczeństwa w basenie Morza Czarnego oraz aspiracjom NATO-wskim Kijowa i Tbilisi.

Spotkanie - jak zaznaczył Szczerski - odbędzie się z inicjatywy strony ukraińskiej i świadczy o intensywnym i trwałym dialogu, jaki toczy się między Polską a Ukrainą.