PAP/Leszek Szymański
                                        

            Bertold Kittel został wybrany Dziennikarzem Roku 2018. Na wtorkowej gali konkursu organizowanego przez miesięcznik "Press" nagrodami Grand Press uhonorowano też m.in. Andrzeja Stankiewicza, Katarzynę Michalak i Grzegorza Głuszaka.
      
            Tytuł Dziennikarza Roku przyznawany jest za profesjonalizm, promowanie światowych standardów pracy w mediach i przestrzeganie etycznych kanonów zawodu. Zwycięzca jest wyłaniany w wyniku głosowania redakcji polskich gazet, czasopism, stacji radiowych i telewizyjnych oraz portali internetowych. Dziennikarz Roku otrzymał statuetkę w formie stalówki oraz 10 tys. euro.

W laudacji redaktor naczelny magazynu "Press" Andrzej Skworz podkreślił, że trudno o bardziej doświadczonego reportera śledczego w Polsce. "Ma już na koncie sporo nagród dziennikarskich zarówno z czasów, gdy pracował w prasie, jak i z okresu pracy w telewizji. Wskazaliście go jako zwycięzcę za wieloletnie udowadnianie, że poważne dziennikarstwo śledcze w Polsce istnieje, za konsekwentne ujawnianie tego, co ujawnione być powinno, za to, że wraz z zespołem wywołał społeczną debatę o problemie od lat w Polsce bagatelizowanym" - powiedział.

Odbierając nagrodę Bertold Kittel zaznaczył, że jest wyjątkowa, ponieważ przyznają ją sami dziennikarze. "Sami podejmujecie decyzję kogo tym wspaniałym wyróżnieniem uhonorować. Jestem straszliwie wzruszony z tego powodu, ponieważ dziennikarstwo śledcze nie jest aż tak spektakularnym dziennikarstwem jak telewizyjne" - zaakcentował.

"Wiele lat temu, kiedy zaczynał się ten konkurs zawsze w kategorii Dziennikarza Roku wygrywali dziennikarze telewizyjni, którzy byli bardziej celebrytami. Później to się zmieniło aż dożyłem czasu, kiedy właściwie wyłącznie dziennikarze śledczy są w czołówce tego wspaniałego konkursu co świadczy o tym, że taką mrówczą pracą pokazaliśmy czy zaistnieliśmy w świadomości ludzi jako prawdziwi dziennikarze" - dodał Kittel.

W tegorocznym głosowaniu kolejne miejsca zajęli Andrzej Stankiewicz, Grzegorz Głuszak, Konrad Piasecki i Bianka Mikołajewska.

Podczas 22. gali finałowej, która odbyła się we wtorek w warszawskim Muzeum Historii Żydów Polskich POLIN, zaprezentowano również pozostałych laureatów; odebrali oni Grand Pressy na najlepsze materiały dziennikarskie w poszczególnych kategoriach.

W kategorii news nagrodę Grand Press otrzymali Mateusz Baczyński, Kamil Dziubka, Andrzej Gajcy, Janusz Schwertner i Andrzej Stankiewicz (Onet.pl) za cykl "Afera taśmowa. Kelnerzy obciążają Morawieckiego".

W kategorii dziennikarstwo śledcze wyróżniono materiał Bertolda Kittela, Anny Sobolewskiej i Piotra Wacowskiego ("Superwizjer" TVN 24, TVN) pt. "Polscy neonaziści".

Za najlepszy tekst publicystyczny jury konkursu uznało artykuł "Państwo prywatnej zemsty" Andrzeja Stankiewicza ("Tygodnik Powszechny").

Najlepszym reportażem prasowym/internetowym ogłoszono "Zbrodnię na skrzyżowaniu w Jicinie" reportaż Ewy Winnickiej i Cezarego Łazarewicza ("Ale Historia – Gazeta Wyborcza").

"Człowiek, którego nie znałem" to tytuł nagrodzonego reportażu radiowego autorstwa Katarzyny Michalak (Radio Lublin).

W kategorii reportaż telewizyjny/wideo zwyciężył cykl: "25 lat za niewinność" "Utracona młodość Tomasza Komendy" reportaże Grzegorza Głuszaka ("Superwizjer" TVN 24, TVN).

Najlepszym wywiadem przeprowadzonym w 2018 r. była według jury rozmowa Donaty Subbotko ("Magazyn Świąteczny – Gazeta Wyborcza") z sędzią Igorem Tuleyą pt. "Oskarżony, sędzia Tuleya".

W kategorii dziennikarstwo specjalistyczne nagrodzono cykl o imporcie antracytu wydobywanego w okupowanym Donbasie – Karoliny Bacy-Pogorzelskiej i Michała Potockiego ("Dziennik Gazeta Prawna").

Podczas gali wręczono też nagrodę Grand Press Economy dla "dziennikarza wyróżniającego się profesjonalizmem, rzetelną i obiektywną prezentacją tematów ekonomicznych, wysoką jakością publikowanych materiałów" - wyróżniono nią Macieja Głogowskiego (Tok FM).

Laureatem nagrody Grand Press Digital za "wykazanie się innowacyjnym podejściem w wykorzystaniu nowoczesnych technologii w pracy dziennikarskiej" został Onet.

W trakcie gali została też wręczona nagroda im. Bohdana Tomaszewskiego dla najlepszego dziennikarza sportowego. W tym roku otrzymał ją Mirosław Żukowski ("Rzeczpospolita").

Nagrody Grand Press są przyznawane za najlepsze materiały dziennikarskie: prasowe, radiowe, telewizyjne i internetowe powstałe w mijającym roku. Do 22. edycji konkursu zgłoszono 693 prace. 53 znalazły się w finale. Zwycięzcy w kategoriach otrzymali m.in. czek o równowartości 5 tys. zł.

Zwycięzców wyłoniło jury w składzie: Katarzyna Buszkowska (Radio Zet), Kamila Ceran (Tok FM), Roman Czejarek (Program I Polskiego Radia), Renata Gluza ("Press"), Katarzyna Janowska (Onet), Krzysztof Jedlak ("Dziennik Gazeta Prawna"), Marcin Kowalczyk ("Express Ilustrowany”, "Dziennik Łódzki"), Edward Miszczak (TVN i Discovery), Andrzej Skworz ("Press"), Radosław Sławiński (Polsat Play), Tadeusz Sołtys (Grupa RMF), Marek Twaróg ("Dziennik Zachodni"), Michel Viatteau (Agence France-Presse), Jacek Żakowski ("Polityka").