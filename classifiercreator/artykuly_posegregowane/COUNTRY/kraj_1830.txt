Krynica-Zdrój, 06.09.2018. Premier Mateusz Morawiecki (3L), rzecznik rządu Joanna Kopcińska (4L) i prezes zarządu Forum Ekonomicznego Jerzy Bochyński (L) podczas trzeciego dnia XXVIII Forum Ekonomicznego w Krynicy-Zdroju, 6 bm. (sko) PAP/Grzegorz Momot PAP © 2018 / Grzegorz Momot
                                        

            Będziemy na pewno ze wsparciem ludzi dobrej woli kontrolować przebieg wyborów samorządowych, zależy nam, by były one uczciwe - powiedział premier Mateusz Morawiecki. Dodał, że chciałby, aby w lokalach wyborczych były kamery i wyraził nadzieję, że uda się to wdrożyć na wybory parlamentarne.
      
            "Wierzymy bardzo mocno w oddolną aktywność, pobudzenie narodu polskiego, bo to jest nasze pragnienie najszersze, właśnie by szerokie rzesze Polaków angażowały się w życie publiczne, społeczne" - powiedział premier w czwartek w Telewizji Republika. Zaznaczył, że jego zdaniem "warto, by tę aktywność poszerzyć".

Zapytany, jak zapewnić uczciwe wybory samorządowe, szef rządu odpowiedział: "Będziemy na pewno, mam nadzieję, że ze wsparciem wszystkich ludzi dobrej woli kontrolować, by przebieg wyborów nie był taki jak cztery lata temu, z tymi cudami przy urnach w niektórych powiatach. (...) Zależy nam na uczciwych wyborach".

"Jestem gorącym zwolennikiem tego, co mam nadzieję uda nam się wdrożyć na wybory parlamentarne, mianowicie, by były jednak kamery, by nie było żadnych wątpliwości, że chcemy uczciwych wyborów" - dodał szef rządu.

Przyjęta przez Sejm w czerwcu nowelizacja Kodeksu wyborczego zdjęła z komisji wyborczych obowiązek nagrywania i transmisji swoich prac z lokalu wyborczego za pośrednictwem publicznie dostępnej sieci elektronicznego przekazywania danych. Wynikało to z wprowadzenia do polskiego porządku prawnego przepisów unijnego rozporządzenia o ochronie danych osobowych (RODO). Obowiązek nagrywania prac komisji wprowadzała poprzednia nowelizacja Kodeksu wyborczego, uchwalona przez Sejm obecnej kadencji.

Bezpośrednio po poprzednich wyborach samorządowych PiS wskazywało, że w wyborach do sejmików wojewódzkich jedna piąta głosów była nieważna, a w niektórych okręgach było to nawet 40 proc. głosów. Poseł PiS Grzegorz Schreiber przekonywał wtedy, że użycie karty do głosowania w formie broszury wskazywało "przynajmniej na błąd" Państwowej Komisji Wyborczej, który doprowadził do zafałszowania wyników wyborów. Poseł PiS przekonywał, że aby wyeliminować "możliwość nieprawidłowości i fałszerstw" w procedurach wyborczych, trzeba zmienić prawo wyborcze, m.in. wprowadzając do lokali wyborczych kamery.

Premier został też w czwartek spytany o podwyżki rachunków za ogrzewanie, śmieci, prąd i czy w tym kontekście Polskę stać na tzw. piątkę Morawieckiego.

Chodzi o pięć propozycji PiS na wybory samorządowe przedstawionych przez premiera na niedawnej konwencji wyborczej, które mają na celu obniżenie rachunków za ciepło, energię i utylizację odpadów, odbudowę połączeń autobusowych, upowszechnienie dostępu do szybkiego internetu, dwukrotne zwiększenie nakładów dla domów seniora i 500 mln zł na place zabaw, ośrodki sportowe czy siłownie plenerowe.

"Nie zgodzę się z tym, że w ostatnim czasie rosły rachunki jakoś drastycznie. Bo dane dot. inflacji zupełnie tego nie potwierdzają, więc jest jakaś psychoza, którą opozycja tworzy. (...) Polska jest piątym krajem w UE patrząc po tej dobrej stronie mocy, jeśli chodzi o inflację" - odpowiedział premier zaznaczając, że "inflacja jest niska i pod kontrolą".