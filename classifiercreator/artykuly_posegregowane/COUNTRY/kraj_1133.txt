W łódzkim sejmiku PiS uzyskało samodzielną większość zdobywając 17 mandatów na 33, z kolei na Mazowszu partia rządząca uzyskała na pewno 25 mandatów na 51 - wynika z informacji PAP ze źródeł w strukturach PiS.

      
            Z oficjalnych informacji wynika, że PiS jak dotąd uzyskało samodzielną większość w sejmiku woj. podlaskiego oraz podkarpackiego. Jak informowała nieoficjalnie w poniedziałek PAP, taką większość partia rządząca zdobyła także w woj. małopolskim i lubelskim.

Według podanych w poniedziałek przed południem wyników sondażu Ipsos - tzw. late poll - w wyborach do sejmików wojewódzkich PiS zdobyło 33 proc.; Koalicja Obywatelska - 26,7 proc.; 13,6 - PSL; 6,6 proc. - SLD; 5,9 proc. - Kukiz'15; a 5,8 proc. - Bezpartyjni Samorządowcy.

Dotychczas oficjalnie podano rozkład mandatów w czterech sejmikach wojewódzkich.

W sejmiku województwa opolskiego Koalicja Obywatelska zdobyła 13 mandatów, PiS - 10, Mniejszość Niemiecka - 5, a PSL - 2. Z kolei w sejmiku województwa podlaskiego 16 mandatów uzyskał PiS, 9 Koalicja Obywatelska, a 5 PSL. W sejmiku woj. podkarpackiego PiS zdobyło 25 mandatów, Koalicja Obywatelska - 5, PSL - 3. Z kolei w sejmiku województwa lubuskiego 11 mandatów zdobyła Koalicja Obywatelska, 9 mandatów - PiS, 4 - PSL, 4 - Bezpartyjni Samorządowcy, a 2 SLD-Lewica Razem.