Warszawa, 15.06.2018. Rzecznik rządu Joanna Kopcińska (L) po spotkaniu pn. 'Wsparcie osób niepełnosprawnych i opiekunów: dokonania i plany' w Centrum Partnerstwa Społecznego 'Dialog' w Warszawie, 15 bm. (sko)  Archiwum PAP/Paweł Supernak
                                        

            Rząd będzie tak długo rozmawiać z Komisją Europejską nt. praworządności w Polsce, aż przekona do swoich racji; im dłużej będziemy rozmawiać, tym więcej wyjaśnimy - oświadczyła w poniedziałek rzeczniczka rządu Joanna Kopcińska.
      
            W poniedziałek w Warszawie dojdzie do kolejnego spotkania premiera Mateusza Morawieckiego z wiceprzewodniczącym Komisji Europejskiej Fransem Timmermansem. Politycy mają rozmawiać na temat praworządności w Polsce.

"To kontynuacja rozmów, jakie premier naszego rządu toczy z przedstawicielami Komisji Europejskiej. Skupiamy się na konstruktywnej rozmowie" - powiedziała Kopcińska w poniedziałek w "Graffiti" w Polsat News.

Zdaniem rzeczniczki rządu, podczas poniedziałkowych rozmów będzie można wysłuchać wątpliwości Timmermansa i je wyjaśnić. Podkreśliła, że Morawiecki oraz wytypowane przez niego osoby będą rozmawiały z KE "tak długo, aż przekonamy do naszych racji". "Rozmawiając o zmianach w sądownictwie należy uwzględniać również te nie dla wszystkich wygodne fakty. Być może pan Timmermans ma jeszcze za mało wiedzy o tych niezbyt wygodnych faktach, dlatego będziemy przekonywać, wyjaśniać, tłumaczyć" - stwierdziła Kopcińska.

Rzeczniczka rządu oświadczyła również, że rząd jest przekonany, co do słuszności zmian przeprowadzonych w wymiarze sprawiedliwości. "Takich zmian oczekiwali od nas Polacy" - oceniła. Według Kopcińskiej, "szereg głosów przeciwnych w Komisji Europejskiej, może wynikać z tego, że pewne fakty nie są znane". "Im dłużej będziemy rozmawiali, tym więcej wątpliwości wyjaśnimy" - zaznaczyła.

Kopcińska podkreśliła również, że strona polska "wiele rzeczy uszczegółowiła", zgodnie z oczekiwaniami KE. Jak dodała, "kompromis zawsze polega na tym, że trzeba spotkać się w połowie drogi". "My wykazaliśmy i wykazujemy jak najbardziej dobrą wolę" - oświadczyła Kopcińska.

W ubiegłym tygodniu w środę w Parlamencie Europejskim odbyła się kolejna debata na temat stanu praworządności w Polsce. Timmermans potwierdził podczas swego wystąpienia w PE, że Komisja wystąpiła w ubiegłym tygodniu do Rady Unii Europejskiej (zasiadają w niej przedstawiciele państw członkowskich UE) o zorganizowanie formalnego wysłuchania Polski. To część procedury ochrony praworządności w państwie członkowskim UE, opisanej w art. 7 unijnego traktatu.

Wiceszef KE zaapelował też do polskiego rządu o kolejne zmiany dotyczące sądownictwa. Jego zdaniem, dotychczasowe korekty w reformach, chociaż idą w dobrym kierunku, są niewystarczające. KE uruchomiła wobec Polski formalne postępowanie z art. 7 traktatu w grudniu 2017 roku, zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, jednak Timmermans domaga się od Warszawy dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych. Grudniowe rekomendacje, które KE cały czas podtrzymuje, mówią o wielu innych sprawach, takich jak wybór członków KRS przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego, czy zniesienie swobody decyzyjnej prezydenta odnośnie do przedłużania kadencji sędziów SN, a także wyeliminowanie postępowania na podstawie skargi nadzwyczajnej.