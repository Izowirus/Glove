Warszawa ma silną tradycję miasta niezłomnego, Warszawa to naprawdę miasto niezłomne, dlatego upomina się i będzie upominać się o przestrzeganie konstytucji przez władzę - powiedziała we wtorek podczas uroczystej sesji Rady Warszawy prezydent stolicy Hanna Gronkiewicz-Waltz.
      
            We wtorek na Zamku Królewskim w Warszawie odbywa się uroczysta sesja Rady Warszawy, która jest częścią programu obchodów 74. rocznicy wybuchu Powstania Warszawskiego. Tytuł honorowego obywatela stolicy otrzymają uczestniczki Powstania Warszawskiego Anna Jakubowska ps. "Paulinka" i Anna Przedpełska-Trzeciakowska ps. "Grodzka", założycielka Polskiej Akcji Humanitarnej Janina Ochojska oraz historyk Wojciech Roszkowski.

Gronkiewicz-Waltz zauważyła, że coroczna uroczysta sesja rady miast w przeddzień rocznicy wybuchu Powstania Warszawskiego to święto Warszawy. „Spotykamy się nie tylko po to, żeby wspominać bohaterstwo walczących kobiet i mężczyzn, ale również uhonorować osoby, które współcześnie poświęcają swoje życie i czas mieszkańcom Warszawy” – podkreśliła.

„W czasie tej sesji przypominamy o wartościach, o które walczyli powstańcy, do których w szczególności należało pragnienie wolności, sprawiedliwości i solidarności” – mówiła Gronkiewicz-Waltz. „Warszawa ma silną tradycję miasta niezłomnego, Warszawa to naprawdę miasto niezłomne, dlatego upomina się i będzie upominać się o przestrzeganie konstytucji przez władzę” – oświadczyła.

Gronkiewicz-Waltz podkreśliła, że pragnie, by Warszawa była przyjazna i bezpieczna dla wszystkich jej mieszkańców i gości, bez względu na kolor skóry, czy religię. „Jestem szczególnie dumna z tych mieszkańców, którzy reagują na wszelkie przejawy dyskryminacji” – dodała.

„Stolica jest zawsze emanacją narodu, miejscem rodzących się nowych idei, przygarnia każdego. Mam nadzieję, że nadal – dzięki osobom, które zostaną dziś honorowymi obywatelami i osobom, które otrzymają nagrody za działalność dla Warszawy – będzie miastem na zawsze niezłomnym, otwartym i nowoczesnym” – powiedziała prezydent.

Przewodnicząca Rady Warszawy Ewa Malinowska-Grupińska zaznaczyła, że wszystkie osoby, które otrzymają we wtorek tytuł honorowego obywatela stolicy – cytując wiersz Wojciecha Młynarskiego - „noszą szkło pod powieką kaleczące źrenicę bystrą” oraz wiedzą, że „wojna nigdy nie jest daleko”.

„Patrząc na ich życiorysy oraz ich historie potraktujmy ją według słów Cycerona, który mówi, że +historia jest świadkiem czasów, światłem prawdy, życiem pamięci, nauczycielką życia+. Wyciągnijmy więc z ich postawy tę ogromną siłę, sprawczą moc, poświęcenie dla innych i niezwykłą uczciwość” – mówiła Malinowska-Grupińska.