Największym efektem takich programów jak 500 plus jest radykalne zredukowanie biedy wśród dzieci - tak podsumował mijający rok prezydent Andrzej Duda. Dodał, że nie udało się jednak w pełni zrealizować reformy w wymiarze sprawiedliwości.
      
            "Wierzę, że reformę wymiaru sprawiedliwości uda się zrealizować" 

"Cieszę się z tego, że jest dzisiaj Izba Kontroli Nadzwyczajnej i Spraw Publicznych w Sądzie Najwyższym. Nowa izba, nowo utworzona, w której są nowi sędziowie. Liczę na to, że takie trudne sprawy, gdzie ludzie rzeczywiście czuli się ogromnie skrzywdzeni, będą objęte tymi skargami nadzwyczajnymi i że SN pochyli się nad nimi jeszcze raz" - zaznaczył Duda podczas wywiadu w TVP Info.

Jak zaznaczył "oczywiście to jest decyzja prokuratora generalnego i innych podmiotów, które te skargi składają" bo są one składane za ich pośrednictwem. "Mam jednak nadzieję, że wiele osób odzyska poczucie sprawiedliwości i satysfakcję w efekcie wyroków, które zapadną" - dodał.

"Liczę też na to, że nowi sędziowie będą budowali nowe oblicze polskiego wymiaru sprawiedliwości – uczciwego, etycznego, dobrego, a nie takiego, który niestety można zobaczyć na niektórych nagraniach w internecie. To jest dla mnie bardzo ważne i mam nadzieję, że to się do końca uda" - podkreślił prezydent.

Pytany - w kontekście podpisanej 17 grudnia nowelizacji ustawy o Sądzie Najwyższym - jaki będzie dalszy los reformy sądownictwa, Duda odpowiedział, że "jak tylko będzie opublikowana, a podejrzewam, że jest już opublikowana, to wejdzie w życie".

"To nie było ustępstwo wobec Komisji Europejskiej, to było wykonanie pewnych wskazań i sugestii zgłoszonych przez Trybunał Sprawiedliwości Unii Europejskiej i w tym zakresie te zmiany, które zostały wprowadzone w ustawie, były zaproponowane przez Sejm. Analizowałem to, uznałem, że idzie to w kierunku, jaki wskazał Trybunał Europejski, a ponieważ jesteśmy członkiem Unii Europejskiej, stąd moja decyzja o podpisie. Jestem zwolennikiem tego, żeby postanowienie wydane przez Trybunał Europejski uznać" - dodał Duda odnosząc się do tej nowelizacji. Nowelizacja umożliwia sędziom SN i NSA, którzy przeszli w stan spoczynku po osiągnięciu 65. roku życia, powrót do pełnienia urzędu.

„Chcemy, żeby Polacy w Wielkiej Brytanii zachowali po Brexicie jak najwięcej praw”

Prezydent Andrzej Duda pytany był m.in. o Brexit i o to, czy Polacy mają się go obawiać.

"My przede wszystkim patrzymy na to, żeby rozwiązanie, które zostanie przyjęte, było jak najbezpieczniejsze dla Polaków przebywających w Wielkiej Brytanii, żeby oni zachowali jak najwięcej praw, to jest pierwsza rzecz" - mówił prezydent. Jednocześnie dodał, że chciałby, aby polscy emigranci przebywający w Wielkiej Brytanii, wrócili do Polski i podzielili się zdobytym tam doświadczeniem zawodowym.

"Twardy Brexit będzie trudny dla całej Europy, dlatego nie sądzę, żeby Unia twardego Brexitu chciała. On będzie także trudny dla Wielkiej Brytanii. Mam nadzieję, że jakiś kompromis zostanie osiągnięty. Jeszcze cały czas w głębi duszy mam nadzieję, że może nie będzie Brexitu, tylko jakieś wyjście pośrednie zostanie osiągnięte - dodał.

Duda mówił, że Wielka Brytania jest bardzo silnym partnerem w Unii Europejskiej. Dlatego - w jego ocenie - jej wyjście ze struktur europejskich będzie wstrząsem dla unijnego budżetu.

„Stany Zjednoczone nadal pozostają naszym największym sojusznikiem”

Prezydent pytany, kto jest najważniejszym sojusznikiem Polski, odpowiedział: "Tradycyjnie takim sojusznikiem Polski były Stany Zjednoczone. Stany Zjednoczone wspierały nas w czasach, kiedy walczyliśmy o wolność, Stany Zjednoczone wspierały nas również później, kiedy tę wolność wywalczyliśmy".

Andrzej Duda dodał, że "Stany Zjednoczone nadal pozostają naszym największym sojusznikiem; są największym państwem NATO".

"Ogromnie się cieszę i mam wielką satysfakcję, że w wyniku postanowień szczytu NATO w Warszawie w 2016 r., w którym brałem udział – gdzie brałem udział w podejmowaniu tych ustaleń i w pracy nad nimi wcześniej – jednostki NATO, przede wszystkim jednostki armii amerykańskiej, są obecne na terenie Polski" - powiedział Andrzej Duda.

Podkreślił, że ta amerykańska obecność jest realna.

Prezydent dodał, że marzył o tym kiedyś prezydent Lech Kaczyński. "Wiem to, bo mówił mi o tym. Mówił, że cały świat zobaczy, że już nie jesteśmy rosyjską strefą wpływów wtedy, kiedy będą tu obecne wojska amerykańskie. Dzisiaj są obecne" - zaznaczył.

Jak mówił, USA "to nasz największy sojusznik w sensie bezpieczeństwa militarnego". "Jesteśmy członkiem Unii Europejskiej, gdzie zdecydowana większość to także nasi sojusznicy w ramach NATO. To bardzo dobrze, że jesteśmy w tych dwóch największych światowych sojuszach" - powiedział prezydent.

"Nie można się zgodzić z poglądami Wałęsy ws. Rosji"

Jest mi przykro, że Lech Wałęsa jako były, ale jednak prezydent, prezentuje takie poglądy wobec Rosji - stwierdził prezydent Andrzej Duda komentując wypowiedzi b. prezydenta o Rosji i jej prezydencie. Jak dodał, nie są to poglądy, z którymi dzisiaj można by się zgodzić.

Podczas rozmowy z prezydentem Dudą w TVP Info przytoczono wywiad b. prezydentem Lechem Wałęsą, który w rozmowie z jednym z portali mówił, że Polsce jest bliżej do Moskwy niż do Nowego Jorku, a prezydent Rosji Władimir Putin to "mądry człowiek".

"Jest mi przykro, że pan prezydent Lech Wałęsa jako były, ale jednak prezydent Rzeczypospolitej, takie poglądy prezentuje. Nie są to poglądy, z którymi dzisiaj można by się zgodzić, jeśli ktoś zna historię Europy i jeżeli ktoś zna historię naszej części Europy, jeżeli ktoś w naszej części Europy żyje. Ale przede wszystkim, jeśli ktoś jest uczciwym politykiem" - powiedział Duda.

"Pan prezydent Putin stoi na czele światowego mocarstwa, które siłą zmienia granice w Europie, które napadło najpierw na Gruzję, potem napadło na Ukrainę, które stwarza wiele zagrożeń, wiele obaw, które dokonuje różnego rodzaju prowokacji" - podkreślił.

"Trudno, żeby ktoś, kto ma, po pierwsze: głębokie poczucie potrzeby pokoju na świecie, po drugie: bezpieczeństwa w naszej części Europy, po trzecie: tego, że państwa powinny być państwami demokratycznymi i że powinniśmy szanować prawo do samostanowienia innych, żeby uznał takie działania za zgodne z porządkiem międzynarodowym. To jest ewidentnie łamanie prawa międzynarodowego" - mówił prezydent Andrzej Duda.

"Uchodźcom trzeba pomagać, ale migranci to jest trochę inny problem"

Prezydent tłumaczył, że mądra polityka oznacza wspieranie uchodźców i migrantów jak najbliżej ich miejsc zamieszkania, "tzn. tworzenie im tam warunków do tego, by mogli przeczekać sytuację wojenną".

Andrzej Duda podkreślił, że "uchodźcom trzeba pomagać, ale migranci to jest trochę inny problem". "To kwestia wzajemnego wspierania się w ramach Unii Europejskiej, ale w rozsądnych działaniach. Polska takie rozsądne działania podejmuje" - mówił.

Zaznaczył, że Polska jest gotowa oferować wszelką pomoc. "Ale przyznaję, od samego początku nie zgadzamy się na to, aby siłą jakichś ludzi kierować do Polski, dlatego że jeżeli ktoś zostanie skierowany i przymusowo relokowany, czyli przeniesiony skądś do Polski, to prawdopodobnie będzie chciał z Polski uciec. I wtedy co? Będą żądali, żebyśmy tych ludzi siłą przetrzymywali? Ja się na to nie zgadzam" - powiedział prezydent.

Prezydent pytany, dokąd - jego zdaniem - zmierza Europa, powiedział, że "Europa ma jeszcze możliwość ocknięcia się i podjęcia pewnych rozsądnych działań".

Jak mówił, obecne zagrożenie terrorystyczne na świecie jest groźne, bo ma charakter w większości przypadków rozproszony. "To są zradykalizowani islamsko pojedynczy ludzie, którzy sami, we własnym zakresie, z nikim się nie konsultując bardzo często, podejmują decyzje o przeprowadzeniu akcji terrorystycznej. Coś takiego jest praktycznie nie do wychwycenia przez służby" - powiedział.

W ocenie prezydenta "walka z terrorem jest obowiązkiem nas wszystkich". Dodał, że Polska uczestniczy w koalicji antyterrorystycznej. "My jako państwo bierzemy w tym udział, bo staramy się wywiązywać z naszych zobowiązań sojuszniczych" - powiedział. 

"Oskarżanie rządu o dążenie do polexitu to zarzut propagandowy"

"Od razu widać, że to jest zarzut propagandowy, ponieważ żadne działania nie są podejmowane w tym kierunku. Użyłem nawet takich mocnych słów, że kiedy opozycja tak działa, powtarza jak mantrę tę propagandę, to trochę się zachowuje tak, jakby chciała wypchnięcia Polski z Unii Europejskiej" - powiedział. Duda zaapelował o zdrowy rozsądek i chłodne podejście w tej sprawie.

"Mamy prawo mieć czasem inny punkt widzenia niż władze innych państw europejskich, głównie dlatego, że naszym obowiązkiem jest bronienie interesów Polski i Polaków. I my, stawiając pewne sprawy, po prostu bronimy interesów Polski i Polaków, tak jak jest chociażby w sprawie zmian w wymiarze sprawiedliwości" - podkreślił.

Dodał, że celem jest zadowolenie Polaków z funkcjonowania sądownictwa, ale - w jego ocenie - wymaga ono wielu zmian, na co nie ma zgody środowiska sędziowskiego, które na ich skutek traci przywileje.

"Następuje też pewna wymiana kadr, bo chcieliśmy, żeby pokolenie sędziów, które ma przeszłość komunistyczną, odeszło, dlatego że wielu z tych sędziów było członkami partii komunistycznej – chcemy, żeby to pokolenie odeszło. Opór materii jest ogromny i jest problem" - powiedział.

„Ewentualną kandydaturę Donalda Tuska na prezydenta traktuje jak każdą inną”

Jak dodał, "w poprzednich wyborach prezydenckich też startowało wielu kandydatów i nie jest to nic nadzwyczajnego".

Prezydent zapytany w TVP Info, jak ocenia ewentualną kandydaturę przewodniczącym Rady Europejskiej, b. premiera Donalda Tuska, gdyby zdecydował się wystartować w wyborach prezydenckich w 2020 r., odpowiedział: "Tak samo jak każdą inną kandydaturę". "Będą na pewno inni kandydaci (...) na pewno będzie startował pan Janusz Korwin-Mikke, pewnie będzie startował jakiś przedstawiciel PSL, pewnie będzie startował jakiś przedstawiciel PO. Być może będzie to pan Donald Tusk wśród wielu innych różnych kandydatów. Taka jest natura wyborów prezydenckich. W poprzednich wyborach prezydenckich też startowało wielu kandydatów i nie jest to nic nadzwyczajnego" - dodał.

W rozmowie przytoczono, że wobec Tuska często pojawiają się zarzuty innych polityków, że nie realizuje interesu państwa polskiego. "Politycy mają prawo formułować zarzuty, zwłaszcza jeśli mają odmienne poglądy" - odpowiedział prezydent.

"Mogę powiedzieć ze swojego doświadczenia tyle, że w zasadzie nie zdarzało mi się spotkać na forach europejskich polityków, którzy jednak mimo wszystko, nawet będąc politykami w instytucjach europejskich, będącymi apolitycznie – w sensie nierealizującymi interesów konkretnych państw – w sposób ewidentny jednak bardziej sprzyjali interesom swoich czy zaprzyjaźnionych państw" - dodał.

Prezydent podkreślił, że "oczekuję od człowieka, który jest Polakiem, który jest polskim politykiem, żeby właśnie na polski interes w sposób szczególny spojrzał".

Prezydent złożył też życzenia noworoczne: "Życzę wszystkim moim rodakom, żeby rok 2019 był po prostu dobrym rokiem, żebyście Państwo – patrząc na niego z perspektywy kolejnego sylwestra – mogli spokojnie powiedzieć, patrząc wstecz, że to był dobry rok, że udało się zrealizować wiele planów, że w Polsce zdarzyło się wiele dobrych rzeczy. Żebyście Państwo mogli, patrząc na swoją rodzinę, swoje gospodarstwo domowe, powiedzieć: żyje nam się w naszym kraju coraz lepiej, sprawy idą w dobrym kierunku. (...) A przede wszystkim, żebyśmy byli zdrowi".

Autorzy: Marcin Jabłoński, Grzegorz Bruszewski, Szymon Zdziebłowski, Anna Mackiewicz, Małgorzata Dragan