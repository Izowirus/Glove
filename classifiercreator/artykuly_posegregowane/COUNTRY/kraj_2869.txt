Mińsk Mazowiecki, 13.06.2018. Prezydent Andrzej Duda (2L), minister obrony narodowej Mariusz Błaszczak (3L), szef Biura Bezpieczeństwa Narodowego Paweł Soloch (L) podczas święta Żandarmerii Wojskowej, 13 bm. w kompleksie koszarowym Żandarmerii Wojskowej w Mińsku Mazowieckim. (sko)

 PAP/Przemysław Piątkowski
                                        

            Wolna, suwerenna i niepodległa Polska, może być dumna ze swoich dziejów, także dzięki Żandarmerii Wojskowej - powiedział w środę prezydent Andrzej Duda do żołnierzy ŻW. Polacy są bezpieczni m.in.  dzięki zaangażowaniu tej formacji - podkreślił szef MON Mariusz Błaszczak.
      
            Andrzej Duda oraz Mariusz Błaszczak wzięli w środę udział w uroczystościach z okazji przypadającego 13 czerwca święta Żandarmerii Wojskowej. Tegoroczne obchody zorganizowano w kompleksie koszarowym ŻW w Mińsku Mazowieckim.

Zwracając się do żołnierzy Żandarmerii podczas uroczystego apelu, prezydent powiedział, że formacja ta, pod różnymi nazwami, pełniła służbę dla polskiego wojska już od czasów Powstania Listopadowego.

"To właśnie żołnierze Żandarmerii Wojskowej składali na ołtarzu ojczyzny ofiarę swojego życia w czasie walki o niepodległą Polskę, w Legionach, u boku marszałka Józefa Piłsudskiego, późnej w czasie drugiej wojny światowej w Katyniu, a bywa, że również i w czasach współczesnych" - podkreślił.

"Jestem tu dziś wraz z ministrem Mariuszem Błaszczakiem po to, aby wam i waszym najbliższym nisko się za to pokłonić w imieniu Rzeczpospolitej, dziś wolnej, suwerennej i niepodległej, szczycącej się tym 100-leciem niepodległości, która może być dumna ze swoich dziejów także dzięki waszej służbie" - mówił prezydent.

Jak zaznaczył za służbę Żandarmerii jest wdzięczny żołnierzom tej formacji oraz ich najbliższym. Podkreślił, że służba w Żandarmerii Wojskowej to "służba, którą pełnią całe rodziny". "To nie tylko służba żołnierza, to jest także służba jego najbliższych, to czasem strach o to, czy ojciec, czy mama wróci do domu z misji zagranicznej, gdzie pełni swoją służbę i gdzie giną ludzie" - powiedział Andrzej Duda.

Prezydent złożył żołnierzom życzenia sukcesów w służbie oraz "awansów, odznaczeń i wszelkiej pomyślności w życiu zawodowym i osobistym".

Mariusz Błaszczak podkreślił, że Polska jest bezpieczna, również dzięki zaangażowaniu Żandarmerii Wojskowej. Dziękował, za jej codzienną służbę, zaangażowanie i profesjonalizm.



W trakcie uroczystego apelu, prezydent wręczył zasłużonym żołnierzom ŻW odznaczenia państwowe, a szef MON medale resortowe ministerstwa obrony narodowej. Po apelu odbył się pokaz wyszkolenia żołnierzy Żandarmerii. Zaprezentowano też najnowszy sprzęt będący na wyposażeniu tej formacji.

Żandarmeria Wojskowa jest wyodrębnioną i wyspecjalizowaną służbą wchodzącą w skład Sił Zbrojnych RP, gdzie realizuje wobec żołnierzy zadania przewidziane dla policji.

Święto ŻW zostało ustanowione w 1994 roku. Data święta - 13 czerwca - nawiązuje do powołania tego dnia w 1831 roku Straży Polowej, która w armii Królestwa Polskiego wykonywała zadania wojskowego organu bezpieczeństwa.