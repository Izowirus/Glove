Jeżeli chodzi o wybory prezydenta Warszawy, to rozważam poparcie Jacka Wojciechowicza, żeby pokazać, że są kandydaci, którzy mają pragmatyczne, rozsądne podejście, a potem w drugiej turze Rafała Trzaskowskiego - powiedział w czwartek w Radiu Zet szef koła poselskiego Liberalno-Społeczni Ryszard Petru.
      
            "Jeżeli chodzi o wybory warszawskie, to rozważam, żeby poprzeć Jacka Wojciechowicza, a potem w drugiej turze Rafała Trzaskowskiego - żeby pokazać, że są też kandydaci, którzy mają pragmatyczne, rozsądne podejście, a potem w drugiej turze poprzeć Rafała Trzaskowskiego. Tak często głosowaliśmy w wyborach prezydenckich, ogólnopolskich" – powiedział Petru zapytany o to, kogo poprze w wyborach na prezydenta Warszawy.

"Bardzo bym nie chciał, żeby doszło do sytuacji, że kandydat demokratyczny nie wygrywa. Taka sytuacja wydaje mi się mało prawdopodobna, żeby wygrał (Patryk) Jaki, ale nie wolno tego nie brać pod uwagę" – dodał.

Trzaskowski jest kandydatem Koalicji Obywatelskiej PO i Nowoczesnej (poprzedniej partii Ryszarda Petru); Patryk Jaki reprezentuje w wyborach Zjednoczoną Prawicę, a Jacek Wojciechowicz jest kandydatem niezależnym.

Wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.