W wyborach do sejmików wojewódzkich w skali kraju PiS uzyskał 32,3 proc. proc., Koalicja Obywatelska - 24,7 proc., PSL - 16,6  proc.; po 6,3 proc. głosów dostali Bezpartyjni Samorządowcy i Kukiz'15 - wynika z opublikowanego w niedzielę wieczorem sondażu Ipsos dla TVP, TVN i Polsatu.
      
            W skali kraju próg wyborczy przekroczył również komitet SLD Lewica Razem, który - według Ipsos - uzyskał 5,7 proc. poparcia.

Pozostałe ugrupowania startujące w wyborach do sejmików w całej Polsce uzyskały: Wolność w Samorządzie - 1,5 proc., Partia Razem - 1,4 proc., Ruch Narodowy - 1,2 proc., a Partia Zieloni - 1 proc. głosów. Na inne ugrupowania głos oddało 3 proc. badanych przez Ipsos.



Z sondażu wynika ponadto, że PiS wygrało wybory do sejmików w dziewięciu województwach: dolnośląskim, lubelskim, łódzkim, małopolskim, mazowieckim, podkarpackim, podlaskim, śląskim i świętokrzyskim.

Koalicja Obywatelska (PO, Nowoczesna, Inicjatywa Polska) wygrała z kolei w siedmiu województwach: kujawsko-pomorskim, lubuskim, opolskim, pomorskim, warmińsko-mazurskim, wielkopolskim i zachodniopomorskim.

Według danych Ipsos w pierwszej trójce komitetów w 12 województwach (kujawsko-pomorskim, lubelskim, łódzkim, małopolskim, mazowieckim, podkarpackim, podlaskim, pomorskim, świętokrzyskim, warmińsko-mazurskim, wielkopolskim i zachodniopomorskim) obok PiS i Koalicji Obywatelskiej znalazło się PSL.

W dwóch województwach - dolnośląskim i lubuskim - miejsce na podium wywalczyli, według sondażu Ipsos, Bezpartyjni Samorządowcy, a w jednym - SLD Lewica Razem (śląskie) i Mniejszość Niemiecka (opolskie).

W poprzednich wyborach samorządowych w 2014 r. Platforma Obywatelska wygrała wybory do sejmików w ośmiu województwach, PiS w sześciu województwach, a PSL - w dwóch.