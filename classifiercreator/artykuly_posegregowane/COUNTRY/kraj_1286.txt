PAP/Leszek Szymański
                                        

            Przy budowie 19 dzielnicy Warszawy trzeba wykorzystać potencjał, który już jest w stolicy; nie wyobrażam sobie, aby 19 dzielnica powstała bez udziału warszawskiego Centrum Zaawansowanych Materiałów i Technologii - mówił w środę kandydat Zjednoczonej Prawicy na prezydenta Warszawy Patryk Jaki.


      
            Jaki podkreślił podczas konferencji prasowej zorganizowanej w siedzibie CEZAMAT-u, że Centrum to miejsce, "które łączy innowacje, naukę i rozwój nowych technologii".

"Jest to bardzo istotne w kontekście planów, które chciałbym, żeby Warszawa w przyszłości realizowała, planów budowy 19 dzielnicy, która stanie się największym w Europie centrum nowoczesnych technologii i innowacji. Nie wyobrażam sobie, żeby ta dzielnica mogła powstać bez udziału tego zasobu, który możecie państwo tutaj zobaczyć" - oświadczył kandydat.

Według niego, CEZAMAT mógłby tworzyć rozwiązania z zakresu smart city, które zostaną wykorzystane do usprawnienia stołecznej gospodarki. "Chciałbym lepiej wykorzystać potencjał, który jest w stolicy, aby każdy za kilkanaście lat pomyślał: +Warszawa to jest to miejsce, gdzie jest największa na świecie dzielnica, w której powstają nowoczesne technologie" - dodał.

Wicedyrektor ds. naukowych CEZAMAT-u prof. Romuald Beck mówił, że w Centrum współpracują naukowcy z wielu polskich ośrodków badawczych. "Wszystko po to, aby po raz pierwszy w Polsce rozwiązać problemy dotąd nierozwiązywalne, leżące pomiędzy wieloma dziedzinami nauki, a przede wszystkim, żeby dać duży impuls dla polskiej gospodarki i bezpieczeństwa" - oświadczył.

Członek Rady Rozwoju CEZAMAT Kazimierz Anhalt ocenił, że CEZAMAT "ma potencjał by stać się istotnym graczem przy budowie 19 dzielnicy". Według niego, Centrum może pełnić rolę "koła zamachowego polskich i warszawskich innowacji".

Po konferencji, Beck oprowadził Jakiego po Centrum, zapoznając go ze szczegółami jego działalności.

Jak podano na stronie internetowej CEZAMAT-u, Centrum Zaawansowanych Materiałów i Technologii to jedne z największych centrów badawczo-rozwojowych w obszarze tzw. "wysokich technologii" (ang. High-tech) w Polsce. Laboratoria Centrum prowadzą prace badawczo-rozwojowe nad nowymi, posiadającymi potencjał komercyjny, technologiami, które będą miały wpływ na rozwój gospodarki i sukces ekonomiczny Polski.

W ramach projektu CEZAMAT stworzono Konsorcjum, w którego skład wchodzą m.in.: Politechnika Warszawska (lider Konsorcjum), Instytut Chemii Fizycznej Polskiej Akademii Nauk, Instytut Fizyki Polskiej Akademii Nauk, Instytut Wysokich Ciśnień Polskiej Akademii Nauk, Instytut Podstawowych Problemów Techniki Polskiej Akademii Nauk, Instytut Technologii Elektronowej, Instytut Technologii Materiałów Elektronicznych, Uniwersytet Warszawski, a także Wojskowa Akademia Techniczna.    