Chcemy wprowadzenia do porządku prawnego instytucji sędziego pokoju, który orzekałby w prostych sprawach - powiedział w czwartek wicemarszałek Sejmu Stanisław Tyszka (Kukiz'15). Paweł Kukiz zaapelował do prezydenta, ministra sprawiedliwości, partii, aby pochylili się nad tą propozycją.
      
            Stanisław Tyszka na konferencji prasowej w Sejmie imieniu klubu Kukiz'15 pokazał opracowany przez ekspertów: prof. Piotra Kruszyńskiego i dr Michał Jabłońskiego dokument zatytułowany "Biała księga w sprawie wprowadzenia do polskiego porządku prawnego instytucji sądów (sędziów) pokoju". "Mamy do czynienia z bardzo dużym oczekiwaniem społecznym na prawdziwą reformę wymiaru sprawiedliwości" - zaznaczył Tyszka.

Jak dodał, przeprowadzone przez PiS reformy nie wychodzą na przeciw oczekiwaniom Polaków. "Polacy zmagają się z olbrzymią przewlekłością w sądach I i II instancji" - podkreślił wicemarszałek. "Sędziowie pokoju to będą sędziowie wybierani przez obywateli, przez nich rozliczani i rozstrzygający według nowej, uproszczonej procedury najprostsze sprawy cywilne i karne" - mówił poseł. Dodał, że spraw drobnych, w których mogliby orzekać sędziowie pokoju jest ok. 60 proc.

Przewodniczący klubu Paweł Kukiz podkreślił, że "jednym z podstawowych problemów sądownictwa jest przewlekłość postępowań". "Instytucja sędziów pokoju z całą pewnością spowodowałaby znacznie szybszy proces sprawiedliwości" - zauważył.

"Chciałbym mocno zaapelować do pana prezydenta, ministra sprawiedliwości i przedstawicieli wszystkich opcji politycznych o pochyleniem się nad tym projektem (dotyczącym) sędziów pokoju, który dotyczy nas wszystkich, wszystkich obywateli" - mówił Kukiz. Przypomniał, że prezydent Andrzej Duda i minister sprawiedliwości Zbigniew Ziobro wypowiadali się pozytywnie o tej instytucji. "Mam nadzieję, że w ślad za tym pójdą również czyny. Usiądziemy wspólnie i zreformujemy sądy w tak ważnej dla obywateli dziedzinie" - dodał Kukiz.

Tyszka powiedział, że "Biała księga" zostanie rozesłana do wszystkich środowisk politycznych i prawniczych. "Na początku roku chcemy przeprowadzić w Sejmie bardzo szerokie konsultacje i liczymy tutaj na spokojną, merytoryczną prace ponad podziałami" - zapowiedział.

Obecny na konferencji prof. Kruszyński podkreślił, że dotąd nie poradzono sobie w Polsce z przewlekłością postępowań. "W Polsce jest tak, że czy sprawa toczy się o kradzież przysłowiowych 10 słoików smalcu z piwnicy, albo roweru wartego ponad 500 złotych, czy też sprawa toczy się o zabójstwo pięciu osób, to właściwie proces karny przebiega podobnie" - mówił. "Należy wreszcie z tym skończyć" - dodał profesor.

"Uważamy, że sędzią pokoju powinien być prawnik, który przechodziłby krótkie przeszkolenie" - mówił Kruszyński. Miałby on być wybierany na stanowisko w wyborach i pełnić przez określoną kadencję.

Dodał, że wartość przedmiotu sporu w sprawach cywilnych, w których orzekałby sędzia pokoju nie mogłaby przekraczać 10 tys. zł, a ws. karnych chodziłoby o wykroczenia i drobne przestępstwa. "Jakie granice byśmy tutaj ustalili, czy sędzia pokoju mógłby wymierzać karę do jednego roku pozbawienia wolności, do pół roku - to są wszystko kwestie dyskusyjne" - mówił prof. Kruszyński.

Tyszka dodał, że sądy pokoju to instytucja działająca w wielu krajach o długich tradycjach demokratycznych m.in. w Stanach Zjednoczonych, Wielkiej Brytanii, Belgii, Szwajcarii, Hiszpanii, Portugalii czy Włoszech, a także w przedwojennej Polsce.