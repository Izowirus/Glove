Warszawa, 12.04.2018. Posłowie na sali obrad podczas drugiego dnia posiedzenia Sejmu, 12 bm. (mr)  Archiwum PAP/Radek Pietruszka 
                                        

            Obowiązek należytego zachowania posłów i senatorów nie tylko na sali posiedzeń, ale też w innych miejscach, w których przebywają parlamentarzyści - przewiduje projekt nowelizacji ustawy przygotowany przez posłów PiS.
      
            W poniedziałek na stronie Sejmu opublikowano projekt nowelizacji ustawy o wykonywaniu mandatu posła i senatora. Projekt zakłada wprowadzenie możliwości obniżenia uposażenia lub diety przez parlamentarzystów, których zachowanie "nie licuje z powagą pełnionych przez nich funkcji" także poza Sejmem.

W uzasadnieniu podkreślono, że zmiany mają za zadanie zobligować posłów i senatorów do "przykładania jeszcze większej wagi do swoich obowiązków parlamentarnych i przedstawicieli polskiego społeczeństwa".

"Mandat posła czy senatora pełniony jest nie tylko na sali posiedzeń Sejmu i Senatu. Posłowie i senatorowie reprezentują Parlament Rzeczypospolitej Polskiej na obszarze całego kraju i poza nim, dlatego też ich zachowanie powinno licować z powagą pełnionych przez siebie funkcji, również w miejscach niebędących salą posiedzeń, ale bezpośrednio związanych z wykonywaniem mandatu posła i senatora" - podkreślono w uzasadnieniu projektu.

Zgodnie z obowiązującymi przepisami dieta lub uposażenie parlamentarzystów może być obniżone w trzech przypadkach. Pierwszy z nich dotyczy zachowań, które uniemożliwiają pracę izb. Pensję posłów i senatorów można obniżyć również w przypadku nieusprawiedliwionej obecności na posiedzeniach Sejmu, Senatu albo Zgromadzenia Narodowego i ich organów. Ponadto, parlamentarzyści mogą zostać ukarani za brak godnego zachowania na sali posiedzeń.

Zdaniem projektodawców, proponowane zmiany zwiększą prestiż i powagę polskiego parlamentu.