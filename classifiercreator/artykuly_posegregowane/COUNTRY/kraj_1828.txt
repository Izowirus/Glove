Warszawa, 06.09.2018. Ambasador Stanów Zjednoczonych Ameryki Georgette Paulsin Mosbacher (P) podczas uroczystości złożenia listów uwierzytelniających na ręce prezydenta RP Andrzeja Dudy (3P), 6 bm. w Belwederze w Warszawie.  PAP/Jacek Turczyk
                                        

            Prezydent Andrzej Duda przyjął w czwartek listy uwierzytelniające od nowej ambasador USA w Polsce Georgette Mosbacher. Tym samym rozpoczęła ona swoje oficjalne urzędowanie w naszym kraju.
      
            Po uroczystości w Belwederze, w czasie której listy uwierzytelniające złożyli prezydentowi również nowi ambasadorowie Bośni i Hercegowiny, Szwajcarii, Irlandii, Iranu i Estonii, dyplomaci złożyli wieńce przed Grobem Nieznanego Żołnierza.

Georgette Mosbacher jest pierwszą kobietą w historii polsko-amerykańskich stosunków, która objęła stanowisko ambasadora w Warszawie. Jak wskazują komentatorzy, Mosbacher nie jest zawodową dyplomatką, jej atutem będzie natomiast pozycja we wpływowych kręgach związanych z Partią Republikańską, a także wieloletnia osobista znajomość z prezydentem USA Donaldem Trumpem.

Mosbacher jest amerykańską przedsiębiorczynią, od 1992 roku prezeską firmy biznesowej i konsultingowej Georgette Mosbacher Enterprises. W latach 2001-2005 pełniła funkcję dyrektor naczelnej firmy Borghese Inc. z siedzibą w Nowym Jorku, produkującej kosmetyki. W 2016 r. została nominowana przez amerykański Senat do Amerykańskiej Komisji Doradczej ds. Dyplomacji Publicznej.

Mosbacher jest zaangażowana w działalność polityczną; sprawowała funkcję współprzewodniczącej Komisji Finansowej Narodowego Komitetu Partii Republikańskiej - odpowiadała wówczas za gromadzenie funduszy dla sztabu wyborczego senatora Johna McCaina w jego kampanii prezydenckiej w roku 2000. Była pierwszą kobietą pełniącą funkcję Przewodniczącej Stowarzyszenia Gubernatorów Partii Republikańskiej.

Nowa ambasador USA jest członkinią wpływowego think tanku Rada Atlantycka i Stowarzyszenia Polityki Zagranicznej (Foreign Policy Association). W roku 2016 prezydent Barack Obama powołał ją do Rady Doradczej Dyplomacji Publicznej Stanów Zjednoczonych.

Mosbacher prowadziła działalność społeczną i charytatywną. W roku 1995 ufundowała Children Advocacy Center of Manhattan - organizację niosącą pomoc dzieciom, które doświadczyły przemocy w swoich rodzinach. Jest też prezesem Rady Doradczej Green Beret Foundation, fundacji charytatywnej weteranów amerykańskich sił specjalnych.

Nowa ambasador USA przebywa w Polsce od końca sierpnia. Na początku ub. tygodnia kopie listów uwierzytelniających przyjął od niej wiceszef MSZ Bartosz Cichocki.

Trump nominował Mosbacher na stanowisko ambasadora w Polsce w lutym; na początku lipca jej kandydaturę zaakceptował Senat USA.

Kontrowersje w Polsce wywołały jej słowa - wypowiedziane przy okazji wystąpienia przed senacką komisją spraw zagranicznych - dotyczące noweli ustawy o IPN i kwestii antysemityzmu w Europie Wschodniej. Mosbacher, pytana, czy wie, co się dzieje w kwestii antysemityzmu w Europie Wschodniej, powiedziała wtedy: "Tak. Niestety zostało to wywołane niedawno przyjętą ustawą o Holokauście".

"Nie możemy tolerować żadnego rodzaju fanatyzmu, to ma fundamentalne znaczenie dla naszych wartości i będę pracować wspólnie z Polską, aby upewnić się, że nie włączają tego rodzaju rzeczy do swojego ustawodawstwa" - dodała.

Na stanowisku szefa amerykańskiej placówki Mosbacher zastąpiła Paula W. Jonesa, który kierował ambasadą od września 2015 r. Wcześniej był m.in. zastępcą asystenta sekretarza stanu ds. Europy i Eurazji, odpowiadał za wszelkie aspekty polityki amerykańskiej i działań USA w Europie. Był też zastępcą szefa misji w amerykańskim przedstawicielstwie przy Organizacji Bezpieczeństwa i Współpracy w Europie w Wiedniu oraz w ambasadzie Stanów Zjednoczonych w Macedonii.