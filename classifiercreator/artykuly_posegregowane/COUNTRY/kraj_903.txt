Dotychczasowy prezydent Elbląga Witold Wróblewski, reprezentujący własny komitet wyborczy, będzie rządził miastem przez następne pięć lat. W niedzielę w II turze wyborów uzyskał 72,01 proc. głosów, pokonując kandydata PiS Jerzego Wilka - 27,99 proc. głosów.
      
            Jak poinformowała PAP Miejska Komisja Wyborcza w Elblągu, w II turze na Wróblewskiego oddano 27 724 głosy, czyli 72,01 proc., Wilk uzyskał 10 776 głosów, tj. 27,99 proc. Są to oficjalne wyniki ze wszystkich 62 komisji w mieście.

Dwa tygodnie temu w I turze Wróblewski otrzymał 48,78 proc. głosów, a jego rywal - 28,69 proc.

Wróblewski jest związany z lokalnymi samorządami od 27 lat. W obecnych wyborach startował z własnego komitetu obywatelskiego pod hasłem "Elbląg to Ty". Jego kandydaturę popierało PSL, którego jest działaczem, oraz SLD. Przed II turą poparli go także przedstawiciele elbląskiej PO.

Będzie to jego druga kadencja na stanowisku prezydenta Elbląga. Przed czterema laty - startując z własnego komitetu z poparciem PSL, PO i SLD - uzyskał w II turze 55,23 proc. głosów. Wtedy również pokonał Jerzego Wilka z PiS, który otrzymał 44,77 proc.

Wróblewski ma 58 lat, jest absolwentem Politechniki Gdańskiej. Od 1991 r. przez 11 lat pracował w elbląskim ratuszu jak naczelnik wydziału strategii i rozwoju. Potem przez ponad dwie kadencje był zastępcą prezydenta Elbląga Henryka Słoniny. W latach 2011-2014 był członkiem zarządu województwa warmińsko-mazurskiego z rekomendacji PSL.

Jest żonaty, ma córkę. W wolnym czasie trenuje judo, uwielbia jazdę na motocyklu.