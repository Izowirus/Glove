Warszawa, 04.05.2018. Minister spraw wewnętrznych i administracji Joachim Brudziński (C) podczas uroczystości wręczenia odznaczeń dla członków Ochotniczych Straży Pożarnych, w ramach obchodów Ogólnopolskiego Dnia Strażaka "Ruch strażacki  100 lat dla Niepodległej" w Sali Wielkiej Zamku Królewskiego w Warszawie, 4 bm. (kru/awa) PAP/Jakub Kamiński PAP © 2018 / Jakub Kamiński
                                        

            W roku 2018 do Ochotniczych Straży Pożarnych popłynie z budżetu ponad 137 mln; to o około 13 mln więcej niż w roku ubiegłym - poinformował w piątek szef MSWiA Joachim Brudziński podczas uroczystości wręczenia najwyższych odznaczeń strażackich jednostkom OSP na Zamku Królewskim w Warszawie.
      
            Minister wziął udział w uroczystości na Zamku Królewskim z okazji Dnia strażaka, podczas której 52 jednostki Ochotniczej Straży Pożarnej, które obchodzą 100 lat istnienia w niepodległej Polsce, zostały uhonorowane Złotym Znakiem Związku OSP RP. Złoty Znak jest najwyższym wyróżnieniem przyznawanym przez Prezydium Zarządu Głównego OSP.

"Dla mnie jako ministra spraw wewnętrznych i administracji, dla premiera Mateusza Morawieckiego bardzo ważne jest też to, aby ten strumień pieniędzy do służb trafiał również do Ochotniczych Straży Pożarnych. Dlatego z olbrzymią satysfakcją chcę państwa poinformować, że w roku 2018 do OSP z funduszy budżetowych popłynie ponad 137 mln - to jest o przeszło 13 mln więcej niż w roku ubiegłym" - podkreślił szef MSWiA.

Brudziński zaznaczył, że od 2015 r. wzrost nakładów z funduszy publicznych na OSP wynosi ponad 30 proc. "Po raz pierwszy OSP są też beneficjentami programu modernizacji służb mundurowych" - poinformował. "Wasza krew i wasz pot, wasza praca ma taką samą wartość jak funkcjonariuszy Państwowej Strazy Pożarnej" - zapewnił minister.

Szef MSWiA podziękował strażakom za poświęcenie i zaangażowanie. "Chylę czoła nie tylko przed waszymi świętymi sztandarami, ale przede wszystkim przed waszą pracą" - powiedział. Dodał, że politycy mogą się uczyć od strażaków ochotników, "na czym polega służba, na czym polega bezinteresowna współpraca".

Prezes Zarządu Głównego OSP Waldemar Pawlak, nawiązując do ponad 100-letniej tradycji pożarnictwa ochotniczego, podkreślił, że jest ona zobowiązaniem na przyszłość. "Trzeba patrzeć z nadzieją, że to, co nam pozostawili poprzednicy, zostanie rozwinięte dla dobra naszej ojczyzny" - powiedział.

Pawlak przypomniał, że na ziemiach polskich pod zaborami działało 2700 ochotniczych straży pożarnych. "Straże tworzyły wspólnotę, która dawała oparcie nie tylko przed żywiołami, ale i nadzieję na niepodległą Polskę" - wskazał.

Kiedy na Zamku odbywały się oficjalne uroczystości, na placu Zamkowym trwał strażacki festyn. Ochotnicy z różnych regionów Polski prezentowali zabytkowy sprzęt pożarniczy, swoimi umiejętnościami popisywały się psy ratownicze, rodzice i dzieci mogli spróbować swoich sił w trafianiu do celu strumieniem wody ze strażackiego węża.

W całej Polsce jest 16 200 ochotniczych jednostek strażackich, w których służbę pełni około 700 tys. ochotników (300 jednostek OSP może się poszczycić ponad 100-letnia tradycją). Około 4,5 tys. jednostek ochotniczych działa w ramach Krajowego Systemu Ratowniczo-Gaśniczego.

autor: Wojciech Kamiński

wk/ iżu/ kkr/ wus/