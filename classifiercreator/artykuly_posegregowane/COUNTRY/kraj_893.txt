Rządzący od 2006 r. Piotrkowem Trybunalskim (Łódzkie) Krzysztof Chojniak pozostanie prezydentem miasta na kolejną kadencję - wynika z oficjalnych danych z II tury wyborów przekazanych przez Państwową Komisję Wyborczą. Pokonał kandydatkę Koalicji Obywatelskiej Marlenę Wężyk-Głowacką.
      
            Jak informuje PKW startujący z własnego komitetu Chojniak uzyskał 18 203 głosów, co stanowi 68,50 proc. poparcia. Na kontrkandydatkę obecnego prezydenta miasta, radną miejską Wężyk-Głowacką zagłosowało 8 372 wyborców, tj. 31,50 proc.

Dla 51-letniego Chojniaka będzie to już czwarta kadencja prezydenta Piotrkowa Trybunalskiego. Po raz pierwszy wybory na ten urząd wygrał będąc kandydatem PiS w 2006 roku, w II turze. W 2010 i w 2014 roku, jako kandydat niezależny uzyskiwał reelekcję w pierwszej turze. Cztery lata temu zdobył 56,03 proc. głosów.

W tym roku o fotel prezydenta blisko 72-tysięcznego miasta w pierwszej turze wyborów walczyło pięcioro kandydatów. Chojniak uzyskał w niej 49,34 proc. głosów, a Wężyk-Głowacka – 24,18 proc.

W 23-osobowej Radzie Miasta Piotrkowa Tryb. najwięcej mandatów - 9 – zdobyli kandydaci komitetu prezydenta Chojniaka, 7 radnych będzie miał PiS, 4 – Koalicja Obywatelska, a 3 – KWW Tak Dla Piotrkowa.