Komitet Wyborczy PSL musi opublikować w jednym z dzienników sprostowanie nieprawdziwych informacji, jakoby premier Mateusz Morawiecki podniósł wiek emerytalny rolników od 1 stycznia 2018 r., a jego rząd sprzedał cudzoziemcom 1000 ha ziemi - wynika z postanowienia Sądu Apelacyjnego w Warszawie.
      
            Warszawski Sąd Okręgowy nakazał w tym tygodniu Komitetowi Wyborczemu PSL opublikowanie w jednym z dzienników sprostowania nieprawdziwych informacji, jakoby premier Mateusz Morawiecki podniósł wiek emerytalny rolników od 1 stycznia 2018 r., a jego rząd sprzedał cudzoziemcom 1000 ha.

Decyzję tę - jak poinformował PAP prawnik Prawa i Sprawiedliwości Adrian Salus - podtrzymał Sąd Apelacyjny w Warszawie. PiS reprezentował w tej sprawie także adwokat Bogusław Kosmus.

Do całej sprawy odniósł się w mediach społecznościowych także przewodniczący Komitetu Wykonawczego PiS Krzysztof Sobolewski. Poinformował, że wyrok SA w Warszawie jest prawomocny.

"Kłamcy z PSL i Miłosz Motyka (prezes Forum Młodych Ludowców - PAP), czekamy na przeprosiny za wasze kłamstwa nt. premiera Mateusza Morawieckiego" - napisał Sobolewski.

W ubiegły piątek Sobolewski informował o złożeniu w trybie wyborczym pozwu przeciwko PSL za - jak to określił - kłamstwa o premierze Mateuszu Morawieckim. Wyjaśniał, że chodzi o materiał wyborczy, sfinansowany przez PSL, który ukazał się w jednym z ogólnopolskich dzienników.

W materiale zatytułowanym "Morawiecki vs. Kosiniak-Kamysz", w dwóch kolumnach zestawiono stwierdzenia dotyczące PiS, którego skrót rozwinięto jako "Pazerni i Skąpi" oraz PSL, które opisano jako "Potrafią Służyć Ludziom". Zestawiono także wizerunki Morawieckiego i lidera PSL Władysława Kosiniaka-Kamysza. W kolumnie PiS opatrzonej wizerunkiem premiera napisano m.in: "Podniósł wiek emerytalny rolnikom. Od 1 stycznia 2018 r. skazał rolników na pracę do śmierci"; "Wyprzedawał polską ziemię obcokrajowcom. Ponad 1000 hektarów trafiło w obce ręce w samym tylko 2017 roku rządów PiS".

W materiale charakteryzowano także Morawieckiego jako tego, który "dorobił się na krzywdzie frankowiczów" i "chce, żeby Polacy zapierd... za +miskę ryżu+"; podczas gdy szef PSL m.in. "zagwarantował rolnikom wcześniejsze emerytury" i "walczy o emeryturę bez podatku".

Zgodnie z postanowieniem warszawskiego Sądu Okręgowego, KW PSL ma opublikować - w tym samym dzienniku, w którym ukazał się materiał wyborczy - oświadczenie o treści: "W dn. 19.10.2018 r. Komitet Wyborczy Polskie Stronnictwo Ludowe opublikował w dzienniku Super Express materiał wyborczy, w którym podano nieprawdziwe informacje, jakoby: 1. Mateusz Morawiecki podniósł wiek emerytalny rolników od 1 stycznia 2018 r.; 2. Mateusz Morawiecki wyprzedał ponad 1000 hektarów polskiej ziemi rolnej na rzecz cudzoziemców w 2017 r".

"W 2017 r. sprzedano wyłącznie 70,64 ha nieruchomości rolnych Skarbu Państwa na rzecz cudzoziemców" - podkreślono w sprostowaniu.

Zgodnie z postanowieniem Sądu Apelacyjnego w Warszawie, KW PSL nie musi jednak publikować sprostowania na stronie internetowej komitetu wyborczego. "Nie ma ona (strona internetowa komitetu wyborczego - PAP) charakteru prasy z uwagi na brak periodyczności oraz zakres przedmiotowy publikowanych tam informacji, związanych ściśle z danym komitetem wyborczym" - czytamy w uzasadnieniu SA w Warszawie.

Zgodnie z postanowieniem, KW PSL będzie musiało także pokryć koszty postępowania zażaleniowego.    