Warszawa, 19.06.2018. Prezydent Andrzej Duda (3L) podczas uroczystości powołania Kapituły XVI edycji Nagrody Gospodarczej Prezydenta RP, 19 bm. w Pałacu Prezydenckim. (mr) PAP/Paweł Supernak PAP © 2018 / Paweł Supernak
                                        

            Prezydent Andrzej Duda wręczył we wtorek nominacje członkom Kapituły XVI edycji własnej nagrody gospodarczej. Mam ambicję, żeby Polska stała się jednym z najpoważniejszych graczy europejskich, także pod względem gospodarczym - mówił podczas uroczystości.
      
            "Bardzo się cieszę, że znów mogę powołać kapitułę prezydenckiej nagrody gospodarczej. To już szesnaste powołanie i to już, można powiedzieć, pewna tradycja. Tradycja dla mnie osobiście bardzo ważna (...). Tradycja tego, że prezydent docenia w jakimś sensie najlepszych polskich przedsiębiorców" - powiedział Duda podczas wtorkowej uroczystości wręczenia nominacji członkom kapituły.

Wyraził przekonanie, że jest to "jedno z ważniejszych wydarzeń gospodarczych w skali każdego roku". Zwracał uwagę, że prezydent jest najwyższym przedstawicielem państwa, a nawet, według znawców konstytucji, "uosabia polskie państwo".

"Można więc powiedzieć, że to są nagrody otrzymywane przez polskich przedsiębiorców od państwa polskiego za ich działalność w różnych obszarach" - zaznaczył.

Zdaniem prezydenta tegoroczna edycja i nagroda będzie miała charakter wyjątkowy, bowiem odbywa się na stulecie odzyskania przez Polskę niepodległości. "Odbywa się na początek tego wielkiego, historycznego procesu, jakim była też odbudowa Polski (...). Dzięki tej pracy, która została wykonana, Polska stawała się jednym z poważniejszych krajów europejskich" - podkreślił.

"Dziś mamy taką samą ambicję" - powiedział Duda, wskazując, że "mamy ambicję budowania rozwijającej się dynamicznie, pokonującej wszystkie trudności Polski". "Mam ambicję, żeby Polska stała się jednym z najpoważniejszych graczy europejskich, także pod względem gospodarczym" - podkreślał prezydent.

Kapituła XVI edycji Nagrody Gospodarczej Prezydenta RP ma niemal identyczny skład, jak kapituła nagrody poprzedniej edycji 
 
Mówił też, że dotychczasowe werdykty kapituły nagrody były "ciężką pracą", w dodatku wykonywaną "pro publico bono". "Jestem przekonany, że w tym roku też dokonacie rzetelnego wyboru" - zwrócił się do członków kapituły.

Kapituła XVI edycji Nagrody Gospodarczej Prezydenta RP ma niemal identyczny skład, jak kapituła nagrody poprzedniej edycji. Jej przewodniczącym został po raz kolejny prof. Krzysztof Opolski z Uniwersytetu Warszawskiego, we wtorek nieobecny, jak wyjaśniał prezydent, ze względów zdrowotnych.

W skład kapituły weszli ponadto: prezes ARP Marcin Chludziński, prezes BGK Beata Daszyńska-Muzyczka, prezes GPW Marek Dietl, Janusz Filipiak (założyciel firmy Comarch), doradca prezydenta Marta Gajęcka (zasiada także w Radzie Dyrektorów w Międzynarodowym Stowarzyszeniu Przemysłu Energetycznego Eurelectric), publicysta miesięcznika "Forbes" Paweł Jabłoński, redaktor naczelny "Dziennika Gazety Prawnej" Krzysztof Jedlak, prezes PARP Patrycja Klarecka, znany przedsiębiorca Roman Kluska, doradca prezydenta Cezary Kochalski, prezes PAIH Tomasz Pisula, prezes BFG i doradca prezydenta Zdzisław Sokal, prorektor SGH Piotr Wachowiak oraz prezes firmy Celon Pharma S.A. Maciej Wieczorek, laureat ubiegłorocznej indywidualnej nagrody gospodarczej prezydenta.

Nagroda Gospodarcza Prezydenta była przyznawana w latach 1998-2005, za kadencji Aleksandra Kwaśniewskiego, a następnie od 2011 roku, za kadencji Bronisława Komorowskiego.

Obecnie przyznawana jest w czterech kategoriach głównych: Lider MŚP - dla mikro-, małych lub średnich przedsiębiorstw; Narodowy Sukces - dla polskich przedsiębiorstw, które od 5 lat osiągają trwały wzrost; Międzynarodowy Sukces - dla firm funkcjonujących co najmniej 5 lat i odnoszących sukcesy na rynkach zagranicznych; Odpowiedzialny Biznes - dla firm wykazujących się aktywnymi działaniami, związanymi ze społeczną odpowiedzialnością biznesu.

Nagrody XV edycji prezydent wręczał w listopadzie ub. roku podczas Kongresu 590 
 
Są też dwie kategorie specjalne - Startup.PL - dla nowych firm, które stworzyły innowację oraz Badania+Rozwój - dla zespołów, które wdrażają innowację produktową lub technologiczną. Prezydent może przyznać też Nagrodę Indywidualną.

Uroczyste wręczenie nagrody nastąpi najprawdopodobniej, podobnie jak w przypadku dwóch poprzednich edycji, podczas listopadowego Kongresu 590 w Rzeszowie.

Nagrody XV edycji prezydent wręczał w listopadzie ub. roku podczas Kongresu 590. W kategorii Lider Małych i Średnich Przedsiębiorstw laureatem została wtedy firma Dramiński S.A., w kategorii Narodowy Sukces - Warszawskie Zakłady Mechaniczne "PZL-WZM" w Warszawie, w kategorii Międzynarodowy Sukces - firma Melex sp. z o.o., z kolei w kategorii Odpowiedzialny Biznes - Spółdzielnia Mleczarska Mlekovita.

W ramach kategorii specjalnych, w rywalizacji na najlepszy polski startup zwycięzcą została firma XTPL S.A.. Z kolei w kategorii Badania + Rozwój zwyciężył Zespół Badaczy z Wydziału Fizyki UW i Centrum Nowych Technologii.

Nagrodą indywidualną za szczególne zasługi dla polskiej przedsiębiorczości prezydent wyróżnił Macieja Wieczorka, prezesa firmy Celon Pharma SA.