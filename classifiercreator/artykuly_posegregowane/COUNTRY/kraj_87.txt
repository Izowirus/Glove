Przewodniczący Komitetu Stałego Rady Ministrów Jacek Sasin zapewnił, że ustawa o Sądzie Najwyższym, przywracająca sędziów, którzy wcześniejszą nowelizacją zostali emerytowani, czeka na publikację w Dzienniku Ustaw. Długi czas czekania na publikację tłumaczy spiętrzeniem w końcu roku prac legislacyjnych.
      
            Sasin, pytany o publikację ustawy w niedzielnym programie "Śniadanie w Polsat News", powiedział, że rząd "nie opublikował pewnie jeszcze setek różnych innych aktów prawnych, które czekają teraz w kolejce na publikację".

"Jest koniec roku, są rzeczywiście setki aktów prawnych, które zaczynają swój bieg od 1 stycznia, ustaw, rozporządzeń. One muszą być w pierwszej kolejności opublikowane, bo wchodzą w życie od 1 stycznia, jak każdego roku" – powiedział. "Takie spiętrzenie legislacyjne zawsze pod koniec roku występuje" – dodał.

Zapewnił, że ustawa zostanie opublikowana "w pierwszym możliwym terminie (...) pewnie niedługo".

"Jest pewien czas na opublikowanie i ten czas nie został przekroczony, więc o czym mowa?" – stwierdził Sasin w Polsat News.