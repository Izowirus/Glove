To zupełnie nieprawdziwe, wyssane z palca informacje - tak premier Mateusz Morawiecki odniósł się w rozmowie z RMF FM w sobotę do doniesień "Faktu" o ewentualnej rekonstrukcji rządu.
      
            "Fakt" podał w sobotę, że szef rządu miałby wyrzucić z rządu pięciu ministrów: Beatę Szydło, Annę Zalewską, Krzysztofa Tchórzewskiego, Beatę Kempę i Andrzeja Adamczyka.

Morawiecki pytany o doniesienia dot. rekonstrukcji rządu odpowiedział, że nie czytał artykułu "Faktu", ale stwierdził, że to "wyssane z palca informacje".

Szef rządu podkreślił, że współpraca ministrów w rządzie jest bardzo dobra.

"To zupełnie nieprawdziwe informacje" - mówił premier.

Dopytywany o dymisje wskazanych przez "Fakt" ministrów odpowiedział, że to jego "wspaniałe koleżanki i znakomici koledzy".