Polska potrzebuje zjednoczenia, solidarności i współpracy. Wciąż aktualne jest wezwanie Jana Pawła II do bycia razem - powiedział prezes PSL Władysław Kosiniak-Kamysz. Według niego partia ta jest jedyną formacją centrum, gwarantującą rozwój i normalność.
      
            Kosiniak-Kamysz przyjechał we wtorek do Płocka (Mazowieckie), gdzie wspólnie z kandydatem PSL na prezydenta tego miasta Tomaszem Kominkiem mówił m.in. o priorytetach programu ludowców.

Prezes PSL przypomniał o 40. rocznicy wyboru Karola Wojtyły, metropolity krakowskiego, na papieża. „To jest też przypomnienie jego słów, myśli, którymi się kierował: jeden z drugim, a nie jeden przeciwko drugiemu. To jest prawdziwa solidarność. I tego dzisiaj Polska najbardziej potrzebuje. Potrzebuje zjednoczenia, braterstwa, czyli solidarności, potrzebuje współpracy i normalności” – powiedział Kosiniak-Kamysz.

Dodał, że właśnie idea współdziałania realizowana jest na ziemi płockiej poprzez współpracę różnego rodzaju samorządów, miejskiego, powiatowego i wojewódzkiego. "Albo będzie w Polsce idea braterstwa, porozumienia i szukania przyjaciół, albo będzie dalej rozlewała się ideologia kłamstwa, oszustwa i manipulacji. My stoimy po stronie idei. Ci, którzy są naszymi największymi konkurentami, stoją po stronie ideologii” - ocenił polityk.

Kosiniak-Kamysz powiedział, że „w istocie jedyną formacją w centrum politycznym jest PSL”. „Jedni skręcili mocno w prawo, w nacjonalizm, inni mocno w lewo, przyjmując liberalne formacje do siebie” – dodał. Zapewnił przy tym, że „gwarancją głosów oddanych na PSL jest to, że nie będzie niebezpiecznego skrętu w lewo, ani w prawo, nie będzie ideologizacji życia politycznego”. „To jest gwarancja wyboru rozsądku, rozwoju i normalności. I to jest chyba dzisiaj rzecz najważniejsza” – oświadczył szef PSL.

Jako dowód centrowości ugrupowania ludowców w kontekście idei współpracy i pojednania, Kosiniak-Kamysz podał przystąpienie do klubu PSL-UED senatora Jana Filipa Libickiego - od połowy czerwca niezrzeszonego, po rezygnacji z członkostwa w PO.

Kosiniak-Kamysz o fundamentach programu PSL

Kosiniak-Kamysz przypomniał jednocześnie, że fundamentami programu PSL są: emerytura bez składek i podatku, edukacja, w tym e-tornister w postaci tabletu, opieka stomatologiczna oraz ciepły posiłek dla każdego ucznia, a także budowa dróg, chodników i ścieżek rowerowych oraz „zielone targi”, czyli miejsca sprzedaży bezpośredniej produktów rolnych.

Prezes PSL skrytykował przy tym PKN Orlen za – jego zdaniem zawyżone - ceny jabłek sprzedawane na stacjach paliwowych tej spółki. Wyliczał, że kilogram jabłek pod Grójcem kosztuje 50 gr w przypadku owoców deserowych, a w przypadku przemysłowych 14-15 gr, natomiast w placówkach płockiego koncernu są one o wiele droższe. „Jedno jabłko kosztuje 1,20 zł. To jest granda w biały dzień. To jest wyzyskiwanie rolnika, obdzieranie konsumenta. Bo rolnik dostaje 50 gr za kilogram, a konsument na Orlenie, Polskim Koncernie Naftowym, który miał promować polską żywność, ma zapłacić 1,20 zł. Alternatywą do tego są +zielone targi+, które my proponujemy” – mówił Kosiniak-Kamysz.

I dodał: „Ale ta sprawa jednego jabłka za 1,20 zł musi być wyjaśniona, bo tak naprawdę, przy tym urodzaju w tym roku to Orlen powinien do każdego zatankowanego samochodu dawać kilogram jabłek dla swoich klientów. I to by była prawdziwa promocja żywności. A dzisiaj jest wyzysk rolnika i ograbianie konsumenta. Na to się nie możemy zgodzić”.

Kosiniak-Kamysz chwalił kandydatów PSL w Płocku w wyborach samorządowych, w tym Tomasza Kominka, obecnego radnego, kandydata na prezydenta miasta za jego dotychczasową pracę w lokalnym samorządzie, a także za przygotowany przez ludowców program priorytetowych przedsięwzięć – „100 konkretów dla Płocka na 100-lecie odzyskania niepodległości”.

Wśród zapisanych tam projektów są m.in. finansowy współudział miasta w budowie Centrum Onkologii przy tamtejszym Wojewódzkim Szpitalu Zespolonym, budowa nowej siedziby szpitala miejskiego, miejskiego Parku Centralnego, inwestycje w odnawialne źródła energii, a także przebudowa i modernizacja dróg oraz stworzenie programów stypendialnych promujących szkoły zawodowe.

Sam Kominek oświadczył, że łączna wartość projektów w tym programie, których realizacja – jak podkreślił - planowana jest na dwie kadencje samorządowe, to 1,7 mld zł. Zastrzegł, że to szacunkowa kwota, która nie uwzględnia wsparcia zewnętrznego. „To jest program, który zrealizujemy” – zapewnił Kominek. Jak ocenił, w sprawach najistotniejszych dla lokalnej społeczności potrzebna jest współpraca „pomiędzy samorządem a władzą centralną”. Wśród kwestii priorytetowych dla Płocka i okolicznych mieszkańców wymienił m.in. pogłębianie Wisły w ramach działań przeciwpowodziowych.

Mówił też o tym uczestniczący w konferencji poseł PSL Piotr Zgorzelski. Apelując o zwiększenie środków na pogłębianie Wisły, przestrzegł przez groźbą powodzi, która może dotknąć region płocki w przypadku zaniechania niezbędnych działań. W Płocku, oprócz Tomasza Kominka z PSL, w wyborach na prezydenta miasta rywalizować będą także: sprawujący to stanowisko od 2010 r. Andrzej Nowakowski, jako kandydat Koalicji Obywatelskiej, a także Wioletta Kula z PiS oraz kandydat Kukiz’15 Maciej Dąbrowski.