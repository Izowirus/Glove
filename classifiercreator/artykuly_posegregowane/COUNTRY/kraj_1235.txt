Wszystkie lokale wyborcze zostały otwarte o godz. 7 i rozpoczęło się głosowanie - powiedziała w niedzielę PAP, szefowa Krajowego Biura Wyborczego Magdalena Pietrzak. Dodała, że na ten moment nie ma informacji o zakłóceniach.
      
            "Jeśli chodzi o lokale wyborcze zostały wszystkie otwarte o godz. 7 i rozpoczęło się głosowanie" - poinformowała Pietrzak. Dopytywana, czy ta informacja może jeszcze się zmienić, odpowiedziała: "Oczekujemy na oficjalne informacje od komisarzy wyborczych, ponieważ mają obowiązek Państwowej Komisji Wyborczej takie informacje przekazać. Jeszcze ich nie ma, oni dopiero po 8.30 mają obowiązek sporządzenia takich informacji oficjalnych".

Dodała, że "w sytuacji, kiedy coś nadzwyczajnego się wydarza i gdzieś jakiś lokal nie zostaje z jakiś przyczyn otwarty, taka informacja natychmiast spływa do Państwowej Komisji Wyborczej". "W związku z tym przypuszczam, że bez zakłóceń nastąpiło otwarcie we wszystkich miejscach" - podkreśliła sekretarz PKW.

Na pytanie, ile było zakłóceń ciszy wyborczej, odpowiedziała: "W dniu wczorajszym tych incydentów było kilkadziesiąt w całym kraju". "Informacje na bieżąco dostaniemy dopiero na konferencji, która będzie o godz. 10, bo policja będzie zbierała dane z całej nocy, więc zakładam, że będzie ich pewnie więcej" - zaznaczyła.

"Nie mamy wiedzy na temat tego, jakie to są naruszenia i jakiego typu okoliczności spowodowały, że zostały określone, jako naruszenie ciszy wyborczej. Policja podaje nam tylko naruszone przepisy Kodeksu wykroczeń czy Kodeksu wyborczego, bo i tu i tu są przepisy dotyczące naruszania tzw. ciszy wyborczej" - wyjaśniła. Szefowa KBW podała, że najczęściej jest to "usuwanie bądź umieszczanie dodatkowych plakatów wyborczych czy innych elementów kampanii, prowadzenie agitacji wyborczej".

W wyborach samorządowych Polacy wybiorą blisko 47 tys. radnych i 2,5 tys. włodarzy. Do zakończenia głosowania o godz. 21 trwa cisza wyborcza. Do głosowania w wyborach samorządowych jest uprawnionych ponad 30,24 mln osób; wybory odbędą się w 26 983 obwodach głosowania.

W dniu wyborów PKW zaplanowała cztery konferencje. O godz. 10 Komisja poinformuje o rozpoczęciu głosowania w tym o ewentualnych incydentach. Następnie w ciągu dnia PKW dwukrotnie poda informację o frekwencji: o godz. 13.30 poda stan na godz. 12, a godz. 18.30 - stan na godz. 17.00. Kolejna konferencja prasowa odbędzie się już po zakończeniu głosowania, o godz. 21.30. Wówczas PKW poda informację o zamknięciu lokali wyborczych i ewentualnych incydentach.

Po zakończeniu ciszy wyborczej stacje TVP, TVN i Polsat podadzą szacunkowe wyniki wyborów oparte na badaniu exit poll, czyli na odpowiedziach udzielanych przez wyborców po wyjściu z lokalu wyborczego.

Będą to informacje o procentowym poparciu dla ogólnopolskich komitetów wyborczych w skali całego kraju, frekwencji wyborczej oraz wynikach poszczególnych kandydatów na prezydentów w 10 miastach Polski: Warszawie, Krakowie, Łodzi, Wrocławiu, Poznaniu, Katowicach, Lublinie, Gdańsku, Białymstoku i Kielcach. Badanie przeprowadzi firma Ipsos przed 1160 losowo wybranymi lokalami wyborczymi.

Cząstkowe, nieoficjalne wyniki wyborów PKW będzie podawała na konferencjach w kolejnych dniach. Na poniedziałek zaplanowano trzy konferencje: o godz. 6, 12 i 18. We wtorek i środę - na godz. 15.

Protokoły z wynikami wyborów w swoich siedzibach będą wywieszały komisje obwodowe i terytorialne: gminne, miejskie, powiatowe i wojewódzkie. Informacje o cząstkowych wynikach wyborów będą się także pojawiały na stronie internetowej PKW na podstronie: wizualizacja wyborów samorządowych.

Druga tura wyborów wójta, burmistrza, prezydenta miasta - 4 listopada - odbędzie się tam, gdzie w niedzielnym głosowaniu żaden z kandydatów nie zdobył ponad połowy głosów.