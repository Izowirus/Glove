Premier Mateusz Morawiecki złożył w piątek kwiaty pod pomnikiem Lecha i Marii Kaczyńskich w Radomiu. Po uroczystości zaplanowano spotkanie szefa rządu z mieszkańcami miasta; przewidziano też wystąpienie premiera.
      
            Pomnik Lecha i Marii Kaczyńskich w Radomiu został odsłonięty 18 czerwca 2013 roku z udziałem m.in. prezesa PiS Jarosława Kaczyńskiego oraz marszałka Sejmu Marka Kuchcińskiego. Jest to pierwszy w Polsce pomnik przedstawiający parę prezydencką.

Monument znajduje się na rogu ulic Żeromskiego i Traugutta, w pobliżu gmachu I LO im. M. Kopernika i klasztoru Ojców Bernardynów. Ma około 2,5 metra wysokości. Po boku pomnika umieszczono dwie tablice z nazwiskami upamiętniającymi wszystkie ofiary katastrofy smoleńskiej.

Autorem rzeźby jest Andrzej Renes. Pomnik powstał z inicjatywy Społecznego Komitetu Budowy Pomnika Lecha Kaczyńskiego w Radomiu pod przewodnictwem posła PiS Marka Suskiego.

10 kwietnia 2010 r. o godz. 8.41 samolot Tu-154M z delegacją na obchody 70-lecia zbrodni katyńskiej, rozbił się pod Smoleńskiem. Zginęło 96 osób, w tym prezydent Lech Kaczyński, jego żona i wielu wysokich rangą urzędników państwowych i dowódców wojskowych.