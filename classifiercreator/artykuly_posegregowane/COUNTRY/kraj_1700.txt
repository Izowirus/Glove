W Kancelarii Prezydenta zakończyliśmy prace przygotowujące projekt ustawy o zadośćuczynieniu dla osób deportowanych na teren Związku Radzieckiego; w przyszłym tygodniu chcemy  przedłożyć go prezydentowi - powiedział PAP prezydencki minister Andrzej Dera.
      
            Jak powiedział PAP sekretarz stanu w Kancelarii Prezydenta Andrzej Dera, zapisy projektu ustawy o zadośćuczynieniu dotyczyć mają osób, które deportowane zostały na teren Związku Radzieckiego - na Syberię i do Kazachstanu.

"Ten projekt w tej chwili jest konsultowany z Urzędem do Spraw Kombatantów i Osób Represjonowanych; konsultacje już się odbyły, uprościliśmy jeszcze procedury tak, żeby łatwiej było osobom uprawionym występować o to jednorazowe zadośćuczynienie" - powiedział Dera.

Prezydencki minister zaznaczył również, że "prace legislacyjne jeszcze trwają, z planem takim, żeby w przyszłym tygodniu panu prezydentowi przełożyć już uzgodniony i pełny projekt, żeby po powrocie ze Stanów Zjednoczonych mógł podjąć decyzję w tej sprawie".

W ocenie Dery "jest to kontynuacja prac, które zaczęły się już w kancelarii Lecha Kaczyńskiego". "Wtedy jeszcze w kancelarii pilotował je minister Andrzej Duda, obecny prezydent, teraz te prace zostały zakończone i mamy nadzieję, że w przyszłym tygodniu projekt znajdzie się już na biurku prezydenta" - mówił.

Pytany o szczegółowe zapisy projektu, prezydencki minister powiedział, że omówi je dopiero "jak pan prezydent to podpisze". "Kiedy będzie decyzja, że kieruje to do parlamentu, to być może nawet zorganizuję konferencję prasową i spróbuję wtedy przekazać do publicznej wiadomości to, co w tym projekcie jest, a także zaapelować o przyjęcie tej ustawy" - zapowiedział Dera.  

Pierwszą z czterech masowych deportacji obywateli polskich z ziem wschodnich RP, zaanektowanych przez ZSRR w wyniku agresji rozpoczętej 17 września 1939 r., władze sowieckie przeprowadziły 10 lutego 1940 r. Według danych NKWD do północnych obwodów Rosji i na zachodnią Syberię wywieziono wówczas około 140 tys. ludzi. Kolejne trzy wielkie wywózki było w kwietniu i czerwcu 1940 r. oraz w czerwcu 1941 r. Liczba zesłańców – Sybiraków osiągnęła 1,35 mln obywateli polskich.