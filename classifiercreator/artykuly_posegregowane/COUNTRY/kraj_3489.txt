Warszawa, 15.12.2014. Komenda Policji (mk/mgut) PAP/Marcin Kaliński PAP © 2018 / Marcin Kaliński
                                        

            Dwie osoby zatrzymali funkcjonariusze Agencji Bezpieczeństwa Wewnętrznego w Dzierżoniowie, gdzie w sobotę prowadzili akcję wymierzoną w środowisko neofaszystów. W tym mieście miał się odbyć koncert propagujący tę ideologię - poinformowała prokuratura.
      
            Rzecznik Prokuratury Okręgowej w Świdnicy prokurator Tomasz Orepuk poinformował w niedzielę PAP, że w efekcie akcji zatrzymano dwóch mężczyzn, organizatorów koncertu.

"W poniedziałek zostaną doprowadzeni do prokuratury. Nie chcę jeszcze mówić o ewentualnych zarzutach, które zostaną im postawione, ponieważ wciąż trwają czynności śledcze i analizowany jest materiał dowodowy" - powiedział prokurator.

Dodał, że w akcji ABW i policji, która trwała od popołudnia w sobotę, uczestniczyło 300 funkcjonariuszy. Dokonano przeszukań kilkunastu miejsce m.in. pomieszczeń i pojazdów oraz wylegitymowano ponad sto osób.

W Dzierżoniowie był zaplanowany w sobotę koncert organizowany przez środowiska neofaszystowskie, który w efekcie działań służb się nie odbył.

Działania ABW i policji odbyły się na polecenie Prokuratury Rejonowej w Wałbrzychu, która prowadzi w okręgu świdnickim wszystkie śledztwa związane z propagowaniem nienawiści oraz systemów totalitarnych.