Świnoujście, 12.08.2018. 28 osób onkologicznych wyrusza na Zawiszy Czarnym, 12 bm. z Wybrzeża Władysława IV portu w Świnoujściu w tygodniowy rejs po Bałtyku. Inicjatywa ma na celu przełamanie stereotypów na temat choroby jaką jest rak. OnkoRejs zorganizowano po raz piąty, tym razem na trasie Świnoujście-Kopenhaga-Gdynia. (cat) PAP/Marcin Bielecki PAP © 2018 / Marcin Bielecki
                                        

            28 osób, które są po lub w trakcie walki z rakiem, wypłynęło w niedzielę w "Onkorejs" ze Świnoujścia (Zachodniopomorskie) do Danii żaglowcem "Zawisza Czarny". Celem podróży jest łamanie stereotypów o chorobie nowotworowej i zachęcenie do badań profilaktycznych.
      
            To już piąty "Onkorejs" na Morzu Bałtyckim.

"Chcemy dać chorym nadzieję. Ja odkryłam u siebie guza w piersi w 2013 r. I tak naprawdę najgorzej poczułam się wtedy, kiedy skończyłam leczenie, bo nie wiedziałam, czy mam czekać na nawrót nowotworu i co ze sobą zrobić. Osoby, które przeżyją taki rejs budują w sobie niezłomność, że skoro pokonały Bałtyk, to poradzą sobie z ciężką chorobą i wszystkimi przeciwnościami losu. To jest pokazanie sobie i całemu światu, że można żyć dalej pięknie i aktywnie" - powiedziała PAP, organizatorka rejsu, prezes fundacji "Onkorejs - Wybieram Życie" 39-letnia Magdalena Lesiewicz, mieszkająca niedaleko Gdańska.

Podkreśliła, że uczestnicy rejsu będą pełnić wachty, sterować, stawiać i zrzucać żagle, cumować, szorować pokład, sprzątać i wykonywać wszystkie czynności niezbędne na statku. "Nie ma żadnej taryfy ulgowej. Choć czasami nie dajemy rady. Pamiętam, że w ubiegłym roku mieliśmy do postawienia żagle i było naprawdę ciężko, ale w takich sytuacjach zawsze możemy liczyć na pomoc załogi, kapitana czy bosmana" - relacjonowała.

Uczestnicy tegorocznego "Onkorejsu" pochodzą z całej Polski. Większość stanowią kobiety, jest tylko trzech mężczyzn, w tym znany fotoreporter trójmiejski Maciej Kosycarz, który po wycięciu guza nerki zachęca wszystkich publicznie do przeprowadzenia badań profilaktycznych, które mogą uratować zdrowie i życie.

Na liście chętnych do "Onkorejsu 2018" było ok. 60-70 osób. "W tym roku jedna młoda, 30-letnia dziewczyna bardzo chciała popłynąć. Niestety nie udało się jej, dostała nawrotu choroby i zmarła tydzień temu" - powiedziała Lesiewicz.

Celem wyprawy "Zawiszy Czarnego" jest w tym roku stolica Danii, Kopenhaga. "Onkorejs" potrwa tydzień. Powrót żaglowca spodziewany jest w porcie w Gdyni 19 sierpnia.

Partnerem "Onkorejsu 2018" jest Centrum Wychowania Morskiego ZHP.

Do tej pory odbyły się już cztery "Onkorejsy" na Morzu Bałtyckim: do szwedzkiego Visby (w maju 2015 roku – przerwany po 30 godzinach rejs na "Zjawie", która na środku Bałtyku zaczęła nabierać wody oraz kontynuacja rejsu na przełomie sierpnia i września 2015 r.), w 2016 r. do Kłajpedy (Litwa) i w 2017 r. do Karlskrony (Szwecja).