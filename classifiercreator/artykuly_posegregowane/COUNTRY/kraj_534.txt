Lider PSL Władysław Kosiniak-Kamysz oświadczył w poniedziałek, że jego partia zablokuje każdą próbę odebrania polskim rodzinom "choćby złotówki". W rozmowie z PAP dodał, że chciałby 500 plus rozszerzyć m.in. o gotowy program PSL „złotówka za złotówkę”.
      
            Prezes ludowców przyznał, że zaskoczyły go przytoczone w poniedziałek przez "Super Express" słowa rzecznika PO Jana Grabca, który miał powiedzieć, że "500 plus sprawia, że rodzice, którzy od lat nie pracują, są trwale bezrobotni, nie podejmują pracy, bo mają 500 plus. To jest szkodliwe i trzeba to zmienić".

W poniedziałek Kosiniak-Kamysz napisał na Twitterze: "Przypomnienie dla przyjaciół z opozycji o naszej wspólnej przedwyborczej deklaracji, bo wygląda na to, że co poniektórzy mogli zapomnieć: nikt nie podniesie ręki na 500+. PSL jest tego gwarantem. Zablokujemy każdą próbę odebrania polskim rodzinom choćby złotówki".

W rozmowie z PAP lider ludowców przypomniał, że PSL od początku opowiadało się za programem 500 plus i – jak podkreślił - "jako jedyny klub opozycyjny w całości zagłosowaliśmy za tym projektem; uważamy, że jest to kontynuacja rozpoczętej przez nas polityki rodzinnej".

Przypomniał, że "zaczęło się od rocznych urlopów rodzicielskich, programu Maluch, budowy żłobków, przedszkoli za złotówkę, wprowadzenia tysiąca złotych na każde dziecko, a teraz 500 plus. Bogu dzięki, że są obszary w naszym życiu politycznym i społecznym, które powinny być trwałe, niezmienne, a polityka rodzinna tylko przynosi lub może przynieść efekty prodemograficzne, poprawę jakości życia, jeżeli będzie polityką stałą, a nie +od ściany do ściany+" - powiedział.

Zaznaczył, że właśnie dlatego przed ostatnimi wyborami samorządowymi PSL podpisało w ramach opozycji porozumienie, że – jak podkreślił - "będziemy chronić trwałości polityki rodzinnej, i nikt nie zlikwiduje ani rocznych urlopów rodzicielskich, ani wsparcia dla przedszkoli, ani programu 500 plus".

W poniedziałek, po południu Jan Grabiec i Marcin Kierwiński zapewniali na konferencji prasowej w Sejmie, że PO chce utrzymania programu 500 plus i rozszerzenia go na wszystkie dzieci, ze szczególnym uwzględnieniem matek samotnie wychowujących dzieci.

Grabiec stwierdził, że artykuł, który ukazał się w "SE" "wprowadza w błąd opinię publiczną". "Od momentu uchwalenia tego programu (500 plus - PAP) jesteśmy za utrzymaniem tego programu i za jego rozszerzeniem" - mówił Grabiec. Rzecznik PO zapewniał, że "SE" nie cytował w sposób dosłowny jego wypowiedzi. "Rozmawiałem z redaktorem na temat oddziaływania 500 plus na rynek pracy i zwracałem uwagę na to, że kryterium dochodowe w wysokości 800 zł dyskryminuje osoby, które chcą pracować" - mówił Grabiec.

Kierwiński zaznaczył, że PO chce, żeby program został utrzymany. "Natomiast chcemy, aby ten program był rozbudowany o osoby, które tych pieniędzy naprawdę potrzebują. Mówimy chociażby o matkach samotnie wychowujących dzieci. Mówimy także o programie 500 plus na każde dziecko - wtedy dopiero ten program będzie w 100 proc. sprawiedliwy i będzie spełniać wszystkie założenia i cele, dla którego powstał" - zapewniał poseł PO. Kierwiński przekonywał, że PO nie chce nikomu zabierać pieniędzy z programu 500 plus, lecz go rozszerzać.

Prezes PSL ocenił, że to bardzo dobrze, że słowa wypowiedziane w rozmowie z gazetą zostały przez polityków PO sprostowane. "Ale od tego jest też PSL, które ma socjalny, społeczny charakter w wielu miejscach, żeby pilnować dorobku polityki rodzinnej, i żeby ona nie była dotknięta zmianami o charakterze partyjnym, politycznym, tylko żeby była trwała, bo tylko wtedy przyniesie efekty" - podkreślił Kosiniak-Kamysz.

Prezes ludowców zwrócił uwagę, że PSL zgłasza projekty poszerzające program 500 plus, chodzi np. o projekt "złotówka za złotówkę", żeby – jak podkreślił - "ułatwić samotnym mamom dostęp do 500 plus".

Przypomniał, że złożony przez PSL dwa lata temu projekt programu "złotówka za złotówkę" polega na tym, że po przekroczeniu progu dochodowego (800 zł na osobę) np. o złotówkę, matka samotnie wychowująca dziecko otrzymałaby nie 500 zł, a 499 zł.

Kosiniak-Kamysz ujawnił PAP, że w kuluarowych rozmowach politycy PiS "bardzo dobrze mówią zwłaszcza o programie +złotówka za złotówkę+". "Inne jest stanowisko rządu w tej sprawie, chociaż koszty tego projektu, który dotyczy 400 tys. rodzin, to jest jeden miliard złotych rocznie, tak wyliczył rząd" - powiedział prezes ludowców.

W rozmowie z PAP Kosiniak-Kamysz zadeklarował, że PSL złoży odpowiednią poprawkę do projektu przyszłorocznego budżetu w związku z kosztami tego programu i "zrobi wszystko, żeby to wprowadzić". "I oddamy tym, którzy to zrobią, bo mają większość (sejmową – PAP). Naprawdę z szacunkiem, tak jak mówię z szacunkiem o wprowadzeniu programu 500 plus, i zawsze to będę robił, chociaż jesteśmy przecież w innych partiach" - dodał.