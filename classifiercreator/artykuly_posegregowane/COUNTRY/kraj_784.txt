Z okazji 100. rocznicy odzyskania przez Polskę niepodległości MSZ zaprosiło przedstawicieli sześciu państw na trzech kontynentach do odczytania depeszy notyfikującej państwo polskie - poinformował resort spraw zagranicznych, który w niedzielę zamieścił klip wideo na swojej stronie internetowej.
      
            Klip ukazuje obywateli Francji, Japonii, Niemiec, Stanów Zjednoczonych, Wielkiej Brytanii i Włoch czytają "najważniejszą depeszę II Rzeczypospolitej Polskiej". Chodzi o depeszę podpisaną przez Józefa Piłsudskiego, która była symbolicznym dokumentem dla Polski odradzającej się po 123 latach zaborów.

Jak podał MSZ, podpisaną przez Józefa Piłsudskiego depeszę przygotowano w języku francuskim. "16 listopada 1918 r. wysłano ją drogą radiową do Komitetu Narodowego Polskiego w Paryżu i opublikowano w „Monitorze Polskim”. Następnie została nadana do prezydenta Stanów Zjednoczonych Ameryki oraz do rządów angielskiego, francuskiego, włoskiego, japońskiego, niemieckiego, a także do rządów wszystkich państw +wojujących i neutralnych+ - czytamy w komunikacie MSZ.

Resort dodał, adresaci depeszy "mogli przeczytać, że Józef Piłsudski - wódz naczelny armii polskiej - pragnie +notyfikować rządom i narodom istnienie państwa polskiego niepodległego, obejmującego wszystkie ziemie zjednoczonej Polski+. "Droga do ustalenia ostatecznego kształtu granic i zakończenia działań wojennych była jednak długa. Większość krajów europejskich nawiązała stosunki dyplomatyczne z Polską dopiero w 1919 roku" - przypomniało ministerstwo.

Inicjatywę zrealizowano we współpracy z ambasadami RP w Berlinie, Rzymie, Londynie, Waszyngtonie i Paryżu, a także z Instytutem Polskim w Tokio.