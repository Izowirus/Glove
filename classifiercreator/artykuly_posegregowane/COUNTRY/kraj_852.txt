Pójdźmy wszyscy razem w Marszu ku chwale Niepodległej organizowanym przez państwo polskie - zaapelował w środę premier Mateusz Morawiecki. Zjednoczeni pod biało-czerwonymi flagami pokażmy jedność i dumę z ukochanej Ojczyzny - podkreślił szef rządu.
      
            "100-lecie Niepodległej Rzeczpospolitej to wielkie święto polskiego narodu i polskiej państwowości. Pójdźmy wszyscy razem w Marszu ku chwale Niepodległej organizowanym przez państwo polskie. Zjednoczeni pod biało-czerwonymi flagami pokażmy jedność i dumę z ukochanej Ojczyzny" - napisał premier Morawieckiego na Twitterze.

Rzecznik prezydenta Błażej Spychalski poinformował PAP, że Marsz rozpocznie się w niedzielę o godz. 15 i przejdzie trasą, którą miał przejść Marsz Niepodległości.

Decyzja o organizacji marszu zapadła podczas środowego spotkania prezydenta Andrzeja Dudy z premierem Mateuszem Morawieckim. Marsz ma mieć charakter uroczystości państwowej; jego organizacją zajmie się rząd.

Wcześniej w środę prezydent zaprosił szefa rządu na konsultacje w związku z decyzją prezydent stolicy Hanny Gronkiewicz-Waltz o zakazie organizacji w niedzielę 11 listopada Marszu Niepodległości.