Prezydent mojego kochanego Gdańska obchodzi dziś urodziny. Drogi Pawle, najlepszym prezentem dla Ciebie i dla miasta będzie Twoje niedzielne zwycięstwo - napisał w piątek na Twitterze szef Rady Europejskiej, b. premier Donald Tusk zwracając się do Pawła Adamowicza.
      
            W niedzielę w drugiej turze wyborów prezydenta miasta w Gdańsku zmierzą się rządzący miastem od 1998 roku Paweł Adamowicz, który w I turze wyborów uzyskał 36,97 proc. głosów oraz kandydat Zjednoczonej Prawicy Kacper Płażyński (29,68 proc.).

Adamowicz startuje z własnego komitetu wyborczego Wszystko dla Gdańska; w II turze wyborów poparcia udzieliła mu pomorska Platforma Obywatelska, a także kandydat Koalicji Obywatelskiej na prezydenta miasta europoseł PO Jarosław Wałęsa, który w tych wyborach samorządowych 21 października miał trzeci wynik. Płażyńskiego poparło np. ponad 60 naukowców - członków Akademickiego Klubu Obywatelskiego im. prezydenta RP Lecha Kaczyńskiego w Gdańsku.