Dla większości zachodniej części Polski wydano ostrzeżenia pierwszego stopnia przed silnym wiatrem; na Pomorzu obowiązują też ostrzeżenia drugiego stopnia. Na południu Polski obowiązują z kolei alerty drugiego stopnia przed intensywnymi opadami śniegu.
      
            Ostrzeżenia drugiego stopnia przed intensywnymi opadami śniegu oraz ostrzeżenia pierwszego stopnia przed zawiejami i zamieciami śnieżnymi, spowodowanymi przez zachodni i północno-zachodni wiatr w porywach do 65 km/h, wydano dla części południowych powiatów województw podkarpackiego i małopolskiego, a także dla południowo-wschodnich powiatów Śląska.

IMGW wydało ostrzeżenia przed silnym wiatrem dla południowej części województwa lubelskiego, niemal całego województwa opolskiego, Dolnego Śląska, Wielkopolski oraz województwa lubuskie, warmińsko-mazurskie i większość kujawsko-pomorskiego, południowa część województwa pomorskiego oraz północna zachodniopomorskiego.

Ostrzeżenie drugiego stopnia przed silnym wiatrem zostało wydane dla północnej części województwa pomorskiego. Przewiduje się wiatr w porywach miejscami od 80 km/h do 95 km/h z północnego-zachodu i północy.

Ostrzeżenia drugiego stopnia oznaczają, że przewiduje się "wystąpienie niebezpiecznych zjawisk meteorologicznych powodujących duże straty materialne oraz zagrożenie zdrowia i życia". IMGW zaleca w związku z tym dużą ostrożność, śledzenie komunikatów o sytuacji pogodowej oraz przestrzeganie "zaleceń wydanych przez służby ratownicze w sytuacji zagrożenia".

Natomiast ostrzeżenia pierwszego stopnia oznaczają, że przewiduje się "warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia". "Prowadzenie działalności w warunkach narażenia na działanie tych czynników jest utrudnione i niebezpieczne" - ostrzega IMGW.