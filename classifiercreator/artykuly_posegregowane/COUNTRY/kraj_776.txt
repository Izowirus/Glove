Były prezydent RP Bronisław Komorowski. fot. PAP/ Dominik Gajda
                                        

            Liczę na to, że w Poznaniu znajdę lepszy sposób świętowania święta niepodległości, lepszy i – paradoksalnie – chyba nowocześniejszy – mówił w niedzielę w stolicy Wielkopolski Bronisław Komorowski. Były prezydent życzył Polakom "więcej radości".

      
            Bronisław Komorowski przyjechał do Poznania na zaproszenie prezydenta miasta Jacka Jaśkowiaka. W trakcie briefingu pogratulował Jaśkowiakowi wygranej w wyborach na prezydenta miasta. Jak podkreślił, cieszy się razem z Poznaniem, że "mamy tu nie tylko kontynuację, ale jakiś porządek".

"Moja babcia poznańska zawsze mówiła: porzundek musi być! Ja się cieszę, że w Poznaniu jest porządek i że on się także wyraża w formie obchodzenia święta niepodległości w sposób różny niż w wielu miejscach kraju. Także w Warszawie, gdzie często widać, że ludzie niestety się pogodzili trochę z tym, że bardziej do obchodów święta pasują zaciśnięte pięści i zaciśnięte zęby niż uśmiech, radość. Mam nadzieję, że to właśnie w Poznaniu znajdę – korzystając z zaproszenia. Znajdę taki lepszy sposób świętowania. Lepszy i – paradoksalnie – chyba nowocześniejszy" – powiedział b. prezydent.

"Mamy w Polsce problem ze sposobem wyrażania swojego patriotyzmu. Trochę gdzieś ulegamy potrzebie takich ciągłych zaduszek narodowych, podczas gdy to powinno być święto radosne. Starałem się wprowadzać takie formy nowoczesnego, radosnego świętowania także w czasach, gdy byłem prezydentem. Ale dzisiaj wiem, że w Poznaniu można znaleźć ten klimat nowoczesnego patriotyzmu, opartego nie tylko na tradycjach heroizmu, krwi przelewanej (...), ale właśnie patriotyzmu pracy, patriotyzmu nauki, patriotyzmu dbania o własną gminę, własne miasto, patriotyzmu wyrażającego się także w radości. Tej radości chciałbym życzyć całej Polsce z okazji stulecia" – dodał.

Zdaniem Komorowskiego Poznań "powinien podjąć krucjatę pokazywania nowoczesnego, polskiego patriotyzmu, gdzie są zmienione proporcje: pamiętając o dramatycznej, heroicznej historii, wydobywać z niej przede wszystkim to, co jest dziś przydatne do normalnego funkcjonowania wolnego, niepodległego, rozwijającego się narodu".

Pytany o to, dlaczego nie uczestniczy w centralnych obchodach z okazji 100-lecia odzyskania niepodległości w Warszawie, powiedział, że jest tak m.in. dlatego, że w sposobie świętowania rocznicy nie podoba mu się "nagromadzenie emocji czysto politycznych oraz chęć uskrajnienia tych obchodów w wymiarze politycznym".

"Niewątpliwie fakt, że władze państwa polskiego przejęły marsz radykalnych grup nacjonalistycznych musi budzić wątpliwości natury nie tylko politycznej. Przecież nawet wtedy, jeżeli nie będzie żadnych sztandarów czy żadnych haseł bardzo ostrych politycznie, te same myśli będą schowane w głębi serc ludzkich i umysłów" – powiedział.

"Ja nie bardzo sobie wyobrażam, aby władze państwa polskiego mogły i chciały tak naprawdę świętować z ludźmi o skrajnych poglądach, którzy zapraszają środowiska neofaszystowskie. Banerów może nie będzie, ale to są ci sami ludzie, te same uskrajnione środowiska polityczne" – dodał.

Bronisław Komorowski przyznał, że w niedzielę wieczorem będzie w Warszawie świętował razem z najbliższymi przyjaciółmi z czasów podziemia antykomunistycznego. "To będzie dla nas 40. rocznica odbudowywania świadomość i wagi 11 listopada. W 1978 roku to była pierwsza demonstracja uliczna w Warszawie, organizowana m.in. przeze mnie i moich przyjaciół. Potem były jeszcze obchody, za które siedziałem w więzieniu w czasach komunistycznych" – powiedział.

"Dzisiaj nie bardzo potrafię obchodzić z radością święta 11 listopada, kiedy wiem, że obok stoją ludzie, którzy na przykład mnie samego zamykali do więzienia za obchody 11 listopada – pan sędzia Kryże był wiceministrem sprawiedliwości w rządzie Jarosława Kaczyńskiego. To jest przeszkoda osobistej natury".

Z okazji święta niepodległości prezydent Komorowski życzył Polakom "więcej radości".

"Prawo i Sprawiedliwość starało się zabić polską radość i dumę z dokonań, wmawiając, że Polska jest krajem w ruinie. Trzeba to jakoś zrównoważyć. Polska jest krajem, który się rozwija od paru dziesięcioleci i będzie się rozwijać. Trzeba budować w Polakach dumę z osiągnięć całego czasu wolności – nie zapominając o refleksji nad naszą wolnością. Mamy z czego być dumni, mamy z czego się cieszyć i nikt nam nie powinien tego zabierać" – powiedział.

Według Bronisława Komorowskiego 11 listopada obchodzimy święto, które "wymaga refleksji nad fundamentami naszej niepodległości, ale i nad perspektywami tej niepodległości”.

"Ale oprócz refleksji jest potrzebna przede wszystkim radość (...), trzeba życzyć radości z faktu przynależności do sensownego, bogatego, bezpiecznego i rozwijającego się świata Zachodu ze szczególnym uwzględnieniem przynależności do Unii Europejskiej" – powiedział.

Bronisław Komorowski nie brał w Poznaniu udziału w wojewódzkich obchodach Narodowego Święta Niepodległości. Zwiedził wystawę "Wolność to dopiero początek" w Centrum Kultury Zamek, uczestniczył też w wydarzeniach związanych z obchodzonymi w niedzielę w stolicy Wielkopolski imieninami ulicy św. Marcin.

Prezydent Jacek Jaśkowiak zaprosił na obchody 11 listopada do Poznania b. prezydentów Lecha Wałęsę, Aleksandra Kwaśniewskiego i Bronisława Komorowskiego, zaproszenie skierował też do przewodniczącego Rady Europejskiej Donalda Tuska.

W listach do b. prezydentów i szefa Rady Europejskiej Jaśkowiak zwrócił uwagę na specyfikę obchodów 11 listopada w stolicy Wielkopolski. Z okazji imienin ulicy mieszkańcy Poznania i turyści zjadają rogale świętomarcińskie i biorą udział w tradycyjnym korowodzie, który prowadzi Święty Marcin na koniu. Jaśkowiak nie zaprosił na wspólne świętowanie do Poznania prezydenta Andrzeja Dudy – jak podkreślił – jednym z powodów był fakt, że prezydent łamie konstytucję.

21 października popierany przez Koalicję Obywatelską Jacek Jaśkowiak wywalczył w pierwszej turze reelekcję, pokonując m.in. kandydata Zjednoczonej Prawicy Tadeusza Zyska. Na Jacka Jaśkowiaka zagłosowało 55,99 proc. głosujących.