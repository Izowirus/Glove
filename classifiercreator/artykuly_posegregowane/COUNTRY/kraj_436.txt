Bezpieczeństwo, zwłaszcza na Ukrainie, a także znaczenie uszczelniania podatków i inkluzywnego wzrostu dla społeczności międzynarodowej znalazły się wśród tematów mojej rozmowy z sekretarzem generalnym ONZ Antonio Guterresem - poinformował na Twitterze premier Mateusz Morawiecki.
      
            Poranne spotkanie z Guterresem było pierwszym punktem wtorkowego programu szefa polskiego rządu na szczycie klimatycznym COP24 w Katowicach.

Odnosząc się do jego przebiegu po południu na Twitterze, Morawiecki ocenił swoją rozmowę z Guterresem jako ciekawą. Na przykładzie Planu Odpowiedzialnego Rozwoju omawialiśmy, jak ważne dla społeczności międzynarodowej jest uszczelnianie podatków i inkluzywny wzrost - napisał. Jak dodał, wśród tematów poruszonych podczas spotkania znalazły się także "bezpieczeństwo, zwłaszcza na Ukrainie, oraz pomoc rozwojowa dla Afryki".

25 listopada w rejonie Cieśniny Kerczeńskiej, która oddziela Morze Czarne od jego północnej części, czyli Morza Azowskiego, rosyjskie siły specjalne ostrzelały i zajęły trzy małe ukraińskie okręty płynące z Odessy do ukraińskiego portu w Mariupolu nad Morzem Azowskim. Według władz Rosji, okręty wpłynęły na jej wody terytorialne, czyli 12-milowy pas wód przybrzeżnych. Ukraina uznała z kolei działania Rosji za akt agresji i ogłosiła 30-dniowy stan wojenny na części swych terytoriów: obszarach graniczących z Rosją i separatystycznym Naddniestrzem w Mołdawii oraz w obwodach leżących nad Morzem Czarnym i Azowskim.