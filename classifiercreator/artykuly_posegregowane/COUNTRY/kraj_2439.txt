Biały Dunajec, 18.07.2018. Podwyższony stan rzeki Biały Dunajec w miejscowości Bialy Dunajec, 18 bm. Zablokowany jest przejazd mostem i podróż Zakopianką. (sko) PAP/Grzegorz Momot PAP © 2018 / Grzegorz Momot
                                        

            Most tymczasowy na Zakopiance w Białym Dunajcu został w środę wieczorem zamknięty z powodu groźby zawalenia, wywołanej wysokim stanem wody. Dojazd do Zakopanego jest możliwy tylko przez Bukowinę Tatrzańską, Czarny Dunajec lub drogą lokalną przez Ząb. Podtopione zostały wsie na Podhalu.
      
            "Wezbrane wody rzeki Biały Dunajec naniosły pod most konary, które oparły się o podpory mostu tymczasowego, wywołując bardzo duży napór na konstrukcję. Nie możemy w tej sytuacji zagwarantować bezpieczeństwa samochodom przejeżdżającym przez ten most, w związku z tym cały odcinek drogi krajowej nr 7, czyli popularnej Zakopianki, będzie zamknięty na odcinku od Szaflar do Poronina. Samochody będę kierowane na objazdy" – powiedział PAP rzecznik zakopiańskiej policji Krzysztof Waksmundzki.

Tymczasowa przeprawa w Białym Dunajcu została wzniesiona na czas budowy nowego mostu w tej miejscowości.

Stan alarmowy przekroczyły m.in. górskie rzeki Białka, Cicha Woda, Poroniec i Ochotnica. Z podtopieniami walczą mieszkańcy Czarnej Góry, Krempach i Jurgowa. Podtapiane są też domy m.in. w Zakopanem.