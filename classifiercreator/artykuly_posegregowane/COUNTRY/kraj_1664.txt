Ministerstwo Zdrowia porozumiało się w poniedziałek z ratownikami medycznymi. Ustalono m.in., że od stycznia przyszłego roku zarobki ratowników wzrosną o 400 zł brutto. Będą też mieli sześciodniowy płatny urlop szkoleniowy.
      
            Rzecznik resortu Krzysztof Jakubiak poinformował PAP, że minister zdrowia Łukasz Szumowski zawarł w poniedziałek porozumienie z Komitetem Protestacyjnym Ratowników Medycznych oraz Sekcją Krajową Pogotowia Ratunkowego i Ratownictwa Medycznego NSZZ "Solidarność".

"Ratownicy odstępują od akcji protestacyjnej" – podkreślił Jakubiak.

W porozumieniu zapisano, że niezależnie od formy zatrudnienia od stycznia przyszłego roku o 400 zł brutto wzrośnie miesięczne wynagrodzenie dla ratownika medycznego wykonującego zawód w zespole ratownictwa medycznego oraz w lecznictwie szpitalnym, dyspozytora medycznego oraz pielęgniarki systemu, wykonującej zawód w zespole ratownictwa medycznego u podwykonawcy.

Jakubiak wskazał, że strony ustaliły ponadto m.in., że najpóźniej do grudnia 2019 r. powrócą do rozmów, które dotyczyć będą m.in. zrównania wysokości dodatków przysługujących na tych samych stanowiskach pielęgniarkom i ratownikom.

Strony zadeklarowały, że w ramach Rady Dialogu Społecznego zainicjują prace nad zmianą współczynników określonych w ustawie o sposobie ustalania najniższego wynagrodzenia zasadniczego pracowników wykonujących zawody medyczne zatrudnionych w podmiotach leczniczych tak, aby "współczynniki te odzwierciedlały wykształcenie, kompetencje oraz odpowiedzialność".

W porozumieniu zapisano, że wprowadzony zostanie przepis przyznający ratownikom – wykonującym zawód w ramach stosunku pracy i realizującym obowiązek doskonalenia zawodowego – urlopu szkoleniowego w wymiarze sześciu dni roboczych rocznie. Ma on być płatny, według zasad obowiązujących przy obliczaniu wynagrodzenia za urlop wypoczynkowy.

Treść porozumienia dostępna jest już w mediach społecznościowych, m.in. na profilu Ogólnopolskiego Związku Zawodowego Ratowników Medycznych.

W lipcu ubiegłego roku zawarto porozumienie między Ministerstwem Zdrowia a ratownikami medycznymi, które zakładało m.in. średni wzrost miesięcznego wynagrodzenia – wraz ze wszystkimi innymi składnikami i pochodnymi w przeliczeniu na etat – o 400 zł od 1 lipca 2017 r. oraz o kolejne 400 zł od 1 stycznia 2018 r. Porozumienie zawarto w reakcji na akcję ratowników, w której ramach najpierw oflagowali budynki, potem wozili wszystkich pacjentów na sygnale, aż w końcu zorganizowali protesty w wielu miastach.

Ratownicy podkreślali podczas ostatnich miesięcy, że oczekują m.in., że docelowo otrzymają – podobnie jak pielęgniarki – cztery razy 400 zł.

We wrześniu Komitet Protestacyjny Ratowników Medycznych zapowiadał na październik "dni bez ratowników", których efektem miały być braki w obsadach m.in. zespołów ratownictwa, oddziałów i karetek transportowych.

Ministerstwo Zdrowia akcentuje, że ratownictwo jest sprawą priorytetową dla resortu. Przejawem tego, jak podnosi MZ, jest m.in. ustawa o Państwowym Ratownictwie Medycznym, która przywróciła odpowiedzialność za ratownictwo medyczne i ratowanie ludzkiego życia organom państwowym. Według MZ o tym, jak ważne dla systemu ochrony zdrowia i resortu zdrowia jest ratownictwo świadczy także m.in. wzrost nakładów na nie.