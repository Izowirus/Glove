Zachęcam kolegów z Nowoczesnej do większego spokoju, ponieważ "łączenie przez podział nigdy nie wychodziło" - powiedział w piątek szef klubu PO Sławomir Neumann. Powtórzył swą ofertę połączenia klubów: PO i Nowoczesnej; polityk PO chce też wspólnego startu z Nowoczesną i PSL w wyborach do PE.
      
            Szef klubu PO został zapytany w piątek w Sejmie przez dziennikarzy, czy poseł i niedawny kandydat na szefa Nowoczesnej Piotr Misiło zasłużył na wyrzucenie z partii (decyzję w tej sprawie ma podjąć w piątek zarząd Nowoczesnej). "Nie chciałbym komentować wewnętrznych reguł w Nowoczesnej. Dla mnie dziwnym, niespotykanym zachowaniem jest wyrzucanie (z partii) przez SMS-y. Zachęcałbym, żeby emocje w Nowoczesnej opadły, żeby koleżanki i koledzy z Nowoczesnej porozmawiali ze sobą spokojnie i nie reagowali tak gwałtowanie" – powiedział Neumann.

Jak dodał, rozumie, iż Nowoczesna przeżywa trudne chwile. "Ale przed nami są wybory europejskie. I na tym się należy skupić, a nie na takich wewnętrznych konfliktach. Zachęcam do większego spokoju, żebyśmy razem mogli usiąść i porozmawiać, bo łączenie przez podział nigdy nie wychodziło" -  podkreślił szef klubu PO.

Neumann powiedział też, że dla Platformy wartością jest współpraca z Nowoczesną wewnątrz Koalicji Obywatelskiej, którą chciałby utrzymać do przyszłorocznych wyborów do Parlamentu Europejskiego. "Budowanie szerokiego bloku w wyborach europejskich ma sens, bo daje prawie gwarancję wygranej" – przekonywał szef klubu Platformy.

Podkreślił, że pierwszy krok został postawiony w wyborach samorządowych, ponieważ – według niego – "zatrzymany został marsz PiS po władzę". "Drugim krokiem musi być wygranie wyborów europejskich. Im szerszy blok – tym lepiej" – ocenił Neumann.

Polityk PO powtórzył swoją ofertę budowy wspólnego klubu: PO i Nowoczesnej; zastrzegł jednak, że musi być to "autonomiczna decyzja" ugrupowania Katarzyny Lubnauer. "Z tego, co rozumiem, na klubie (Nowoczesnej) wczoraj taka dyskusja była, bo Piotr Misiło o tym mówił. Być może – jak mówił na końcu w swoich słowach – Nowoczesna musi dojrzeć, musi mieć te kilka tygodni na refleksję" – powiedział szef klubu PO. "Uważam, że większa integracja ma sens, ale tylko wtedy, kiedy ona jest z dwóch stron pożądana" – zaznaczył Neumann.

Neumann chce, aby wspólny projekt opozycji na wybory europejskie objął też Polskie Stronnictwo Ludowe.

Piotr Misiło został w poniedziałek zawieszony w prawach członka Nowoczesnej za - jak uzasadniała szefowa partii Katarzyna Lubnauer - "niszczenie Koalicji Obywatelskiej przez swoje osobiste ambicje". Decyzja Lubnauer miała związek z wywiadem, którego Misiło udzielił "Rzeczpospolitej". Poseł ocenił w nim m.in., że Lubnauer - jako szefowej partii - zabrakło doświadczenia, a Nowoczesna znalazła się w kryzysie.

Misiło powiedział w piątek dziennikarzom, że jest posłem niezrzeszonym. "Liczyłem na proces przed sądem koleżeńskim Nowoczesnej, ale szefowa partii Katarzyna Lubnauer podjęła decyzję, aby to zarząd mnie wyrzucił" – dodał.