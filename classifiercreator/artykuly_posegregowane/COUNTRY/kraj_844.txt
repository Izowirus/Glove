U podstaw decyzji prezydent Warszawy Hanny Gronkiewicz-Waltz o zakazie Marszu Niepodległości leżała cyniczna kalkulacja polityczna, obliczona na wywołanie konfliktu i zamieszek; tego rodzaju prewencyjna cenzura była przekroczeniem uprawnień - powiedział w czwartek minister sprawiedliwości Zbigniew Ziobro.
      
            "Mechanizmy demokratycznego społeczeństwa i zasada wolności zgromadzeń, wolności słowa wymaga, aby formy ekspresji różnych środowisk, z którymi się zasadniczo nie zgadzamy, nawet możemy je w wymiarze ekspresji oceniać krytycznie, czasami nawet bardzo mocno krytycznie, by takie formy wyrażania demokratycznego, obywatelskiego udziału w życiu społecznym były w pełni dopuszczalne. Wydaje się, że to gwarantuje konstytucja, do której często odwołuje się pani prezydent Gronkiewicz-Waltz" - mówił szef Ministerstwa Sprawiedliwości na czwartkowej konferencji prasowej.

"Tego rodzaju prewencyjna cenzura, jaką zastosowała (prezydent Warszawy), w mojej ocenie była przekroczeniem uprawnień, które leżały w gestii pani prezydent Hanny Gronkiewicz-Waltz. Sądzę, że u podstaw tej decyzji leżała raczej taka cyniczna kalkulacja polityczna, obliczona na wywołanie konfliktu i zamieszek w czasie tej manifestacji, która jest przecież już cykliczną imprezą, która gromadzi dziesiątki tysięcy, nawet 100 tysięcy ludzi" - oświadczył Ziobro.

Według niego "podjęcie takiej decyzji można by powiedzieć w przededniu tego wydarzenia, kiedy już wiadomo, że tysiące ludzi kupiło bilety, jest już niemal w drodze na tę imprezę, ma charakter prowokacji i pokazuje skrajną nieodpowiedzialność prezydent Gronkiewicz-Waltz i środowiska politycznego, z jakiego się wywodzi".

"Możemy się bardzo różnić, możemy toczyć spory w parlamencie (...). Natomiast pamiętajmy, że powinniśmy kierować się troską o bezpieczeństwo Polaków, o bezpieczeństwo obywateli, mieszkańców Warszawy i też o wizerunek Polski na świecie i powinniśmy zapobiegać decyzjom, które są obliczone na wywołanie eskalacji, konfliktu, agresji, przemocy, a do tego prowadzi niestety ta decyzja" - mówił Ziobro.

Jak dodał, decyzja o zakazie Marszu Niepodległości, "to jest dowód braku elementarnej odpowiedzialności ze strony pani prezydent Gronkiewicz-Waltz".

Zapytany, czy zamierza wziąć udział w marszu 11 listopada organizowanym przez rząd pod patronatem prezydenta Andrzeja Dudy, minister sprawiedliwości powiedział, że "za wcześnie jeszcze na udzielanie wypowiedzi, co do formy udziału rządu". "W tej chwili nie posiadam informacji, jakie są dokładne ustalenia" - powiedział Ziobro.

Szef resortu wyraził nadzieję, że marsz będzie przebiegał w spokojny sposób. "Wierzę w to, że ten marsz będzie odbywał się w sposób spokojny; będzie pod flagą biało-czerwoną i oddamy hołd tym wszystkim, którzy o Polskę kiedyś walczyli. Często też pod różnymi proporcami politycznymi, bo ludzie, którzy oddawali życie za Polskę, to ludzie różnych środowisk politycznych i oni wszyscy zasługują na upamiętnienie. Ufam, że tak właśnie się stanie" - oświadczył Ziobro.

Prezydent stolicy poinformowała w środę o wydaniu zakazu organizacji w niedzielę 11 listopada Marszu Niepodległości. Następnie prezydent Andrzej Duda spotkał się z premierem Mateuszem Morawieckim i - jak poinformował rzecznik prezydenta Błażej Spychalski - na spotkaniu ustalono, że zostanie zorganizowany "wspólny Biało-Czerwony Marsz", który będzie objęty patronatem narodowym przez prezydenta, a jego organizacją zajmie się rząd.

Organizatorzy Marszu Niepodległości odwołali się do sądu od decyzji prezydent Warszawy. Jak zapewniali w środę, w ostateczności odbędzie się marsz na zasadzie zgromadzenia spontanicznego.