Naszym zadaniem jest budowanie kompleksowych rozwiązań, które realizują potrzeby wszystkich osób niepełnosprawnych; chcemy prowadzić politykę, która nie będzie dzieliła osób niepełnosprawnych - powiedziała w środę szefowa MRPiPS Elżbieta Rafalska.
      
            W środę przed południem protestujący w Sejmie na zamkniętym spotkaniu z minister Rafalską przedstawili propozycję kompromisu, przewidującą wprowadzenie od maja br. dodatku "na życie" dla niepełnosprawnych w wysokości 300 zł miesięcznie, od stycznia 2019 r. – 400 zł i od czerwca 2019 r. – 500 zł. Chcą też zrównania wysokości renty socjalnej z minimalną rentą z tytułu całkowitej niezdolności do pracy już od maja tego roku. Po spotkaniu protestujący ocenili, że "jest nadzieja" na porozumienie i wskazywali, że oczekują na decyzję rządu.

W porozumieniu, które rząd zawarł we wtorek z częścią środowiska osób niepełnosprawnych, zapisano m.in. podniesienie od czerwca renty socjalnej do poziomu równego najniższej rencie z tytułu całkowitej niezdolności do pracy, czyli do 1029,80 zł, corocznie waloryzowanych, realizacji programu Dostępność plus ze szczególnym uwzględnieniem osób niepełnosprawnych. Zawarto w nim także zobowiązanie do wprowadzenia od 1 lipca 2018 r. koordynowanej opieki dla osób niepełnosprawnych ze szczególnymi potrzebami rehabilitacyjnymi.

Rafalska: realizacja wszystkich postulatów protestujących w Sejmie dalej zróżnicowałaby sytuację osób niepełnosprawnych 

Rafalska oświadczyła na konferencji prasowej w CPS "Dialog", że realizacja wszystkich postulatów protestujących nadal zróżnicowałaby sytuację osób niepełnosprawnych i mogłaby doprowadzić do kolejnych wyroków Trybunału Konstytucyjnego. W październiku 2014 r. TK orzekł, że zróżnicowanie prawa do świadczenia pielęgnacyjnego opiekunów osoby z niepełnosprawnością ze względu na moment powstania niepełnosprawności jest niezgodne z konstytucją. Wyrok nie został dotychczas wykonany.

Minister: propozycje protestujących zmodyfikowane, jeden postulat zagwarantowany

Minister zwróciła uwagę, że propozycja środowisk protestujących w Sejmie nie jest odmienna od wcześniejszej, tylko trochę zmodyfikowana. Wskazała, że chodzi o postulat zrównania renty socjalnej z najniższą rentą z ZUS z tytułu całkowitej niezdolności do pracy oraz wprowadzenie 500-złotowego dodatku rehabilitacyjnego. "Ta propozycja została trochę zmodyfikowana – przez pół roku byłoby to świadczenie trochę niższe, potem stopniowo podnoszone" - wskazała. Jak podkreśliła, pierwszy postulat został zagwarantowany "mimo że trwa rok budżetowy", a jego skutki finansowe wynoszą 540 mln zł.

Rafalska zaznaczyła, że zadaniem ministerstwa jest budowanie kompleksowych rozwiązań, które realizują potrzeby wszystkich osób niepełnosprawnych. "Ze szczególnym zwróceniem uwagi na osoby zależne, niesamodzielne, ze znacznym stopniem niepełnosprawności" - oświadczyła.

Było światełko w tunelu, ale zniknęło – powiedziała Iwona Hartwich z Komitetu Protestacyjnego Rodziców Osób Niepełnosprawnych, komentując konferencję prasową minister rodziny. Protestujący nie kryli niezadowolenia i rozczarowania ze słów szefowej MRPiPS.

Szefowa MRPiPS: nie można stawiać zarzutu, że rząd oszczędza na niepełnosprawnych 

Rafalska powiedziała, że nie można stawiać zarzutu, iż rząd oszczędza na wydatkach na osoby niepełnosprawne. Przypomniała, że od czasu, gdy kieruje resortem pracy, nakłady na kompleksową politykę wobec osób niepełnosprawnych wzrosły prawie o 3 mld zł. "Nie można stawiać zarzutu, że rząd oszczędza na wydatkach na osoby niepełnosprawne, ale te wydatki muszą być dobrze przygotowane i takich trudnych ustaw naprawdę nie napiszemy w 24 godziny" - mówiła.

Odniosła się także do porozumienia w sprawie wsparcia osób niepełnosprawnych, które podpisali we wtorek rząd i przedstawiciele części środowiska osób niepełnosprawnych. Zawiera ono zobowiązania rządu m.in. do podniesienia renty socjalnej. Przewodnicząca Krajowej Rady Konsultacyjnej ds. Osób Niepełnosprawnych Monika Zima-Parjaszewska powiedziała w środę, że z zaskoczeniem i przykrością przyjmuje sposób, w jaki została wykorzystana praca Rady w sporze z osobami z niepełnosprawnościami i ich rodzinami.



Minister podkreśliła, że porozumienie w sprawie wsparcia osób niepełnosprawnych przez Radę Ministrów nie było przeciwko komukolwiek, lecz koncentrowało się na problemach. "Nie chcieliśmy nikogo stawiać w niezręcznej sytuacji" - oświadczyła. Pełnomocnik rządu ds. osób niepełnosprawnych Krzysztof Michałkiewicz powiedział zaś, że trudno sobie wyobrazić, by jakieś środowisko osób niepełnosprawnych było przeciwko zapisom porozumienia, mówiącym, iż rząd w szybkim tempie podniesie rentę socjalną, wprowadzi program Dostępność plus i koordynowaną opiekę dla osób ze szczególnymi potrzebami rehabilitacyjnymi.

"Porozumienie z jednej strony było podpisywane przez przedstawiciela rządu minister Rafalską, z drugiej - przez pełnomocnika rządu ds. osób niepełnosprawnych, a z trzeciej strony przez przedstawicieli środowiska osób niepełnosprawnych" – wskazał.

Pełnomocnik rządu ds. osób niepełnosprawnych: nie ma powodu, żeby osoby niepełnosprawne nie wierzyły rządowi

Zwrócił uwagę, że nie ma powodu, żeby osoby niepełnosprawne nie wierzyły rządowi. "Natomiast nie ma co ukrywać, że w Polsce na co dzień tego nie widzimy, ale bardzo dużo mamy naszych obywateli, którzy mają różne problemy związane z niepełnosprawnością. Główny Urząd Statystyczny mówi o pięciu milionach obywateli, którzy są niepełnosprawni" - oświadczył.

Minister była pytana o wyrok TK w sprawie dorosłych opiekunów osób niepełnosprawnych - czy PO zagwarantowała odpowiednie pieniądze w budżecie, aby wykonać orzeczenie. "Apeluję o elementarną uczciwość w ocenie działań, żeby PO zrezygnowała z takich populistycznych, czysto politycznych ocen. Uderzyła się trochę w piersi za te błędne rozwiązania, nieprzemyślane, pokazujące, że ocena skutków regulacji dalece odbiegała od rzeczywistości, co pokazywałoby, że nie mają oni zdolności przewidywania, że złe rozwiązania tak skutkują i dzielą ludzi" - powiedziała Rafalska.

Była również pytana o zapowiedzi premiera utworzenia specjalnego funduszu wsparcia osób niepełnosprawnych. Złożyłaby się na niego danina od osób najlepiej zarabiających. "To są poważne regulacje, one wymagają spokoju. Nie chcemy, żeby padały tu jakieś pospieszne rozwiązania, deklaracje" - powiedziała minister. Zwróciła uwagę, że takie projekty powinny powstawać w zaciszu gabinetów. "Legislacji służy spokój i równowaga, konsultacje" - dodała.