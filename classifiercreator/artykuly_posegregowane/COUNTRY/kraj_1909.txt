Gdańsk, 31.08.2016. Kwiaty przy historycznej bramie nr 2 Stoczni Gdańskiej, 31 bm. W Gdańsku trwają obchody 36. rocznicy Sierpnia '80 i powstania NSZZ "Solidarność" oraz 28. rocznicy strajków z 1988 r.

                                        

            Sierpień 1980 był najbardziej masowym i znaczącym akordem walki o wolność narodów zniewolonych przez komunizm. Nigdy nie zapomnijmy tych dni, w których Polacy tak konsekwentnie byli solidarni i - pomimo wszystkich podziałów - tak sobie życzliwi, oddani i bliscy - napisał w piątek na Twitterze premier Mateusz Morawiecki.
      
            W piątek w Gdańsku odbywają się obchody z okazji 38. rocznicy podpisania Porozumień Sierpniowych.

"Sierpień 1980 był najbardziej masowym i znaczącym akordem walki o wolność narodów zniewolonych przez komunizm. Nigdy nie zapomnijmy tych dni, w których Polacy tak konsekwentnie byli solidarni i, pomimo wszystkich podziałów, tak sobie życzliwi, oddani i bliscy. #Solidarność" - napisał w piątek rano na Twitterze szef rządu.

38 lat temu o godz. 17 w sali BHP Stoczni Gdańskiej podpisane zostało porozumienie między Komisją Rządową a Międzyzakładowym Komitetem Strajkowym, reprezentującym ponad 700 zakładów z całej Polski; delegacja rządowa zgodziła się m.in. na utworzenie nowych, niezależnych, samorządnych związków zawodowych, prawo do strajku, budowę pomnika ofiar Grudnia 1970, transmisje niedzielnych mszy św. w Polskim Radiu i ograniczenie cenzury; przyjęto też zapis, że nowe związki zawodowe uznają kierowniczą rolę PZPR w państwie; uroczystość podpisania porozumienia transmitowała TVP.