Trudno mówić obecnie, czy jacyś ministrowie wystartują w wyborach do Parlamentu Europejskiego, nie ma jeszcze decyzji, kto wystartuje - mówił w rozmowie z dziennikarzami w trakcie wyjazdowego posiedzenia klubu PiS w Jachrance szef Komitetu Stałego Rady Ministrów Jacek Sasin.
      
            W piątek po południu parlamentarzyści PiS przybyli do Jachranki, by wziąć udział w dwudniowym posiedzeniu ich klubu. W spotkaniu poza liderem PiS Jarosławem Kaczyńskim uczestniczą premier Mateusz Morawiecki, ministrowie jego rządu, a także parlamentarzyści PiS.

Według nieoficjalnych informacji PAP podczas zamkniętej części wyjazdowego klubu PiS prezes partii Jarosław Kaczyński poruszał m.in. temat konieczności "dyscypliny medialnej" polityków partii.

Sasin zaprzeczył w rozmowie z dziennikarzami, że w najbliższym czasie miałoby dojść do rekonstrukcji rządu. "Żadnych planów dotyczących zmian (w rządzie) po prostu w tej chwili nie ma, więc trudno w ogóle cokolwiek na ten temat mówić w tej perspektywie 2019 r. i najbliższych wyborów, chyba że któryś z ministrów wystartuje w wyborach do PE, wygra te wybory, to wtedy z natury rzeczy nie można łączyć tych funkcji" - powiedział Sasin.

Zaznaczył jednocześnie, że w tej chwili nie ma decyzji, co do tego, kto wystartuje w wyborach do PE. "Trudno więc mówić w tej chwili, czy jacyś ministrowie będą startować" - mówił szef KSRM.

Sasin był także pytany o wypowiedź prezesa PiS Jarosława Kaczyńskiego z posiedzenia klubu, która przez niektóre media została oceniona jako "ciepła woda w kranie bis". "Na pewno takiej polityki +nic nierobienia+ my stosować nie będziemy i nie będziemy na pewno w ten sposób spraw państwowych prowadzić. My chcemy być władzą aktywną rozwiązującą problemy, a nie płynącą z nurtem ciepłej wody lejącej się z kranu" - mówił szef KSRM.

"To nie oznacza, że chcemy generować jakieś konflikty, czy jakieś sprawy, które mogłyby być drażliwe dla jakiejś części obywateli. Nie jest naszym zamiarem podnoszenie temperatury sporu politycznego, to jest domena naszych przeciwników politycznych, naszych konkurentów" - dodał Sasin.

Sasin zaprzeczył, jakoby podczas spotkania pojawił się temat nowej inicjatywy politycznej Ruch Prawdziwa Europa.

"W tej chwili jest to raczej coś bardziej hipotetycznego (...). Trudno się też do tych informacji, które pojawiły się w przestrzeni publicznej jakoś odnosić" - powiedział szef KSRM.

Pytany o to, czy dojdzie do zmian organizacyjnych w PiS, Sasin odparł, że dyskusja dotyczyła tylko "dyscypliny".

"Również to, że musi być taka ocena tego, jak poszczególni posłowie, ale również ci, którzy pełnią funkcje partyjne, sobie z tym radzą. Taka ocena jest oceną bieżącą, ona się cały czas odbywa" - mówił Sasin.

"W tej chwili pewnie w najbliższym czasie, w związku również z tymi wydarzeniami przed nami, z wyborami, ta ocena będzie pewnie jeszcze bardziej intensywna" - dodał.

Sasin zaznaczył jednak, że nie było mowy o jakichkolwiek zmianach w partii. "Raczej była zapowiedź tego, że będzie potrzebna mobilizacja do ciężkiej pracy" - powiedział.

W posiedzeniu klubu w Jachrance udział biorą również szef Solidarnej Polski Zbigniew Ziobro, oraz lider Porozumienia Jarosław Gowin. Pierwsza, wstępna część przemówienia prezesa PiS podczas posiedzenia klubu była dostępna dla mediów.