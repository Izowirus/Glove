PAP/Leszek Szymański
                                        

            Nie są przewidywane żadne zmiany kadrowe w rządzie - powiedziała w piątek minister przedsiębiorczości i technologii Jadwiga Emilewicz. Dodała, że "to jest dobry rząd".
      
            Minister Emilewicz, pytana w piątek w Radiu Zet, czy będzie nowym ministrem energii, opowiedziała: "Nie sądzę. Nie są przewidywane żadne zmiany kadrowe". "To jest dobry rząd" - zaznaczyła.

Dopytywana, czy minister energii Krzysztof Tchórzewski jest także dobrym ministrem energii, odparła: "Myślę, że jest dobrym ministrem". Dodała, że "wiele rzeczy dobrych wydarzyło się w ciągu ostatnich lat w energetyce".

Piątkowa "Rzeczpospolita" powołując się na nieoficjalne informacje napisała, że "w najbliższych dniach może dojść do zmiany ministra energii". Według gazety "pomysł ministra energii (Krzysztofa Tchórzewskiego – PAP) zakładający nałożenie na firmy energetyczne jednorazowej +opłaty klimatycznej+ spotkał się z ostrą krytyką ekspertów".  Dodano, że "pieniądze uzyskane z opłaty miały pomóc sfinansować rekompensaty za podwyżki cen prądu, "ale obniżyłyby zyski energetyki o 1 mld zł i uderzyły w akcjonariuszy tych firm".

"Po tym, gdy w środę premier Morawiecki powiedział w Sejmie, że w przyszłym roku prąd nie zdrożeje, w czwartek Tchórzewski przyznał, że resort szykuje inne propozycje. +Mamy kilka wariantów rozwiązań, ale każdy z nich zakłada, że rachunek za energię elektryczną w polskich gospodarstwach domowych nie wzrośnie w 2019 r. w stosunku do tego roku+ – powiedział minister" – przypomina gazeta.

Jak czytamy w dzienniku, "w rządzie trwa spór, jak złagodzić skutki droższej energii". "Dlatego forsowany przez Tchórzewskiego projekt ustawy o wypłacie rekompensat dla gospodarstw domowych oraz małych i średnich firm może ostatecznie trafić do kosza, jeszcze zanim ujrzał światło dzienne" - podano.

"Rz" podkreśla, że decyzja ws. ministra jeszcze nie zapadła. "Sytuacja w czwartek zmieniała się z godziny na godzinę. W kręgach rządowych pojawiły się już nawet nazwiska potencjalnych następców Tchórzewskiego. Wśród nich, są m.in. minister Piotr Naimski (pełnomocnik rządu ds. strategicznej infrastruktury energetycznej), minister przedsiębiorczości i technologii Jadwiga Emilewicz, Marcin Roszkowski, prezes Instytutu Jagiellońskiego, i senator PiS Adam Gawęda" - czytamy.