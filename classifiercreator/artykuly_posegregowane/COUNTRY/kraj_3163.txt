Warszawa, 16.05.2018. Minister sprawiedliwości, prokurator generalny Zbigniew Ziobro podczas konferencji prasowej "Rozstrzygnięcie Sądu Najwyższego w sprawie Tomasza Komendy", 16 bm. w Warszawie. SN uniewinnił Komendę uchylając wcześniejszy prawomocny wyrok 25 lat więzienia za zabójstwo i zgwałcenie 15-latki. (mr)  PAP/Jakub Kamiński
                                        

            Decyzja Sądu Najwyższego o uniewinnieniu Tomasza Komendy pokazuje, że błędy wymiaru sprawiedliwości mogą być korygowane - oświadczył w środę minister sprawiedliwości-prokurator generalny Zbigniew Ziobro. Zapowiedział, że będzie się domagał, aby sprawa Komendy została prześwietlona pod każdym kątem.
      
            
Ziobro powiedział też, że "choć utraconych lat życia Tomaszowi Komendzie nikt nie zwróci, orzeczenie SN o jego uniewinnieniu przywraca mu poczucie godności jako człowiekowi niewinnemu, niesłusznie skazanemu za okrutną zbrodnię".

Sąd Najwyższy uniewinnił w środę Tomasza Komendę, skazanego prawomocnie w 2004 r. na 25 lat więzienia za zabójstwo i zgwałcenie 15-latki. W marcu został przez sąd penitencjarny przy Sądzie Okręgowym we Wrocławiu warunkowo zwolniony z odbywania kary i wyszedł na wolność po 18 latach pozbawienia wolności.

Prokuratura - która zgromadziła nowe dowody w tej sprawie - uznała, że mężczyzna nie popełnił zbrodni, za którą został skazany. W sprawie zbrodni zatrzymano w zeszłym roku Ireneusza M. Prokurator przedstawił mu zarzut popełnienia przestępstwa zgwałcenia ze szczególnym okrucieństwem i zabójstwa piętnastoletniej Małgorzaty K. Od tej pory M. przebywa w areszcie.

Ziobro na środowej konferencji prasowej podkreślił, że decyzja Sądu Najwyższego pokazuje, że "błędy wymiaru sprawiedliwości mogą być korygowane". Zadeklarował, że "zawsze, kiedy dotrą (do niego) tego typu sytuacje", będzie zlecał - tak jak w wypadku Komendy - postępowania, celem ustalenia, czy nie doszło do pomyłki sądowej, czy ktoś nie ucierpiał.

Ziobro: będę się domagał, aby sprawa Komendy została pod każdym kątem prześwietlona

Minister oświadczył, że będzie się domagał, aby sprawa Komendy "została pod każdym kątem prześwietlona, nie bacząc na interesy poszczególnych prokuratorów, czy sędziów, którzy mogliby z tego powodu ucierpieć - czy w sensie wizerunku, czy w sensie odpowiedzialności dyscyplinarnej bądź karnej".

Według Ziobry, sprawa Komendy, to dowód, że "zmiana w ustawie o prokuraturze i uczynienie prokuratorem generalnym osoby, która jest spoza środowiska, jako korporacji prawniczej, była dobrą zmianą i dzisiejsza decyzja (Sądu Najwyższego) to potwierdza".

Jak zaznaczył szef MS, sprawa Komendy pokazuje też, że "zmiana ustawy o prokuraturze i wprowadzenie realnej kontroli nad działalnością kierownictwa prokuratury przez czynniki pozakorporacyjne (...) była zasadna, celna i trafna". "Gdyby bowiem nie doszło do zmian w ustawie o prokuraturze - tak krytykowanych przez liczne środowiska prawnicze, przez niektóre media - to pan Komenda niemal na pewno nadal siedziałby w więzieniu i w oczach swojego środowiska uchodziłby za osobę, która dopuściła się tak strasznej zbrodni" - przekonywał Ziobro.



Minister wyraził również opinię, że "sprawy błędów powinny być do bólu i do końca wyjaśniane". "A jeżeli to są błędy szczególnie zawinione, powinny one być związane też z pociągnięciem osób, które je dopuściły, do odpowiedzialności dyscyplinarnej, a jeśli są do tego podstawy - również karnej" - dodał.

Ziobro przypomniał, że niezależnie od wznowionego rozpatrywania sprawy, prowadzone jest również postępowanie mające na celu ustalenie odpowiedzialnych za doprowadzenie za niesłuszne skazanie i zapewnił, że będzie czuwał nad jego przebiegiem.

Pytany o możliwe konsekwencje, jakie mogą ponieść odpowiedzialni za niesłuszne skazanie Komendy, minister odparł, że dopiero po zakończeniu czynności dochodzeniowych prokurator będzie musiał przejść do oceny prawnej czynów.

Jak zaznaczył, prowadząc to śledztwo, prokuratorzy będą musieli się zmierzyć "ze stanem prawnym, jaki zastali na skutek zmian dokonanych pod koniec rządów Platformy Obywatelskiej, która (...) dalece skróciła okresy przedawnień przestępstw formalnych, do których należy niedopełnienie obowiązków czy przekroczenie uprawnień, a pod tym kątem w pierwszej kolejności sprawa jest badana".

"Ja nie mogę oczywiście państwu w tej chwili ostatecznie gwarantować, jaki będzie skutek tego postępowania, ale mogę zagwarantować, że na pewno to postępowanie będzie prowadzone rzetelnie, bezstronnie, obiektywnie i względy korporacyjnych interesów, obrony własnego środowiska nie będą tutaj miały jakiegokolwiek znaczenia" - dodał Ziobro.

Wyraził zarazem przekonanie, że "zwłaszcza ten okres, lata 2009-2011, da się jeszcze uchwycić prawnokarnie".

Ziobro był też pytany, na jakie odszkodowanie może liczyć Tomasz Komenda za 18 lat pobytu w więzieniu. Minister podkreślił, że odszkodowanie na pewno się Komendzie należy, natomiast - jak zaznaczył - przyznanie tego odszkodowania nie jest rolą prokuratora generalnego.