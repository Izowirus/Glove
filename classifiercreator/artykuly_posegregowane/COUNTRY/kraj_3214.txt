W 9. dniu akcji ratowniczej w kopalni Zofiówka ratownicy odnaleźli ciało drugiego z trzech poszukiwanych górników - podała w niedzielę JSW. Podobnie jak pierwszy odnaleziony górnik, znajdował się on w zalewisku; dostrzeżono go podczas wypompowywania wody. Trwają poszukiwania trzeciego górnika.
      
            Jastrzębska Spółka Węglowa poinformowała w sobotę wieczorem o znalezieniu pierwszego z trzech poszukiwanych od ponad tygodnia górników. Podano, że nie dawał on znaków życia, oraz że był transportowany do bazy akcji. Po północy nadszedł komunikat, że "ratownicy zlokalizowali jego ciało w zalewisku, podczas wypompowywania wody".

W niedzielę rano JSW opublikowała komunikat o znalezieniu podczas wypompowywania zalewiska ciała drugiego z trzech poszukiwanych górników. "Akcja trwa nadal, w dalszym ciągu poszukiwany jest jeden górnik" - zapewnili przedstawiciele spółki.

Ratownicy w ostatnich dniach koncentrowali się na obniżaniu poziom zalewiska, za którym spodziewali się znaleźć trzech górników poszukiwanych po wstrząsie w kopalni Zofiówka z 5 maja br. Zalewisko utworzyła woda spływająca do najniższego miejsca zniszczonego w następstwie wstrząsu chodnika. Wcześniej w tym rejonie uchwycono sygnały z nadajników w górniczych lampach.

Pompowanie wody rozpoczęto - po dotarciu zniszczonymi wyrobiskami w rejon zalewiska i doprowadzeniu tam powietrza - w nocy ze środy na czwartek. Ze względu na stężenie metanu w miejscu akcji, uniemożliwiające zastosowanie wydajnych pomp elektrycznych (mogą pracować przy stężeniu metanu poniżej 2 proc.), zamontowano kaskadę pomp na sprężone powietrze.

W sobotę rano JSW informowała, że choć lustro wody powoli opadało, efektywność prac spadła ze względu na znajdujący się w wodzie gęsty szlam. W tej sytuacji ratownicy przetransportowali w rejon akcji i podłączyli do układu pomp tzw. pompy szlamowe.

Opadające lustro wody jednocześnie uwolniło metan. Jego stężenie, a także możliwość dalszych niekontrolowanych wypływów tego gazu, uniemożliwiały uruchomienie znajdującej się na miejscu wydajnej pompy elektrycznej.

Ratownicy wcześniej wyrażali nadzieję, że być może penetracja chodnika będzie możliwa przy jedynie częściowym obniżeniu poziomu wody w zalewisku.

W pierwszych dniach akcji po silnym wstrząsie 5 maja w kopalni Zofiówka odnaleziono ciała dwóch górników, a dwaj inni trafili z lekkimi obrażeniami do szpitala - opuścili go w piątek.

Po tygodniu akcji ratowniczej przedstawiciele Jastrzębskiej Spółki Węglowej ocenili ją jako jedną z najtrudniejszych w historii firmy.

W poniedziałek prezes Wyższego Urzędu Górniczego (WUG) w Katowicach powołał komisję wyjaśniającą okoliczności wypadku, w skład której weszli głównie naukowcy i przedstawiciele nadzoru górniczego. Jej pierwsze posiedzenie odbyło się w środę. Raport z prac ma być gotowy do 10 sierpnia.

W odrębnym postępowaniu Okręgowy Urząd Górniczy w Rybniku bada m.in. czy roboty przed wstrząsem w kopalni były prowadzone zgodnie z dokumentacją, określającą warunki i rygory prowadzenia tych prac.

Niezależnie śledztwo w sprawie wypadku prowadzi gliwicka prokuratura, która sprawdza, czy mogło dojść do nieumyślnego sprowadzenia niebezpieczeństwa dla życia i zdrowia wielu osób oraz mienia w wielkich rozmiarach - przy działaniu w okolicznościach szczególnie niebezpiecznych - czego skutkiem jest śmierć i uszczerbek na zdrowiu. Drugi sprawdzany wątek dotyczy możliwości nieumyślnego niedopełnienia obowiązków w zakresie bhp.