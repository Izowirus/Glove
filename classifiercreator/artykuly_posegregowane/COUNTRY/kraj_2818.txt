Baranów, 17.06.2018. Mieszkańcy Baranowa głosują w referendum w sprawie budowy Centralnego Portu Komunikacyjnego, 17 bm. Na obszarze powiatów grodziskiego, sochaczewskiego i żyrardowskiego ma powstać port lotniczy. (nlat) PAP/Jacek Turczyk PAP © 2018 / Jacek Turczyk
                                        

            Mieszkańcy gminy Baranów w powiecie grodziskim od 7 rano w niedzielę w referendum decydują o tym, czy chcą budowy Centralnego Portu Lotniczego. Swój głos oddają w czterech siedzibach obwodowych komisji ds. referendum.
      
            Mieszkańcy głosują w szkole podstawowej w Baranowie, gminnym przedszkolu w Cegłowie, szkole podstawowej w Bożej Woli oraz w szkole podstawowej w Kaskach. Mają na to czas do godziny 21. - wówczas zostaną zamknięte lokale obwodowych komisji wyborczych.

W referendum postawione są dwa pytania. Pierwsze: czy chce Pan/Pani budowy Centralnego Portu Komunikacyjnego w gminie Baranów? Drugie dotyczy zapisów specustawy: czy Pana/Pani zdaniem są one korzystne dla mieszkańców.

Duża grupa osób przyszła zagłosować do szkoły podstawowej w Baranowie, po mszy świętej w pobliskim kościele.

Madzia przyszła do komisji wyborczej wraz z mamą. "Wszyscy moi sąsiedzi powiedzieli, że przyjdą zagłosować. Nawet jak rządzący nie wezmą naszego głosu pod uwagę, to musimy być solidarni" - powiedziała pani Ewa, mama Madzi.

82-letni pan Zdzisław z żoną Krystyną przyjechali rowerami oddać swój głos. Oboje są zgodni co do tego, że wynik głosowania - bez względu na to, jaki on będzie - nie wpłynie na rządzących, a konkretnie na zmianę ich decyzji.

"Myślę, że ta budowa się wydarzy, prezydent podpisał specustawę, cały PiS idzie za tym projektem. Mieszkamy obok, w nowym osiedlu. I to wszystko zostanie zburzone. To jest przykre. Ale co zrobić. My na to wypływu nie mamy. Możemy sobie podyskutować, porozmawiać. Zagłosować. Jesteśmy z żoną 60 lat po ślubie. Cały czas tutaj się mieszkało. Żal będzie to zostawiać" - mówi pan Zdzisław.

Adam, właściciel sklepu spożywczego powiedział, że nowe lotnisko jest bez wątpienia potrzebne. "Rząd oszukuje mieszkańców w tym przedsięwzięciu. Pełnomocnik rządu Mikołaj Wild jest człowiekiem skazanym na porażkę. W żadnym z tych spotkań, w których on uczestniczył z mieszkańcami, nie usłyszałem konkretów. Ale rząd i tak zrobi co będzie chciał" - ocenił.

Pani Alina i pan Jan - to rolnicy od pokoleń. "Tu są bardzo dobre ziemie. Utrzymujemy się z nich, mamy z nich chleb. Nie chcemy się stąd wyprowadzać. Przyszliśmy tu zagłosować z poczucia obowiązku i by wyrazić swój głos. Choć uważamy, że rząd i tak zdania nie zmieni" - mówili PAP.

Para młodych ludzi powiedziała PAP, że w tej inwestycji upatruje szansę finansową dla siebie. "Jesteśmy młodzi, możemy zacząć wszędzie z odpowiednimi pieniędzmi na koncie" - powiedzieli.

Wójt gminy Baranów Andrzej Kolek, przekazał, że uprawnionych do głosowania jest ok. 4 tys. ludzi.

"Dobrze, że to referendum się odbywa. Mieszkańcy w swojej sprawie mogą odpowiedzieć na konkretne pytania" - powiedział w niedzielę dziennikarzom wójt gminy Baranów.

Jego zdaniem, bez względu, jaki będzie wynik głosowania, "każdy mądry rząd powinien brać pod uwagę głos swoich obywateli". "Myślę, że ten głos mieszkańców Baranowa powinien zostać brany pod uwagę ekipy rządzącej" - dodał.

W Urzędzie Gminy w Baranowie funkcjonuje gminna komisja, która będzie zbierała wszystkie wyniki z czterech obwodowych komisji wyborczych, a następnie je sumowała.

Wójt nie wykluczył, że wyniki głosowania w referendum mogą być znane jeszcze w niedzielę.

Rada Gminy Baranów 18 kwietnia br. podjęła uchwałę o referendum ws. CPK. Termin jego przeprowadzenia został wyznaczony na 17 czerwca. Pod koniec maja wojewoda mazowiecki Zdzisław Sipiera przekazał, że uchwała gminy Baranów jest zgodna z prawem.

Pod koniec maja przez prawie pięć godzin w siedzibie Ochotniczej Straży Pożarnej w Baranowie wiceminister infrastruktury, pełnomocnik rządu ds. Centralnego Portu Komunikacyjnego Mikołaj Wild rozmawiał z mieszkańcami i wójtem gminy nt. budowy CPK. Wiceminister poinformował wówczas, że trzy gminy: Baranów (pow. grodziski), Teresin (pow. sochaczewski) i Wiskitki ( pow. żyrardowski) są wyznaczone na obszar inwestycji CPK, obejmujący łącznie 66,2 km kw.

Licznie przybyli mieszkańcy, często w emocjonalnych słowach, pytali wówczas wiceministra Wilda o swoją przyszłość, w związku z planowaną przez rząd budową CPK. Dopytywali m.in. o wykup ziemi, ceny gruntu, odszkodowanie, gwarancję pieniędzy na koncie, prowadzenie działalności rolniczej. Mówili, że będą zmuszeni do sprzedaży swoich nieruchomości.

4 czerwca w Urzędzie Gminy w Baranowie został uruchomiony punkt informacyjno-konsultacyjny dla mieszkańców gmin, na terenie których powstanie Port "Solidarność". Punkt jest obsługiwany przez osoby wyznaczone przez pełnomocnika rządu ds. CPK. Mieszkańcy trzech gmin objętych inwestycją (Baranów, Teresin i Wiskitki) mogą uzyskać w nim dane dotyczące inwestycji oraz zgłosić swoje uwagi lub postulaty. Konsultanci udzielą informacji dotyczących ustawy o CPK i dalszych kroków z nią związanych, a także wpływu inwestycji na życie mieszkańców. Punkt, w zależności od zainteresowania mieszkańców, będzie działał co najmniej do końca listopada 2018 r.

Na początku listopada ubiegłego roku rząd przyjął uchwałę ws. "Koncepcji przygotowania i realizacji inwestycji Port Solidarność – Centralny Port Komunikacyjny dla Rzeczypospolitej Polskiej".

Nowe lotnisko ma być jednym z największych przesiadkowych portów lotniczych w Europie. Po pierwszym etapie budowy ma obsługiwać do 45 mln pasażerów rocznie. Docelowo lotnisko będzie mogło być rozbudowane do ok. 100 mln. Lotnisko ma powstać na ok. 3 tys. ha gruntów. Obiekt wraz z towarzyszącą infrastrukturą drogową i kolejową ma kosztować ok. 30-35 mld zł. Do końca 2019 r. mają trwać prace przygotowawcze, a sam port ma być budowany przez kolejne 8 lat, do końca 2027 r.

Budowa nowego portu jest konieczna, w związku z tym, że warszawskie Lotnisko Chopina nie może pełnić funkcji dużego portu przesiadkowego. Przepustowość lotniska w Warszawie jest na wyczerpaniu i w związku z dynamicznie rosnącym ruchem lotniczym w regionie, w następnych latach nie będzie w stanie go obsłużyć. W 2017 r. port obsłużył 15,72 mln pasażerów, o 22 proc. więcej niż w 2016 r.