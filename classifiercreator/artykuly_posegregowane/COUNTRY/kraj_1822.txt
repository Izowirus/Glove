Od początku czerwca do końca sierpnia doszło do prawie 37 tys. pożarów, w wyniku których zginęły 82 osoby, zaś 936 osób zostało rannych - poinformował w rozmowie z PAP komendant główny PSP gen. brygadier Leszek Suski. W tym samym czasie doszło do ponad 3,5 tys. pożarów lasów.

      
            Z danych przekazanych przez Komendę Główną PSP wynika, że od 1 czerwca do 31 sierpnia doszło do ponad 180 tys. zdarzeń, z czego 36,7 tys. stanowiły pożary, 131,3 tys. tzw. miejscowe zagrożenia, a prawie 12 tys. to alarmy fałszywe.

We wszystkich zdarzeniach, w których uczestniczyli strażacy, zginęło 1256 osób, a ponad 19 tys. zostało rannych. Z tego w pożarach zginęło 82 osoby, a 936 zostało rannych. Najwięcej ofiar spowodowały tzw. miejscowe zagrożenia, w wyniku których zginęły 1174 osoby, zaś 1928 zostało rannych.

"Podczas tegorocznego lata strażacy gasili również pożary lasów i pożary upraw w rolnictwie. W ubiegłym roku w tym okresie doszło do ok. 8,7 tys. pożarów. Trzeba jednak przyznać, że tamto lato było dość wilgotne, inaczej jest w tym roku. Do tej pory w całej Polsce doszło do ponad 7,1 tys. pożarów, natomiast w okresie od 1 czerwca do 31 sierpnia powstało aż 3539 pożarów lasów" - powiedział w rozmowie z PAP komendant główny PSP gen. brygadier Leszek Suski.

Dodał, że najwięcej pożarów lasów miało miejsce w województwach: mazowieckim (892 pożary), wielkopolskim (335) i lubuskim (325). Z kolei pożarów upraw w okresie letnim było ponad 8,3 tys. Najwięcej w województwach: dolnośląskim (1208 pożarów), mazowieckim (1094) i wielkopolskim (844). Wskutek tych pożarów zginęło 9 osób, a 95 zostało rannych.

W okresie wakacyjnym strażacy wyjeżdżali prawie 22 tys. razy do wypadków drogowych, w których zginęło 432 osoby, a prawie 15 tys. osób zostało rannych.

W działaniach na wodzie interweniowali natomiast 1272 razy, w czasie tych interwencji utonęło 195 osób, 122 osoby udało się uratować. Najwięcej działań na akwenach strażacy przeprowadzili w województwach: kujawsko-pomorskim (169), pomorskim (146) i mazowieckim (136).

Znaczna część wyjazdów w okresie od czerwca do września dotyczyła zjawisk pogodowych, wobec, których strażacy interweniowali ponad 27 tys. razy. 18 tys. wyjazdów dotyczyła silnych wiatrów, 1,2 tys. tzw. przyboru wód, 8 tys. opadów deszczu, zaś 12 wyjazdów opadów gradu. W wyniku tych zdarzeń zginęły 4 osoby, a 80 zostało rannych.

Podczas tegorocznych wakacji w usuwanie skutków wszystkich zdarzeń zaangażowanych było prawie 1 mln 213 tys. strażaków PSP i OSP, którzy wykorzystali do nich ponad 283 tys. samochodów pożarniczych.