Jacek Sasin. PAP/Marcin Obara
                                        

            Na sobotniej konwencji PiS chcemy przedstawić nasze propozycje dla Polaków na najbliższy rok - powiedział w piątek szef Komitetu Stałego Rady Ministrów Jacek Sasin. Zapewnił, że będzie to rok intensywnych działań, poprawiających byt mieszkańców Polski.


      
            Sasin dodał, że podczas konwencji podsumowane zostaną również trzy lata działalności obozu Zjednoczonej Prawicy.

Konwencja odbędzie się w sobotę w hali Transcolor w Szeligach pod Warszawą. Według informacji PAP, podczas konwencji planowane są wystąpienia liderów PiS, podczas którzy mają przedstawić plany partii na przyszły rok.

Sasin powiedział w piątek w Polskim Radiu 24, że konwencja PiS będzie służyła podsumowaniu trzech ostatnich lat działalności ugrupowania i przedstawieniu planów na przyszłość.

"Ta konwencja została zaplanowana w związku z tym że trzy lata rządów za nami. Jest czas podsumowań. Było podsumowanie rządowe, gdzie pan premier mówił co w ciągu tych trzech lat wynika dobrego dla Polaków. Teraz czas na podsumowanie polityczne w łonie Zjednoczonej Prawicy i temu ta konwencja będzie służyła" - zaznaczył Sasin.

Dodał, że na konwencji przedstawione zostaną też plany na najbliższy rok. "Chcemy przede wszystkim mówić o przyszłości. Chcemy mówić o tym jakie jeszcze propozycje mamy na najbliższy czas dla Polaków, bo rok rządów przed nami i to nie jest rok bezczynności i będzie to rok intensywnych działań poprawiający byt Polaków" - powiedział Sasin.

Jak dodał, głównym celem, który stawia sobie Zjednoczona Prawica, "jest wyraźne podniesienie poziomu życia Polaków, żeby pogoń za innymi narodami Unii Europejskiej, za ich poziomem, była bardziej skuteczna i szybsza".

Poprzednia konwencja PiS odbyła się na początku września, tuż przed startem samorządowej kampanii wyborczej. Podczas konwencji prezes PiS Jarosław Kaczyński mówił m.in., że chce, aby "wspólnym wysiłkiem doprowadzić do tego, by za 15-20 lat w Polsce było tak, jak na zachód od naszych granic".

Premier Mateusz Morawiecki przedstawił wtedy propozycje PiS na wybory samorządowe; programy termomodernizacji budynków mieszkalnych "Ciepły dom", "Segregujesz-płacisz mniej", "Nowoczesna gmina" oraz "Sto megabitów na stulecie niepodległości". Zapowiedział też środki na budżet obywatelski w gminach. Wówczas w konwencji uczestniczyli też liderzy ugrupowań wchodzących w skład Zjednoczonej Prawicy - Solidarnej Polski Zbigniew Ziobro oraz Porozumienia - Jarosław Gowin.

Po wrześniowej konwencji rozpoczął się objazd polityków partii po Polsce, w trakcie którego promowali swój program na wybory samorządowe.