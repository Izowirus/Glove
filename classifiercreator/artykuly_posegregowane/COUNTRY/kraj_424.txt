Jedność na prawicy jest warunkiem sukcesu; PiS przyjmuje odpowiedzialność za państwo, każdy, kto burzy układ dzisiejszy, ułatwia powrót do władzy lewicy - napisała w środę na Twitterze rzeczniczka PiS Beata Mazurek.
      
            "Każdy ma prawo zakładać partię, ale to kwestia odpowiedzialności za państwo. Jedność na prawicy jest warunkiem sukcesu. Niektórzy mogą mieć indywidualne cele. PiS przyjmuje odpowiedzialność za państwo. Każdy, kto burzy układ dzisiejszy, ułatwia powrót do władzy lewicy (dot. nowej partii)" - napisała Mazurek.

We wtorek w mediach pojawiła się informacja, że europoseł Mirosław Piotrowski złożył do sądu wniosek o rejestrację partii politycznej, za którą stać miałby o. Tadeusz Rydzyk. "Uprzejmie informuję, że w ubiegłym tygodniu, w Sądzie Okręgowym w Warszawie, złożony został wniosek o rejestrację partii politycznej o nazwie +Ruch Prawdziwa Europa+, której podstawą programową są założenia +Ruchu Europa Christi+" - napisał Piotrowski w komunikacie skierowanym do mediów. Zaznaczył jednocześnie, że szczegółowych informacji na temat tej inicjatywy udzieli po wpisaniu Ruchu PE przez sąd do rejestru partii politycznych.

Portal wp.pl informował, że pierwszym celem ugrupowania mają być wybory do Parlamentu Europejskiego w 2019 roku. Zgodnie z informacjami wp.pl do PE z nowej partii miałby wystartować były poseł PiS i były wiceprezes PZU Andrzej Jaworski, który zostałby jedynką na Mazowszu. Na liście znaleźliby się również, jak podał portal: b. minister środowiska Jan Szyszko, europosłanka Urszula Krupa, posłanka Gabriela Masłowska, posłanka Anna Sobecka i sam Piotrowski.

Posłanka Masłowska powiedziała PAP, że nie ma wiedzy na temat nowego ugrupowania. "Mam tylko informacje prasowe, nic nie wiem na ten temat" - oświadczyła.

Jednocześnie posłanka wyraziła oburzenie, że "w te rzeczy miesza się" o. Tadeusza Rydzyka. "To jest szukanie sensacji. Ojciec dyrektor uważam, że jest zbyt daleko od takich spraw. Wyrządza się kolejną krzywdę kapłanowi w ten sposób przedstawiając sytuację" - powiedziała.

Masłowska zapewniła, że nie ma zamiaru opuszczać PiS. "Nie po to była budowana prawica takim wielkim trudem, żeby to rujnować" - powiedziała.

Podkreśliła jednocześnie, że w ramach PiS "ma wystarczające pole do popisu". "Nie mam jakichś barier, blokad, mam wsparcie klubu, jeśli go potrzebuję, nie widzę więc żadnych powodów, abym się gdzieś przenosiła" - deklarowała posłanka.

Do doniesień medialnych odniosła się również inna, wymieniana w materiale wp.pl posłanka PiS - Anna Sobecka. Jak stwierdziła, co pewien czas niektóre media bez jej wiedzy zapisują ją do "partii ojca Rydzyka". "Po pierwsze: ojciec Tadeusz Rydzyk jako duchowny nie zajmuje się zakładaniem partii politycznych. Po drugie: należę do PiS. Po trzecie: jeśli chcę coś zakomunikować, nie potrzebuję pośredników" - oświadczyła Sobecka we wpisie na Twitterze.

Jeszcze we wtorek sprawę skomentował b. szef MON, poseł PiS Antoni Macierewicz. Na antenie Telewizji Republika mówił, że nic nie wie na temat nowej partii. "Rozmawiałem z o. Rydzykiem kilka dni temu, nic o tym nie wiedział. Mamy do czynienia z próbą stworzenia faktu medialnego" - powiedział.

Macierewicz dodał, że "być może mamy do czynienia z fake newsem".

Andrzej Jaworski w rozmowie z PAP podkreślił, że na razie nie uczestniczy w tym projekcie. "Czemu mnie wskazują, nie wiem, może dlatego, że moje drogi z PiS się rozeszły nie z mojej winy" - ocenił.

Dopytywany, czy zamierza przyłączyć się do nowego ugrupowania, kiedy zostanie ono zarejestrowane, b. poseł PiS powiedział: "na razie takiego ugrupowania nie ma, z tego co wiem zostały dopiero złożone dokumenty rejestrowe, zobaczymy jednak co się będzie dalej działo".