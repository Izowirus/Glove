Wybrany na czwartą kadencję urzędujący prezydent Szczecina Piotr Krzystek (Bezpartyjni) podziękował za głosy oddane na niego i zapowiedział start rozmów koalicyjnych w szczecińskiej radzie miejskiej i zachodniopomorskim sejmiku.
      
            Na Krzystka w II turze wyborów zagłosowało 78,22 proc. wyborców, co dało mu zwycięstwo nad Bartłomiejem Sochańskim ze Zjednoczonej Prawicy, na którego swój głos oddało 21,78 proc. Frekwencja w Szczecinie wyniosła 43,15 proc.

"Wysoka frekwencja i wyniki są dla nas bardzo satysfakcjonujące" - powiedział Krzystek w poniedziałek dziennikarzom. "Ponad 100 tys. głosów oddanych na moją osobę, to jest naprawdę ogromny kredyt zaufania ze strony tych wszystkich, którzy poszli do wyborów. I bardzo za to dziękuję. Zrobimy wszystko, aby tego zaufania i szansy danej nam na kolejne pięć lat nie zmarnować" - zadeklarował.

Krzystek podziękował także swojemu konkurentowi - Bartłomiejowi Sochańskiemu za spokojną i rzeczową debatę przed drugą turą.

"Będziemy także dyskutować nad programem, z którym PiS i PO, ale także inne komitety szły do wyborów i będziemy się starali jak najwięcej elementów z tych programów włożyć do budżetu Szczecina i realizować, bo takie są jak widać oczekiwania mieszkańców Szczecina" - powiedział prezydent.

Dziennikarze pytali Krzystka, kiedy będą decyzje ws. większości w szczecińskiej radzie miejskiej. "Mam nadzieję, że będziemy mogli rozmawiać tutaj ze wszystkimi klubami. Te rozmowy pewnie w tym tygodniu się rozpoczną" - odpowiedział Krzystek.

W niedawnych wyborach 13 mandatów w szczecińskiej radzie miasta zdobyła Koalicja Obywatelska, 10 PiS, a 8 Bezpartyjni Piotra Krzystka. Bezpartyjni wprowadzili także swoich radnych do zachodniopomorskiego sejmiku. Koalicja Obywatelska będzie miała w sejmiku 13 radnych, 11 mandatów uzyskało PiS, Bezpartyjni Samorządowcy - 3, PSL - 2, a SLD - 1. Ani w sejmiku, ani w radzie nie ogłoszono jeszcze koalicji.

Krzystek pytany o finał rozmów koalicyjnych w radzie miasta, powiedział: "Trudno powiedzieć dlatego, że na pewno będziemy rozmawiali również o współpracy w sejmiku, także będziemy rozmawiali o współpracy w trzech sejmikach, bo trzeba pamiętać, że Bezpartyjni Samorządowcy i w województwie lubuskim i dolnośląskim i zachodniopomorskim są istotną siłą, więc na pewno takie dyskusje rozpoczynamy".

Krzystek dopytywany czy sytuacja w dolnośląskim i lubuskim może mieć przełożenie na sytuację na Pomorzu Zachodnim, powiedział, że tak. "Jesteśmy partnerami w rozmowach, jesteśmy w kontakcie z kolegami samorządowcami tych województw, więc będziemy to na pewno robić w koordynacji, choć nie jesteśmy strukturą formalną, to jednak współpracujemy ze sobą. Taka była umowa, że będziemy próbowali rozmawiać razem w grupie, ponieważ liderzy na ścianie zachodniej Polski, Bezpartyjni Samorządowcy odegrali dość ważną rolę. Mamy wszyscy wyniki powyżej 13 proc, a na Dolnym Śląsku chyba nawet 17 proc. To pokazuje, że tutaj jesteśmy trzecią siłą" - dodał.

Pytany z jaką formacją polityczną już rozmawiał, Krzystek odparł: "Rozmawiałem z wieloma osobami. Natomiast wszystkie te rozmowy przesunięte zostały przez nas w ogóle jako Bezpartyjnych, mówię tutaj też o kolegach z południa Polski na +od dziś+. Od dziś będą takie dyskusje prowadzone".

W szczecińskiej radzie miasta zasiada 31 radnych. W ostatniej kadencji najliczniejszy był klub radnych PiS, który zrzeszał 10 radnych, PO miało 9 radnych, a Bezpartyjni 8. Radnych niezrzeszonych było czterech. W ostatniej radzie miasta tzw. nieformalną koalicję tworzyli radni PiS i Bezpartyjni.