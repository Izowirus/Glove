W czwartek w Pałacu Kultury i Nauki odbędzie się I sesja stołecznej rady miasta, na której na prezydenta Warszawy zaprzysiężony zostanie Rafał Trzaskowski oraz 60 warszawskich radnych - poinformował warszawski ratusz.
      
            Początek sesji zaplanowano na godz. 10, a wręczenie zaświadczeń o wyborze na radnego - na godz. 9.

Rafał Trzaskowski wygrał wybory prezydenckie w Warszawie już w pierwszej turze. Otrzymał 56,67 proc. głosów (Jaki - 28,53 proc.).

W najbliższej kadencji w 60-osobowej Radzie Warszawy samodzielną większość 40 radnych będzie miała Koalicja Obywatelska (PO, Nowoczesna, Inicjatywa Polska), 19 radnych - PiS; jeden mandat ma SLD Lewica Razem - radną została Monika Jaruzelska.

W nowej Radzie Miasta znaleźli się m.in. dotychczasowi radni PO: przewodnicząca rady Ewa Dorota Malinowska-Grupińska, szef klubu radnych PO Jarosław Szostakowski, Aleksandra Gajewska, Gabriela Szustek, Anna Nehrebecka-Byczewska, a także radni PiS: Cezary Jurkiewicz, Filip Frąckowiak, Dariusz Figura, Andrzej Kropiwnicki.

Z list Koalicji Obywatelskiej dostali się też m.in. lider stołecznych struktur Nowoczesnej Sławomir Potapowicz, jedna z liderek protestów przeciwko zmianom w edukacji Dorota Łoboda, były piłkarz Dariusz Dziekanowski, córka prof. Jadwigi Staniszkis Joanna Staniszkis, adwokat Jarosław Kaczyński. Do rady po kilku latach nieobecności powrócili b. szef warszawskiego SLD (obecnie Inicjatywa Polska) Tomasz Sybilski i satyryk Tadeusz Ross.

Debiutantami w klubie PiS będą z kolei m.in. bliscy współpracownicy kandydata na prezydenta Warszawy Patryka Jakiego: szef jego sztabu Oliwer Kubicki, rzecznik sztabu Jacek Ozdoba, wiceszef komisji weryfikacyjnej Sebastian Kaleta oraz zastępca burmistrza dzielnicy Bemowo Błażej Poboży.

Na listy Koalicji Obywatelskiej do Rady Miasta oddało głos 43,96 proc. warszawiaków; na PiS - 25,51 proc., a na SLD Lewicę Razem – 5,73 proc.

Zgodnie z ustawą o samorządzie gminnym pierwszą sesję nowo wybranej rady gminy zwołuje komisarz wyborczy na dzień przypadający w ciągu siedmiu dni po upływie kadencji rady.