Warszawa, 25.05.2018. Polsko-rumuńskie konsultacje międzyrządowe. Premier RP Mateusz Morawiecki (P) i premier Rumunii Vasilica-Viorica Dancila (L) podczas konferencji prasowej w Warszawie, 25 bm. Przedmiotem konsultacji będą rozwój stosunków bilateralnych oraz w ramach NATO i UE, a także potwierdzenie wsparcia ze strony Rumunii w istotnych dla Polski aktualnych tematach unijnej agendy. (cat/sko) PAP/Rafał Guz PAP © 2018 / Rafał Guz
                                        

            Polska i Rumunia mają spójne poglądy m.in. ws. unijnej polityki spójności, czy dywersyfikacji źródeł dostaw gazu; będziemy z determinacją bronić interesów regionu środkowoeuropejskiego - mówił premier Mateusz Morawiecki podczas wspólnej konferencji prasowej z premier Rumunii Vioricą Dancilą.
      
            W piątek w Warszawie odbyły się polsko-rumuńskie konsultacje międzyrządowe pod przewodnictwem szefów obu rządów. Premier podkreślił, że były to pierwsze polsko-rumuńskie konsultacje międzyrządowe, w trakcie których - jak dodał - uzgodnione zostały stanowiska w wielu kwestiach. Poinformował, że wzięli w nich udział przedstawiciele ministerstwa spraw zagranicznych, obrony narodowej, spraw wewnętrznych i administracji, sportu i turystyki, przedsiębiorczości i technologii, inwestycji i rozwoju, rolnictwa oraz kultury.

"Były to bardzo obszerne, głębokie konsultacje wielu tematów, a zarazem zapowiedź kontynuowania naszych rozmów w przyszłości w formule konsultacji międzynarodowych" - mówił polski premier. Premier Rumunii również oceniła piątkowe rozmowy jako "bardzo dobre" i "oparte na rzeczywistości".

Morawiecki relacjonował, że w trakcie spotkania z szefową rumuńskiego rządu poruszył tematy relacji historycznych między Polską i Rumunią, a także współpracy w obszarze kultury, gospodarczym i militarnym. Podkreślał, że kraje naszego regionu mają bardzo wiele wspólnych interesów. "Tym bardziej te interesy będą skutecznie realizowane, im bardziej będziemy razem" - ocenił.

Zwracał uwagę, że współpraca polsko-rumuńska układa się niezwykle pozytywnie od lat. "Rumunia jest dla Polski jednym z naszych absolutnie kluczowych partnerów, zarówno na polu współpracy gospodarczej, handlowej, ale również w zakresie polityki obronnej, kulturalnej i szeroko rozumianej polityki europejskiej" - powiedział szef rządu.

Podkreślił, że oba kraje połączy droga Via Carpatia, która będzie realizowana w najbliższych latach. "Poprzez wymiar środkowoeuropejski chcemy budować silną UE" - mówił Morawiecki. Jak dodał, inicjatywa Trójmorza nie jest "przeciwko komukolwiek", lecz - podkreślił - jest wzmocnieniem UE oraz tej części Europy.

Morawiecki: Polska - wspólnie z Rumunią oraz z innymi krajami - będzie starała się "jak najmocniej pielęgnować" nasze stanowisko w kluczowych obszarach

W trakcie swojego wystąpienia Morawiecki odniósł się do unijnej polityki budżetowej oraz wieloletnich ramach finansowych. "To jest perspektywa budżetowa, która nas (Polskę) bardzo interesuje. Nasze doświadczenia z ostatnich paru lat, doświadczenia wielu dyskusji do tej pory, pokazują, że my koordynujemy i organizujemy ten wymiar i wsłuchujemy się również w głosy płynące z innych państw Europy Środkowej, starając się organizować, reprezentować nasze stanowisko na wielu forach" - podkreślił.

Jak dodał, Polska - wspólnie z Rumunią oraz z innymi krajami - będzie starała się "jak najmocniej pielęgnować" nasze stanowisko, w "tak kluczowych obszarach", jak polityka spójności, fundusze europejskie oraz wspólna polityka rolna.

Morawiecki mówił też, że Polska i Rumunia są dla siebie coraz ważniejszymi partnerami handlowymi oraz gospodarczymi. Jak oświadczył, rosną inwestycje polskich podmiotów w Rumunii. "Bardzo gorąco zachęciłem też panią premier, aby przedsiębiorstwa rumuńskie inwestowały u nas" - relacjonował.

Rozmowy dotyczyły również - wskazał Morawiecki - współpracy m.in. w polityce energetycznej. "Rozmawialiśmy o projekcie Nord Stream 2, gdzie oba nasze państwa podkreśliły wagę i konieczność dywersyfikacji źródeł dostaw gazu. Tworzenie drugiej nitki gazociągu północnego (Nord Stream 2) nie należy do takiego budowania wspólnego, zdywersyfikowanego pola do dostaw gazu" - mówił szef rządu.

Dodał, że  rozmawiano też m.in. o interkonektorach pomiędzy Rumunią a Polską przez Węgry i Słowację. "Bardzo chcielibyśmy w przyszłości korzystać ze złóż gazu rumuńskiego w depozytach na Morzu Czarnym" - mówił.

Morawiecki: Polska, jak i Rumunia, są "partnerami, którzy mówią jednym głosem"

Kolejnym tematem rozmów było bezpieczeństwo. W tym kontekście szef polskiego rządu zwrócił uwagę, że w Orzyszu - gdzie stacjonuje brygada wojskowa NATO - spotkał żołnierzy rumuńskich. "Miałem przyjemność z nimi rozmawiać, podziwiałem pokaz sprzętu i cieszę się, że ta współpraca wojskowa zacieśnia się coraz bardziej pod parasolem NATO, pod egidą współpracy transatlantyckiej" - oświadczył premier.

Morawiecki ocenił też, że zarówno Polska, jak i Rumunia, są "partnerami, którzy mówią jednym głosem, na jednej długości fali o współpracy transatlantyckiej". Podkreślił, że dla obu naszych państw współpraca z USA, a także z UE, to kluczowe dwa filary bezpieczeństwa, w tym bezpieczeństwa energetycznego, jak również filary rozwoju gospodarczego i wzrostu inwestycji.

Szef polskiego rządu poinformował, że z premier Rumunii potwierdzili spójność poglądów na wielu polach - w tym kontekście wymienił unijną politykę spójności.

Morawiecki podkreślił, że zarówno Polska, jak i Rumunia, będą bronić "z całą determinacją" interesów regionu środkowoeuropejskiego. "Uważamy, że partnerstwo europejskie, Europa jednej prędkości, a nie Europa kilku prędkości, to jest obietnica wspólnego rozwoju i my na takich zasadach umawialiśmy się na rozwój w ramach całej UE" - mówił.

Szef rządu ocenił również, że Polska i Rumunia mają wspólne doświadczenie komunizmu i postkomunizmu, którego - jak mówił Morawiecki - "nasi przyjaciele z UE i z Zachodu nie do końca są w stanie zrozumieć".

"Apelujemy wspólnie z panią premier do naszych przyjaciół z zachodniej Europy, żeby wzięli serdecznie pod uwagę to, że my mamy nasze własne problemy, własne wyzwania. Niestety, zostaliśmy zostawieni przez naszych przyjaciół po II wojnie światowej po złej stronie +żelaznej kurtyny+. My dzisiaj musimy reformować nasze kraje zupełnie inaczej. Musimy walczyć ze zjawiskami, których wy, drodzy przyjaciele, czasami nie rozumiecie, albo nie do końca rozumiecie" - mówił Morawiecki.

W trakcie swojego wystąpienia deklarował też, że "Polska wspiera ambicje Rumunii w zakresie przystąpienia do strefy Schengen".

Dancila: Rumunia jest w pełni zaangażowana w promocję perspektywy europejskiej dla krajów z sąsiedztwa

Do tych słów odniosła się Dancila, która powiedziała, że jej kraj liczy na stałe wsparcie Polski w przyłączeniu Rumunii do strefy Schengen.

Podkreśliła też, że Rumunia jest w pełni zaangażowana w promocję perspektywy europejskiej dla krajów z sąsiedztwa. Zaznaczyła, że Polskę i Rumunię zbliża wiele kwestii z agendy europejskiej oraz w szerszej perspektywie - międzynarodowej.

Zadeklarowała też, że chciałaby pogłębienia współpracy gospodarczej z Polską. Jak zauważyła, odnotowano tendencję wzrostową w polsko-rumuńskich stosunkach gospodarczych i handlowych. "Musimy wesprzeć to pozytywne zjawisko. W tym celu zorganizujemy w Bukareszcie forum gospodarcze, które będzie wyrażeniem naszej woli pogłębienia stosunków dwustronnych w tym zakresie" - zapowiedziała Dancila.

"Uzgodniliśmy, że będziemy okresowo organizować konsultacje międzyrządowe" - poinformowała dodając, że zaprosiła Morawieckiego na kolejne konsultacje, które zaplanowane są w Rumunii.

Przed konferencją prasową premierów została podpisana umowa między rządem Polski a rządem Rumunii o grobach żołnierzy i cywilnych ofiar wojen oraz poświęconych im miejscach pamięci. Ze strony polskiej podpisał ją wicepremier i minister kultury i dziedzictwa narodowego Piotr Gliński, rumuńskiej - szef resortu obrony narodowej Mihai-Viorel Fifor.