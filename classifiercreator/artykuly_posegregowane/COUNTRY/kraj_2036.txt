Katowice, 06.10.2017. Założycielka i prezes fundacji Polska Akcja Humanitarna Janina Ochojska podczas konferencji prasowej poprzedzającej uroczystość wręczenia jej doktoratu Honoris Causa Śląskiego Uniwersytetu Medycznego w Katowicach, 6 bm. Senat uczelni przyznał Janinie Ochojskiej to wyróżnienie w uznaniu zasług dla zaangażowania na rzecz niesienia pomocy ofiarom katastrof i konfliktów zbrojnych. (ag/awol) PAP/Andrzej Grygiel Archiwum PAP Andrzej Grygiel / Andrzej Grygiel
                                        

            Potrzeby ofiar konfliktów zbrojnych muszą spotkać się z naszą odpowiedzią - apeluje Polska Akcja Humanitarna w Dniu Pomocy Humanitarnej. Hasłem #NieOdwracamWzroku organizacja przypomina, że nikt nie powinien pozostawać obojętny na tragedię drugiego człowieka.
      
            W związku z przypadającym na niedzielę Dniem Pomocy Humanitarnej PAH hasłem #NieOdwracamWzroku zaapelowała, by odpowiadać na potrzeby ofiar konfliktów zbrojnych.

"Brak dostępu do wody i żywności, zagrożenie życia, ciągła niepewność jutra: to codzienność osób, które cierpią na skutek konfliktów zbrojnych i katastrof naturalnych. Przedłużające się kryzysy humanitarne prowadzą do załamania lokalnych rynków, dramatyczna sytuacja zmusza często rodziny do szukania schronienia w przejściowych obozach lub na terenach sąsiednich krajów" - wskazała PAH. Dodała, że krajami, w których liczba potrzebujących jest najwyższa, są: Jemen, Syria, Demokratyczna Republika Konga oraz Irak, Somalia i Sudan Południowy.

"Wojny i katastrofy naturalne sprawiły, że ponad 135 milionów ludzi na całym świecie potrzebuje pomocy humanitarnej. Ich codzienność wygląda dramatycznie, ci ludzie mają problemy z dostępem do wody, żywności, nie mają dachu nad głową. Nie możemy odwracać wzroku: cierpienie drugiego człowieka musi spotkać się z naszą odpowiedzią" – zaapelowała szefowa PAH Janina Ochojska.

Światowy Dzień Pomocy Humanitarnej został ustanowiony przez Zgromadzenie Ogólne ONZ w 2008 r. Wybór tej daty ma związek z tragicznym zdarzeniem, do którego doszło 19 sierpnia 2003 r., kiedy 22 pracowników humanitarnych zginęło wskutek wybuchu bomby w siedzibie ONZ w Bagdadzie, stolicy Iraku. Tegorocznym obchodom Światowego Dnia Pomocy Humanitarnej towarzyszy kampania #NotATarget.