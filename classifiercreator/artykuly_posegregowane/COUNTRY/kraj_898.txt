37-letni poseł Wojciech Bakun (KWW Kukiz’15) został w drugiej turze wybrany prezydentem Przemyśla (Podkarpackie) - poinformowała Miejska Komisja Wyborcza.
      
            Bakun zdobył 74,80 proc. głosów. Jego kontrkandydat 50-letni Janusz Hamryszczak (KW Prawo i Sprawiedliwość) otrzymał 25,20 proc. Hamryszczak obecnie jest zastępcą prezydenta Przemyśla.

W pierwszej turze Bakun uzyskał 41,49 proc., a Hamryszczak 26,41 proc. Trzeci wynik miał wtedy kandydat Koalicji Obywatelskiej Wojciech Błachowicz – 25,16 proc. Natomiast Tomasz Kulawik (KKW SLD-Lewica Razem) otrzymał 6,93 proc.

Bakun z wykształcenia jest technikiem informatykiem. Prowadził działalność gospodarczą. W 2015 roku w okręgu krośnieńskim został wybrany posłem z listy KWW Kukiz’15.

Wybory do rady miasta w Przemyślu wygrał KWW Kukiz’15. W 23-osobowej radzie Kukiz’15 i Koalicja Obywatelska mają po sześciu radnych. KW Stowarzyszenie dla Przemyśla "Regia Civitas" oraz Prawo i Sprawiedliwość zdobyli po cztery mandaty, a Sojusz Lewicy Demokratycznej trzy.

Frekwencja w niedzielnych wyborach w Przemyślu wyniosła 47,59 proc.