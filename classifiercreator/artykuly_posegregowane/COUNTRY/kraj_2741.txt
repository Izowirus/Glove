Nie będzie zmian w rządzie i prezydium Sejmu; takie ustalenia zapadły po czwartkowym  spotkaniu kierownictwa Prawa i Sprawiedliwości - poinformowała w piątek rzeczniczka ugrupowania Beata Mazurek. Jak dodała władze partii stawiają na stabilizację polityczną.
      
            W czwartek popołudniu w siedzibie PiS na ul. Nowogrodzkiej zebrało się kierownictwo ugrupowania. W spotkaniu uczestniczył m.in. prezes PiS Jarosław Kaczyński, premier Mateusz Morawiecki, a także wicepremierzy Beata Szydło i Piotr Gliński, marszałkowie Sejmu i Senatu Marek Kuchciński i Stanisław Karczewski oraz szef MSWiA Joachim Brudziński.

Rzeczniczka PiS Beata Mazurek pytana w piątek przez PAP, jakie ustalenia zapadły podczas tego spotkania odparła: Nie będzie zmian w rządzie i prezydium Sejmu"."Władze partii stawiają na stabilizację polityczną" - dodała.

W czwartek "Rzeczpospolita" podała, że PiS "przygotowuje wymianę Marka Kuchcińskiego na posłankę PiS Małgorzatę Wassermann", która jest obecnie szefową sejmowej komisji śledczej ds. Amber Gold, a także kandydatką Zjednoczonej Prawicy na prezydenta Krakowa. Według "Rz" "zgodnie z aktualnym planem większe zmiany w obozie władzy mają rozpocząć się po wyborach samorządowych". Zmiany jak czytamy w "Rz" mają dotyczyć rządu oraz Prezydium Sejmu.

Do ostatniej zmiany w rządzie doszło na początku tygodnia, kiedy Krzysztof Jurgiel złożył rezygnację z funkcji ministra rolnictwa. Resort podał w komunikacie, że spowodowane było to względami osobistymi. Na nowego szefa resortu rolnictwa został w środę powołany Jan Krzysztof Ardanowski.