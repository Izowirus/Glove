Stanowisko w sprawie wykorzystywania seksualnego osób małoletnich przez niektórych duchownych przyjęli w poniedziałek hierarchowie uczestniczący w 381. Zebraniu Plenarnym Konferencji Episkopatu Polski na Jasnej Górze.
      
            "Przepraszamy Boga, ofiary wykorzystania, ich rodziny i wspólnotę Kościoła za wszystkie krzywdy wyrządzone dzieciom i ludziom młodym oraz ich bliskim" - brzmi fragment stanowiska.

"Mamy zdecydowaną wolę oczyszczenia z grzechu i przestępstw tych nadużyć" - powiedział, prezentując część zapisów stanowiska na konferencji prasowej po obradach, przewodniczący KEP abp Stanisław Gądecki. Zaakcentował, że to stanowisko całego episkopatu, nie pojedynczych jego przedstawicieli

"Ta wola oczyszczenia jest naturalna. Kościół zdaje sobie sprawę, że istnieje grzech pierworodny, który dotyka wszystkie warstwy społeczeństwa, niemniej jednak Kościół stanowi jakiś autorytet pośród innych instytucji społecznych i z tego tytułu ponosi też specjalną odpowiedzialność" - wskazał abp Gądecki.

Stanowisko - przedstawione w poniedziałek w założeniach przez abpa Gądeckiego i prymasa abpa Wojciecha Polaka - składa się z sześciu punktów: pierwsze zakładają ochronę dzieci i młodzieży jako niezbywalnej części misji powierzonej Kościołowi, zdecydowaną wolę oczyszczenia z grzechów i przestępstw nadużyć seksualnych wobec małoletnich, a jednocześnie tworzenie dla nich bezpiecznego środowiska - przez przygotowywanie i promowanie programów prewencyjnych.

Kolejne punkty zawierają m.in. wezwanie biskupów kierowane do całego Kościoła, by jednoczyć wysiłki całej wspólnoty w rozpoznawaniu i eliminowaniu czynników sprzyjających przestępstwu, wezwanie do modlitwy i pokuty, a także bezpośrednie wystąpienie do sprawców przestępstw.