Koalicja Obywatelska przedstawiła program dla Dolnego Śląska
                                        

            Apel o przyjęcie ustawy metropolitalnej dla Wrocławia, rozwój komunikacji zbiorowej na terenie województwa oraz budowa dróg wylotowych z miast i obwodnic - to niektóre z założeń programowych Koalicji Obywatelskiej dla Dolnego Śląska.
      
            Jacek Sutryk, kandydat Koalicji Obywatelskiej na prezydenta Wrocławia podczas poniedziałkowej konferencji prasowej przekonywał, że nie ma silnego Dolnego Śląska bez silnego Wrocławia i nie ma silnego Wrocławia bez silnego regionu. "Czas skończyć z przeciwstawianiem interesów samorządu województwa, interesom miasta i odwrotnie. Jesteśmy zainteresowani harmonijnym rozwojem i spójnością tych dwóch podmiotów samorządowych" - mówił Sutryk.

 

Jak dodał, program wyborczy dla Wrocławia jest spójny z programem dla regionu. "Rozwój dróg, kolei aglomeracyjnej, połączeń na lotnisko i wiele innych rozwiązań, jak choćby systemy +parkuj i jedź+, mają charakter silnie aglomeracyjny. Czas skończyć z pokazywaniem różnic między mieszkańcami Wrocławia i mieszkańcami innych gmin w okolicach stolicy Dolnego Śląska" - zaznaczył.

 

Sutryk podkreślił, że przyszła kadencja będzie kadencją spraw społecznych i budowania silnego Wrocławia oraz regionu. "Aby tak było, musi być dobra współpraca między samorządem Wrocławia i regionu" - ocenił.

 

Dyrektor Biura Regionu Dolnośląskiego PO Marek Łapiński (startuje z pierwszego miejsca wyborach do sejmiku dolnośląskiego w okręgu nr 1) przekonywał, że Wrocław potrzebuje ustawy metropolitalnej. "Taki projekt ustawy powstał w Sejmie poprzedniej kadencji. Dawał ponad 300 mln zł dla naszej aglomeracji. To pieniądze na komunikację, gospodarkę odpadami oraz ochronę środowiska, ale PiS wyrzucił ten projekt. Chcemy by wrócił on pod obrady Sejmu" - mówił.

 

W programie Koalicji Obywatelskiej znalazły się również m.in. postulat wprowadzenia darmowej komunikacji zbiorowej dla uczniów na terenie dolnośląskich gmin oraz rozwój kolei aglomeracyjnej. Kolejne propozycje, to budowa dróg wylotowych i obwodnic.