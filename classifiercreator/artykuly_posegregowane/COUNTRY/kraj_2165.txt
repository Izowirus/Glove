Czekamy na pozytywną zwrotną informację ze strony rządu – powiedział po spotkaniu z premierem szef NSZZ "Solidarność" Piotr Duda. Związek żąda m.in. podwyżek płac w sferze budżetowej. Mateusz Morawiecki zapewnił, że rząd będzie się starał utrzymać zrównoważony model wzrostu.
      
            Wtorkowe spotkanie odbyło się w siedzibie NSZZ "Solidarność" w Gdańsku; było zamknięte dla mediów. Trwało ok. pięciu godzin. Uczestniczyły w nim także m.in. minister rodziny, pracy i polityki społecznej Elżbieta Rafalska, minister edukacji narodowej Anna Zalewska oraz rzeczniczka rządu Joanna Kopcińska.

O rezultatach spotkania szef rządu i lider "Solidarności" poinformowali na wieczornym briefingu dla prasy.

Jak mówił premier, spotkanie było okazją do przedyskutowania "wielu aspektów życia społecznego i życia gospodarczego". "Podkreśliłem podczas naszego spotkania, że bardzo zależy mi na tym, żeby wykonać to, do czego rząd Prawa i Sprawiedliwości się zobowiązał, czyli budowa silnego sprawnego, solidarnego, sprawiedliwego i spójnego państwa; państwa, które będzie przyjazne dla ludzi, obywateli, pracowników, w szczególności świata pracowniczego, reprezentowanego oczywiście m.in. przez związku zawodowe" – powiedział szef rządu.

Dodał, że "najsilniejsze gospodarki świata, to takie, które oparte są o konsensus, o dialog, np. gospodarka niemiecka, japońska, francuska, czy słynące z tego gospodarki skandynawskie".

Premier zaznaczył, że głęboko wierzy w to, iż państwo polskie musi być organizatorem solidarności społecznej. "To jest nasze motto do działania w kolejnych latach. W oparciu o to chcemy budować kompromis. Z jednej strony ze związkami zawodowymi, z drugiej z pracodawcami i z wielu innymi, jak to się mówi, interesariuszami w społeczeństwie" - zaznaczył.

Morawiecki powiedział, że na wtorkowym spotkaniu mógł wysłuchać "tak wielu tematów - od Lasów Państwowych począwszy, przez Stocznię Gdańską, a skończywszy na potężnych problemach pracowniczych oczywiście, w różnych sferach życia". "To, co mogę oczywiście obiecać wszystkim pracownikom, że będziemy starali się, w miarę naszych możliwości, w taki sposób kierować nawą państwową, żeby utrzymać ten zrównoważony model wzrostu, zrównoważony terytorialnie, bo o tym też mówiliśmy" - powiedział premier.

"Żeby siła Polski oparta była na wielu filarach"
 
Zaznaczył także, że wciąż w Polsce są miejsca, gdzie rozwój gospodarczy nie jest jeszcze tak szybki, "jakbyśmy sobie tego życzyli".

"Więc ten rozwój zrównoważony terytorialnie, ale też zrównoważony właśnie między poszczególnymi obszarami życia społecznego, to jest nasze zobowiązanie, po to właśnie, żeby siła Polski oparta była na wielu filarach, ale w szczególności na możliwie jak najbardziej szczęśliwych pracownikach. Żeby to był taki czynnik, koło napędowe, koło zamachowe polskiej gospodarki. Wierzę, że w tych trudnych rozmowach również przybliżamy się do wielkiego celu, jakim jest dla nas wszystkich silna i sprawiedliwa Polska" - dodał premier.

Jak mówił, rząd "pokazuje społeczeństwu, że to, co mówi, to robi", że "w ślad za naszymi słowami idą czyny". "Bardzo głęboko wierzę w to, że to, co staramy się wypracować, jest najlepszym modelem dla Polski - w zakresie płacy minimalnej, w zakresie wynagrodzeń, wynagrodzeń również w sferze budżetowej, ale również w wielu innych obszarach" - mówił premier.

"Staramy się, żeby z jednej strony przedsiębiorcy, pracodawcy, byli jak najbardziej konkurencyjni, ale z drugiej, żeby pracownik był szanowany poprzez naszą politykę płacy minimalnej, stawki godzinowej, wolnych niedziel" - dodał.

"Powiedzieliśmy: +500 plus+, i poprzez uszczelnienie podatków nasza polityka społeczna służy społeczeństwu; powiedzieliśmy: +minimalne stawki godzinowe+ i mamy minimalne stawki godzinowe i uzgodnimy - jestem o tym przekonany - również w najbliższych paru tygodniach minimalne wynagrodzenie" - podkreślił premier.

Podczas briefingu szef "S" podziękował premierowi za przybycie. "Spotkanie było bardzo owocne. Można powiedzieć, że w pewnym momentach nawet burzliwe i trudne, ale po to, żeśmy się zamknęli, żeby sobie o pewnych sprawach powiedzieć dogłębnie" - powiedział Duda.

"Po tym spotkaniu czekamy, aż pan premier usiądzie ze swoimi doradcami, ministrami, oceni to nasze spotkanie i przedstawi Komisji Krajowej Solidarności wnioski"
 
Dodał, że omawiane było wiele tematów. "Ale nasze trzy główne tematy to było +odmrożenie+ wskaźnika w przyszłym roku dla sfery budżetowej, dla pracowników urzędów wojewódzkich, całej budżetówki. Także sprawy dotyczące minimalnego wynagrodzenia, jeżeli chodzi o przyszły rok, a także +odmrożenia+ wskaźnika, który uprawnia do obliczania zakładowego funduszu świadczeń socjalnych" - powiedział szef "S".

"Wiele tematów przez te prawie pięć godzin omawialiśmy na Komisji Krajowej i przekazaliśmy te problemy panu premierowi. Dzisiaj, po tym spotkaniu czekamy, aż pan premier usiądzie ze swoimi doradcami, ministrami, oceni to nasze spotkanie i przedstawi Komisji Krajowej Solidarności wnioski" - dodał.

Szef "S" zwrócił też uwagę, że wskaźniki są "zamrożone" od 2010 r. "To przez sześć lat rządów PO-PSL wynagrodzenia sfery budżetowej stały w miejscu" - podkreślił. Wyraził jednocześnie nadzieję, że rząd pochyli się nad problemami pracowników sfery budżetowej i "w przyszłym roku nastąpi jakiś krok".

"Pierwsze dwa lata rządów PiS i Zjednoczonej Prawicy to było odkręcanie bardzo ważnych tematów, choćby przywrócenie wieku emerytalnego sprzed reformy czy stawki godzinowej (...) Dzisiaj przed nami stoi problem pracowników sfery budżetowej" - dodał.

Główne żądania "S" to m.in. 12 proc. wskaźnika wzrostu wynagrodzeń w państwowej sferze budżetowej
 
Zaapelował, aby "faktycznie pochylić się" nad postulatami wysuwanymi przez "S". "Czekamy na pozytywną zwrotną informację ze strony rządu. Bo to jest dla nas wszystkich bardzo ważne, aby faktycznie pokazać, że ten zrównoważony rozwój jest rozwojem zrównoważonym" - powtórzył Duda.

Po briefingu działacze KK "S" kontynuowali obrady w gronie związkowym. W drugiej części, także zamkniętego dla mediów posiedzenia, mieli ocenić spotkanie z premierem.

Główne żądania "S" to: 12 proc. wskaźnika wzrostu wynagrodzeń w państwowej sferze budżetowej, 8,5 proc. wzrostu płacy minimalnej (co stanowi kwotę 2278 zł, rząd proponuje kwotę 2220 zł - PAP) oraz odmrożenie kwoty naliczania funduszu socjalnego, co dałoby wzrost na jednego pracownika rocznie o ok. 300 zł.

Postulaty te zostały określone przez związek podczas ostatnich obrad KK "S" w Zakopanem w czerwcu. Członkowie Komisji Krajowej upoważnili wówczas prezydium związku do opracowania scenariuszy działań w razie nie spełnienia tych postulatów.