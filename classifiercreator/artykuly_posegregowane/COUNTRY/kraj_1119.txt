PiS wygrało wybory do sejmiku woj. łódzkiego, wprowadzając tam 17 radnych. Koalicja Obywatelska będzie miała 12 radnych, a czterech Polskie Stronnictwo Ludowe - wynika z oficjalnych danych podanych przez Wojewódzką Komisję Wyborczą.
      
            Oznacza to przejęcie przez PiS władzy w 33-osobowym samorządzie wojewódzkim, w którym rządziła koalicja PO-PSL.

Jak poinformowano w komisji, prawo do podziału mandatów uzyskało w sumie pięć ugrupowań. Oprócz PiS, Koalicji Obywatelskiej i PSL, jeszcze Kukiz'15 i SLD Lewica Razem.

Jak wynika z danych przekazanych przez WKW, na PiS w Łódzkiem zagłosowało 365 tys. 241 osób, na Koalicję Obywatelską - 297 tys. 245 wyborców, na PSL - 136 tys. 743 osoby; SLD Lewica Razem poparło 66 tys. 160 wyborców, a na Kukiz'15 zagłosowały 61 tys. 333 osoby.

Łódzkie podzielone zostało na pięć okręgów. W pierwszym, obejmującym miasto Łódź, sześć mandatów przypadło Koalicji Obywatelskiej, a trzy – PiS.

W drugim okręgu (powiat kutnowski, powiat łęczycki, powiat łowicki, powiat zgierski) trzy mandaty uzyskało PiS, a dwa Koalicja Obywatelska.

W trzecim okręgu (powiat łaski, powiat pabianicki, powiat pajęczański, powiat poddębicki, powiat sieradzki, powiat wieluński, powiat wieruszowski, powiat zduńskowolski) PiS przypadły cztery mandaty, zaś Koalicji Obywatelskiej i PSL - po dwa.

W czwartym okręgu (Piotrków Trybunalski, powiat bełchatowski, powiat łódzki wschodni, powiat piotrkowski, powiat radomszczański) PiS zdobyło cztery mandaty, a po jednym – Koalicja Obywatelska i PSL.

W piątym okręgu (Skierniewice, powiat opoczyński, powiat rawski, powiat skierniewicki, powiat tomaszowski, powiat brzeziński) PiS uzyskało trzy mandaty, a PSL i Koalicja Obywatelska - po jednym.

W 2014 roku w wyborach do 33-osobowego sejmiku województwa łódzkiego również zwyciężyło PiS, wprowadzając tam 12 radnych. Po 10 radnych miały PO i PSL, a jednego SLD. Mimo zwycięstwa PiS, województwem rządziła koalicja PO i PSL, która sprawowała władzę również po wyborach samorządowych w 2010 roku.

W porównaniu z wynikami sprzed czterech lat PiS zyskało pięć mandatów. Z kolei najwięcej straciło PSL - sześć mandatów. Swojego przedstawiciela nie będzie mieć SLD, które w wyborach do sejmiku startowało z Koalicyjnego Komitetu Wyborczego SLD Lewica Razem.