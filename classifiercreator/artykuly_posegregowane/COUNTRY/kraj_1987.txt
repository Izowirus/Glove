Warszawa, 25.07.2018. Minister rodziny, pracy i polityki społecznej Elżbieta Rafalska podczas konferencji prasowej, 25 bm. w siedzibie MRPiPS w Warszawie, nt. realizacji ustawy o opiece nad dziećmi w wieku do lat 3. (ps/doro) PAP/Paweł Supernak Archiwum PAP © 2018 / Paweł Supernak
                                        

            Nie wprowadzamy dodatkowego kryterium dochodowego w programie "Rodzina 500 plus" - zapewniła w piątek minister rodziny, pracy i polityki społecznej Elżbieta Rafalska. "Rodzina 500 plus" to program o charakterze powszechnym, bez kryterium dochodowego od drugiego dziecka - podkreśliła szefowa MRPiPS.
      
            Minister odniosła się do doniesień medialnych ws. ewentualnych zmian w programie. Sprawa ma związek z wywiadem minister dla radiowej Jedynki. Zwróciła uwagę wtedy, że pomysłów na zmianę programu "500 plus" jest wiele. "Ja przypominam i chłodzę gorące trochę głowy, że to jest dopiero trzeci rok obowiązywania programu. Przyjdzie taki moment, w którym trzeba będzie się zastanowić nad tym, czy kryterium dochodowe będzie polegało zmianie, świadczenie weryfikacji, bo mamy też inflację. Ale trzeba to robić po głębokim przemyśleniu i dzielić się tym wtedy, gdy jest wstępna akceptacja do tych wszystkich różnych pomysłów" - powiedziała.

Rafalska podkreśliła, że nie będzie żadnych zmian w programie "Rodzina 500 plus" i wprowadzenia dodatkowego kryterium dochodowego. "Nigdy i nigdzie takie określenia nie padły. Mówiąc o weryfikacji dochodów nie odnosiłam się do wprowadzenia dodatkowego kryterium dochodowego. Stanowczo to dementuję. +Rodzina 500+ to program o charakterze powszechnym, bez kryterium dochodowego od 2. dziecka. Takie rozwiązania są w większości państw UE. Rząd Prawa i Sprawiedliwości oderwał jako pierwszy politykę rodzinną od polityki socjalnej" - powiedziała PAP minister.

Minister potwierdziła to na Twitterze. "Nie ma mowy o wprowadzeniu żadnego dodatkowego kryterium dochodowego w programie "Rodzina 500 plus" - czytamy.

W ramach programu "Rodzina 500 plus" przysługuje świadczenie wychowawcze w kwocie 500 zł miesięcznie na drugie i kolejne dziecko, bez dodatkowych warunków. Rodziny o niskich dochodach otrzymują wsparcie także dla pierwszego dziecka, jeśli spełniają kryterium przeciętnego miesięcznego dochodu 800 zł netto lub 1200 zł w przypadku wychowywania w rodzinie dziecka niepełnosprawnego.