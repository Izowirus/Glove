Warszawa, 30.01.2016. Senator PO Tomasz Grodzki przemawia na sali obrad.  Archiwum fot. PAP/Rafał Guz
                                        

            Senator PO Tomasz Grodzki zaapelował w czwartek do rządu, by przygotował systemowy plan naprawy sytuacji w służbie zdrowia. Wiceszef Komisji Zdrowia Tomasz Latos (PiS) jest zdania, że Grodzki powinien przekazać swe postulaty do resortu zdrowia; zapewnił, że zostaną przeanalizowane.
      
            Grodzki, który jest "ministrem zdrowia" w Gabinecie Cieni PO, ocenił na czwartkowej konferencji prasowej w Sejmie, że w służbie zdrowia dzieje się coraz gorzej, a rząd nie ma pomysłu jak rozwiązać ten problem. Według niego, resort zdrowia "ręcznie steruje szpitalami", podpisując umowy z kolejnymi protestującymi grupami zawodowymi, "wzburzając" jednocześnie następne grupy. Koszty tych umów - jak wskazywał - ponoszą placówki ochrony zdrowia.

Grodzki zwrócił przy tym uwagę, że przychody Narodowego Funduszu Zdrowia są obecnie wyjątkowo wysokie ze względu na niskie bezrobocie. "Gdzie są więc te pieniądze? Te podwyżki są zbyt niskie. Obiecywano ratownikom 1600 złotych, teraz nie mogą się doprosić 800 złotych. Dzieje się coraz gorzej, dlatego wzywamy rząd, by przygotował systemowy plan naprawy ochrony zdrowia" - podkreślił senator Platformy.

Przekonywał, że obecny "patchworkowy" system łatania kolejnych, uzasadnionych żądań płacowych, do niczego nie prowadzi, a jedynie "wpędza w długi szpitale". Według niego, zaległości finansowe tych placówek medycznych wzrosły w ostatnim czasie do 2 mld złotych.

Grodzki poruszył też sprawę braku tzw. dentobusów, które - jak podkreślił - miały być "sztandarowym" pomysłem obecnego Ministerstwa Zdrowia. Przypomniał, że założenia były takie, aby "dentobusy" kursowały we wszystkich 16 województwach, a do tej pory udało się uruchomić jedynie kilka. "+Dentobusy+ miały jeździć tam, gdzie nie ma stomatologów, a - jak wskazują liczne przykłady - jeżdżą niepotrzebnie tam, gdzie są gabinety stomatologiczne. To jest marnotrawstwo publicznych pieniędzy i marnowanie idei dotarcia do dzieci i młodzieży, która nie ma dostępu do stomatologa" - powiedział Grodzki. Wezwał resort zdrowia, by zajął się tym problemem.

Wiceszef sejmowej Komisji Zdrowia Tomasz Latos jest zadnia, że Grodzki - jeśli ma przemyślenia i pomysły na to jak poprawić funkcjonowanie służby zdrowia - to warto, by przekazał je ministrowi zdrowia Łukaszowi Szumowskiemu. "Na pewno będą wnikliwie przeanalizowane, chociażby przy okazji cyklu spotkań, który odbywają się przy ministrze zdrowia, ale są od niego niezależne. Są tam przedstawiciele różnych środowisk medycznych, koalicji, opozycji, pacjentów, związków zawodowych. To jest dobre miejsce, żeby także przeanalizować postulaty pana senatora" - powiedział Latos PAP.

Jak dodał, nie chciałby "wypominać" senatorowi Grodzkiemu, że swoje pomysły mógł wcześniej przedstawiać ministrom zdrowia w czasach rządów PO-PSL. "Przyjmuję, że dopiero w ostatnich tygodniach wpadł pan senator na te pomysły, które należy tu realizować" - zaznaczył Latos.

Odnosząc się do funkcjonowania tzw. dentobusów, polityk powiedział, że z informacji przekazanych mu przez resort zdrowia wynika, że program ten się rozwija. "Jest coraz lepiej rozwijany, coraz więcej dzieci w tym programie bierze udział, ale oczywiście - jeżeli można coś poprawić, to proszę o konkretne informacje" - podkreślił polityk PiS.