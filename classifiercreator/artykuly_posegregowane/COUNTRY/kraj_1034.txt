Były reprezentant Polski w piłce nożnej Marek Citko poparł w sobotę kandydata PiS na prezydenta Włocławka Jarosława Chmielewskiego. Podczas przerwy w derbowym meczu ekstraklasy koszykarzy Anwil-Polski Cukier powiedział, że będzie to włodarz miasta wspierający sport.

      
            "Jarek namawiał mnie na wizytę na meczu koszykówki we Włocławku zachwalając atmosferę i nie żałuję. Gdy trenowałem jeszcze w czasach juniorskich, to zawsze chodziliśmy na mecze koszykówki. Najbardziej w tej dyscyplinie lubię rzuty za trzy punkty" - powiedział podczas briefingu w przerwie meczu Citko, który w swojej karierze grał m.in. w łódzkim Widzewie i warszawskiej Legii.

W kończącej się kadencji Citko zasiadał w sejmiku województwa podlaskiego. W wyborach 21 października nie uzyskał ponownie mandatu.

"Jestem agentem piłkarskim. Cały czas działam przy futbolu" - podkreślił były reprezentant Polski, który strzelił w 1996 roku bramkę Anglikom na Wembley w meczu przegranym przez Polaków 1:2.

"Przyjechałem dzisiaj wspierać Jarosława. Do bardzo dobry kandydat, który wspiera sport. Ludzie, którzy czują sport także bardzo dobrze zarządzają ludźmi. Proszę wszystkich o poparcie tego kandydata w II turze" - podkreślił były piłkarz.

Dodał, że Chmielewski obiecał mu wsparcie dla piłkarskie drużyny we Włocławku.

"Tym bardziej będę tego pilnował, gdy zostanie prezydentem. Sport jest bardzo ważny, bo jego uprawianie sprawia, że społeczeństwo jest zdrowsze. To także wspaniałe emocje. Trzeba dbać o sport w każdym wydaniu, tak, żeby dzieciaki nie spędzały czasu na ławkach pod blokiem, ale na boiskach" - ocenił Citko.

Jego zdaniem sport uczy także wychodzenia z trudnych sytuacji i podnoszenia się po porażkach. "Polityka jest związana ze sportem. Popieram kandydatów, którzy czują ducha sportu" - mówił Citko.

Chmielewski wskazał, że opowiadał Citce o atmosferze w Hali Mistrzów podczas meczów Anwilu. "Po jego reakcjach widzę, że nie żałuje przyjazdu tutaj" - dodał kandydat PiS na prezydenta Włocławka.

Podkreślił, że niezależnie od tego, gdzie będzie po wyborach, to zawsze będzie wspierał włocławski Anwil. "Zawszę będę z naszymi kibicami" - wskazał Chmielewski.

Urzędujący prezydent Włocławka, kandydat Koalicji Obywatelskiej Marek Wojtkowski oraz kandydat Prawa i Sprawiedliwości Chmielewski zmierzą się w II turze wyborów na prezydenta miasta. Wojtkowski uzyskał w I turze wyborów 26,25 proc. głosów, a Chmielewskiego poparło 23,4 proc. wyborców.