Orły, 23.06.2018. Burzowe chmury w okolicy miejscowosci Orły, 23 bm. (bied) PAP/Darek Delmanowicz PAP © 2018 / Darek Delmanowicz
                                        

            Instytut Meteorologii i Gospodarki Wodnej wydał w niedzielę ostrzeżenia meteorologiczne dla kilkunastu województw. Ostrzeżenia drugiego stopnia przed upałami i burzami z gradem obowiązują w 12 województwach. Ostrzeżenia pierwszego stopnia przed burzami z gradem - częściowo w czterech.
      
            Wysokie temperatury i burze z gradem będą występować prawie w całym kraju. Najmniej narażona na te zjawiska będzie Polska zachodnia.

IMGW wydało ostrzeżenia drugiego stopnia dla 12 województw. Ostrzeżenia przed upałem i burzami z gradem drugiego stopnia obowiązują w ośmiu województwach: pomorskim, kujawsko-pomorskim, mazowieckim, łódzkim, świętokrzyskim, lubelskim, małopolskim i śląskim. Ostrzeżenia drugiego stopnia tylko przed burzami z gradem obowiązują w czterech województwach: warmińsko-mazurskim, podlaskim, wielkopolskim i podkarpackim.

Ostrzeżenia przed burzami z gradem pierwszego stopnia obowiązują częściowo w czterech województwach: pomorskim, podlaskim, warmińsko-mazurskim i opolskim.
Jak informuje IMGW, ostrzeżenia drugiego stopnia oznaczają, że przewidywane są niebezpieczne zjawiska meteorologiczne, powodujące duże straty materialne oraz zagrożenia zdrowia i życia. Zalecana jest duża ostrożność. Należy śledzić komunikaty i pogodę oraz przestrzegać wszystkich zaleceń wydanych przez służby ratownicze.

Przed niebezpieczeństwami związanymi z pogodą ostrzega też Rządowe Centrum Bezpieczeństwa. Jak poinformowało RCB w niedzielę na Twitterze, "tylko wczoraj utonęło 5 osób", a w tym sezonie już 238 osób. "Upały i wakacje sprzyjają wypoczynkowi nad wodą, ale nie zwalniają nas z myślenia i zachowywania się zgodnie z podstawowymi zasadami bezpieczeństwa" - napisano. Należy pływać tylko w wyznaczonych miejscach i stosować się do poleceń ratownika. Nie można wchodzić do wody po alkoholu.

RCB przypomina też, jak być bezpiecznym w czasie burzy. Jak informuje na Twitterze, "spodziewane są opady deszczu do 30 mm i z porywami wiatru do 80 km/h". Nie powinno się wychodzić z domu bez konieczności. Należy unikać otwartych przestrzeni, nie stawać przed jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.