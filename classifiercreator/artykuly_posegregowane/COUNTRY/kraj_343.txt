Posłowie PO oświadczyli w poniedziałek, że oczekują od ministra sprawiedliwości Zbigniewa Ziobry, że wytłumaczy się na najbliższym posiedzeniu Sejmu ze swoich działań, jakie podejmował w czasie swojego urzędowania w "kontekście spraw Kasy Krajowej SKOK" i KNF.
      
            W piątek prokurator zdecydował o zastosowaniu wobec siedmiorga podejrzanych ws. niedopełnienia obowiązków w sprawie dotyczącej SKOK Wołomin środków o charakterze wolnościowym w postaci zakazu kontaktowania się z innymi podejrzanymi, poręczeń majątkowych i dozorów policyjnych. W piątek w nocy wszyscy podejrzani - wśród nich b. przewodniczący KNF Andrzej Jakubiak oraz b. wiceprzewodniczący Wojciech Kwaśniak - byli na wolności.

W sobotę Ziobro o tej sprawie mówił w TVP Inf. Odnosząc się do uwagi prowadzącego, że b. wiceprzewodniczący KNF Wojciech Kwaśniak "został przez bandytów zaatakowany", szef MS odparł: "być może był zaatakowany właśnie dlatego, że Komisja Nadzoru Finansowego przez długi czas rozzuchwalała przestępców, pozwalając im w sposób bezkarny wyprowadzać miliardy złotych, kosztem 85 tys. ludzi, którzy złożyli tam swoje oszczędności, często oszczędności życia".

Politycy PO na poniedziałkowej konferencji prasowej w Sejmie nawiązali do wypowiedzi szefa MS Zbigniewa Ziobro oraz wiceministra sprawiedliwości Patryka Jakiego.

Zdaniem rzecznika PO Jana Grabca wypowiedzi te "obnażają istotę polityki PiS, polegającą na tym, że ta partia tworzy swoisty korupcyjno-partyjny system, który pasożytuje na instytucjach polskiego państwa tworząc strukturę, tworząc ośmiornicę, która oplata najważniejsze instytucje państwa".

Jak ocenił, ta struktura "pozwala na drenowanie środków z systemu bankowego, systemu SKOK, z instytucji państwowych, jednocześnie zapewniając bezkarność przedstawicielom tej władzy. "O tym świadczą te dramatyczne, rozpaczliwe próby odwrócenia uwagi od afery KNF, które podejmuje ministerstwo sprawiedliwości i minister Ziobro, wykorzystując do tego urząd prokuratora generalnego i prowadząc krucjatę przeciwko urzędnikom, którzy walczyli z przestępcami, przypłacając to utratą własnego zdrowia" - zaznaczył poseł PO.

Według Grabca zachowanie i wypowiedzi Ziobry pokazują, że "staje on po stronie przestępców i gangsterów, a nie w obronie przedstawicieli państwa, którzy z gangsterami walczyli".

Marta Golbik oceniła, że wypowiedź szefa MS "w skandaliczny sposób tłumaczy zachowanie bandytów, którzy prawie pozbawili życia b. szefa i wiceszefa KNF", a jego słowa są niedopuszczalne.

"Oczekujemy od ministra Ziobry, że wytłumaczy się przed posłami ze swoich działań, jakie podejmuje i podejmował w kontekście kasy krajowej SKOK, jakie działania wykonywała Kasa Krajowa SKOK, z działań, jakie były podejmowane wobec senatora Biereckiego. Tego wszystkiego oczekujemy na najbliższym posiedzeniu Sejmu. Dzisiaj wpłynął nasz wniosek, aby minister Ziobro wytłumaczył nam wszystkie szczegóły tych spraw” – poinformowała Golbik.