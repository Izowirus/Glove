18 mandatów uzyskanych przez PiS w sejmiku woj. lubelskiego, daje większość w jego 33-osobowym składzie. Przez dwie ostatnie kadencje w sejmiku tym rządziła koalicja PO-PSL, a PiS był w opozycji. Teraz PiS obejmie samodzielne rządy.
      
            Z PiS do sejmiku weszli dotychczasowi radni m.in. Tomasz Solis, Marek Wojciechowski, Michał Mulawa, Zdzisław Podkański. Po raz pierwszy w sejmiku zasiądą: profesor KUL, wiceprzewodniczący rady miasta Lublin Mieczysław Ryba, dyrektor lubelskiego oddziału Agencji Restrukturyzacji i Modernizacji Rolnictwa Krzysztof Gałaszkiewicz oraz Zbigniew Wojciechowski, reprezentujący partię Porozumienie Jarosława Gowina.

Nie wiadomo jeszcze, kto wejdzie do zarządu województwa, PiS nie podał tego wcześniej. Lokalne media spekulowały przed wyborami, że marszałkiem może zostać wiceminister inwestycji i rozwoju poseł PiS Artur Soboń, bądź wiceminister sportu poseł PiS Jarosław Stawiarski.

Największe straty poniósł PSL, który w 2014 r. wprowadził 12 radnych, a teraz będzie miał ich siedmiu. Ludowcy w mijającej kadencji sejmiku dominowali - w pięcioosobowym zarządzie województwa z PSL był marszałek, wicemarszałek i członek zarządu.

Mandat radnego z PSL zdobyli teraz m.in. dotychczasowy marszałek województwa Sławomir Sosnowski, wicemarszałek Grzegorz Kapusta, członek zarządu Arkadiusz Bratkowski, dotychczasowy przewodniczący sejmiku Przemysław Litwiniuk.

Koalicja Obywatelska uzyskała siedem mandatów, czyli tyle samo co sama Platforma Obywatelska w 2014 r. Nie spełniły się oczekiwania KO, która liczyła na uzyskanie dziewięciu mandatów. "Mamy sprawdzoną koalicję z PSL. Liczymy, że koalicjanci zdobędą znaczną liczbę głosów i będziemy mogli tę koalicję kontynuować" – mówił przed wyborami wiceprzewodniczący PO w Lubelskiem, wicemarszałek woj. lubelskiego Krzysztof Grabczuk.

Słabszy wynik PSL uniemożliwia kontynuację koalicji w nowym sejmiku, co przed wyborami deklarowali działacze zarówno PSL, jak i PO.

Mandat z KO uzyskał teraz m.in. wicemarszałek Krzysztof Grabczuk, wiceprezydent Lublina Krzysztof Komorski, działacz Nowoczesnej przedsiębiorca Jacek Bury.

Jedyny mandat z listy SLD Lewica Razem zdobył wieloletni radny sejmiku, Syryjczyk, lekarz z Białej Podlaskiej, Riad Haidar. Uzyskał bardzo dobry wynik 18 826 głosów, co stanowi ponad 1/3 wszystkich głosów oddanych na listę SLD Lewica Razem w całym województwie – 51 520 głosów.

W mijającej kadencji sejmiku Haidar był także jedynym radnym SLD.