Posłowie PO zapowiedzieli złożenie zawiadomienia do prokuratury w związku z zeznaniami Piotra P., jednego z głównych podejrzanych w tzw. aferze SKOK Wołomin. P. twierdzi, że szef KSRM Jacek Sasin oraz dwóch senatorów PiS otrzymywało pieniądze ze SKOK Wołomin.
      
            Według Sasina słowa P. to pomówienia; w czwartek polityk poinformował o złożeniu w tej sprawie własnego zawiadomienia do prokuratury oraz pozwu do sądu przeciwko Piotrowi P.

Poseł PO Arkadiusz Myrcha podkreślał na piątkowej konferencji prasowej, że kilka dni temu podczas jednej z rozpraw sądowych z ust Piotra P. padły "druzgocące oskarżenia w stosunku do kilku polityków PiS", w tym szefa Komitetu Stałego Rady Ministrów Jacka Sasina. "Padły oskarżenia o to, że osoby, które są oskarżone w tej aferze (SKOK-u Wołomin - PAP), przekazywały wprost pieniądze politykom Prawa i Sprawiedliwości" - powiedział Myrcha.

Zwrócił uwagę, że w zeznaniach Piotra P. pojawia się nie tylko nazwisko Sasina, ale jest też mowa o dwóch senatorach PiS, których nazwiska jednak nie padły. "Ale wszyscy możemy mniej więcej domyślać się o jakie osoby w tej sprawie chodzi" - zaznaczył poseł PO.

Jak mówił, Platforma przez kilka dni czekała na to, czy prokuratura zajmie się informacjami podanymi przez Piotr P. "I od tych kilku dni ani prokuratura, ani CBA, które powinno się takimi sprawami zajmować w pierwszej kolejności, nie podjęło jakichkolwiek działań" - dodał Myrcha.

W związku z tym - jak poinformował - Platforma postanowiła złożyć zawiadomienie do prokuratury "o wszczęcie postępowania i zbadanie czy faktycznie składniki majątkowe osób, które zostały wskazane przez oskarżonego Piotra P. mają swoje rzeczywiste pokrycie, czy też mogły być faktycznie sfinansowane z nielegalnie przekazywanych pieniędzy od osób zamieszanych w aferę SKOK Wołomin".

Posłanka PO Joanna Augustynowska podkreśliła, że zawiadomienie do prokuratury to "sprawdzam" dla Jacka Sasina i ministra sprawiedliwości, prokuratora generalnego Zbigniewa Ziobry. "Czy zareaguje równie szybko, jak w przypadku operatora kamery TVN w sprawie reportażu (chodzi o styczniowy reportaż "Superwizjera" TVN pt. "Polscy neonaziści" - PAP), czy natychmiast zostaną wysłane służby, czy będzie próba dociśnięcia i wyjaśnienia jak najszybciej sprawy" - dodała Augustynowska.

W zeszłą sobotę Radio ZET podało, że Piotr P., który jest jednym z głównych podejrzanych w śledztwie dotyczącym wyłudzeń ze SKOK Wołomin, zeznał jako świadek w innym procesie, że przekazywał politykom PiS koperty z pieniędzmi ze SKOK-ów. Jednym z polityków, któremu Piotr P. - według doniesień Radia ZET - miał wręczać gotówkę jest Jacek Sasin.

Według stacji, Piotr P. zeznał przed sądem: "Jeżeli sąd usłyszy, że czołowe nazwiska polityków, którzy są dziś u władzy np. poseł Sasin, senator J., senator B., są to osoby, które bardzo dobrze znam i otrzymywały od nas ze SKOK pieniądze. Mówię w liczbie mnogiej, ponieważ nie byłem jedyną osobą, która przekazywała tym panom koperty z banknotami".

Sasin w oświadczeniu dla PAP uznał twierdzenia Piotra P. za "absurdalne pomówienie". "Afera SKOK Wołomin jest aferą WSI. Piotr P. były oficer WSI to +mózg+ tej afery. Usłyszał w tej sprawie 911 zarzutów, został też wcześniej skazany prawomocnym wyrokiem za wyłudzenia w aferze Fundacji +Pro Civili+. Jest skompromitowany i kompletnie niewiarygodny" - podkreślił polityk.

"Jego fałszywe oskarżenia odbieram jako próbę ataku na Prawo i Sprawiedliwość; który wpisuje się również w obecne działania opozycji, która za wszelką cenę chce podważyć naszą wiarygodność i uczciwość" - dodał szef Komitetu Stałego RM, wyrażając jednocześnie przypuszczenie, że "być może Piotr P. chce tym atakiem przypodobać się Platformie Obywatelskiej, oczekując po ewentualnych wygranych przez nią wyborach łagodniejszego traktowania w tej sprawie".