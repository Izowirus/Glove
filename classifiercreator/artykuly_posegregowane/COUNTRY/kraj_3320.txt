Wypadek drogowy Archiwum PAP/Przemysław Piątkowski 
                                        

            Od piątku 27 kwietnia do niedzieli 6 maja na polskich drogach doszło do 746 wypadków, w których zginęło 61 osób, a 954 osoby zostały ranne. Zatrzymano 2404 nietrzeźwych kierowców - poinformowała w niedzielę PAP Komenda Główna Policji.
      
            Jak informuje KGP, od piątku 27 kwietnia policja prowadzi działania kontrolno-prewencyjne "Bezpieczny weekend", w związku z wyjazdami na długi weekend majowy. Działania mają potrwać do niedzieli 6 maja. Funkcjonariusze policji skupiają się głównie na wyjazdach i wjazdach do większych miast, gdzie można się spodziewać największych utrudnień. Kontrole w głównej mierze dotyczą przekraczania prędkości i jazdy pod wpływem alkoholu.

Jak poinformował PAP podkomisarz Robert Opas z Komendy Głównej Policji w okresie od 27 kwietnia do niedzieli 6 maja rano policja odnotowała 746 wypadków, w których zginęło 61 osób a 954 osoby zostały ranne. Zatrzymano 2404 osoby kierujące pojazdami pod wpływem alkoholu.

"Spodziewamy się dzisiaj wzmożonych powrotów, dlatego wszystkich prosimy przede wszystkim o zachowanie rozsądku. O alkoholu za kierownicą też nie może być mowy. Należy zabezpieczyć sobie trochę więcej czasu na powrót, bo ruch będzie się skupiał na drogach wjazdowych i tam też można spodziewać się kontroli policyjnych" - powiedział Opas.

O przestrzeganiu zasad bezpieczeństwa muszą pamiętać również motocykliści i rowerzyści. Policja apeluje przede wszystkim o rozsądek, zachowanie trzeźwości i zdjęcie nogi z gazu. "Piękna pogoda nie jest gwarantem bezpieczeństwa. Policjanci mają swoją rolę i mogą pomóc, ale najważniejszy jest czynnik ludzki za kierownicą" - dodał Opas.

Tegoroczna akcja policji w związku z majówką zakończy się w niedzielę wieczorem. Właśnie dziś można się też spodziewać największej liczby policyjnych patroli - na drogi wyjedzie ponad 5 tys. policjantów ruchu drogowego. Policjanci w pierwszej kolejności skupią się na kierowaniu ruchem, przekraczaniu prędkości i kontroli stanu trzeźwości kierowców. Będą także sprawdzać sposób przewożenia pasażerów, stan techniczny pojazdów i sposób przewożenia ładunków.