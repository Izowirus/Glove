Kolejne kaplice i pomniki nagrobne z al. Katakumbowej zostaną odrestaurowane dzięki datkom, które będą zbierane w czwartek, sobotę i niedzielę podczas kwesty na stołecznych Starych Powązkach. Kwestować będą m.in. Maja Komorowska, Emilia Krakowska, Olgierd Łukaszewicz.
      
            Tegoroczna 44. kwesta odbędzie się 1, 3 i 4 listopada od rana do późnych godzin wieczornych. Weźmie w niej udział ok. 250 przedstawicieli świata kultury, nauki, życia społecznego i politycznego. Datki na rzecz Starych Powązek będą zbierać m.in. Maja Komorowska, Kazimierz Kaczor, Joanna Szczepkowska, Emilia Krakowska i Olgierd Łukaszewicz. Towarzyszyć im będą m.in. członkowie zespołu Mazowsze oraz Bractwa Kurkowego.

W związku z przypadającą w tym roku setną rocznicą odzyskania przez Polskę niepodległości powstał także plan przygotowany przez studentów Wyższej Szkoły Promocji. Zostały na nim oznaczone groby ponad 30 zasłużonych działaczy niepodległościowych spoczywających na Powązkach takich jak prezydent Stanisław Wojciechowski i premier Władysław Grabski.

Pierwsza kwesta na rzecz Powązek odbyła się 1 listopada 1975 r. Zorganizował ją powstały rok wcześniej Społeczny Komitet Opieki nad Starymi Powązkami. Wzięło w niej udział prawie 200 aktorów, muzyków, pisarzy i plastyków. Idea zbiórki na rzecz renowacji zabytków Powązek zyskała popularność i była kontynuowana również po śmierci założyciela Komitetu pisarza i krytyka muzycznego Jerzego Waldorffa.

Jak podkreślają organizatorzy, w zamierzeniach inicjatora elita warszawskiego środowiska aktorskiego miała nie tylko zbierać środki na ratowanie popadających w ruinę zabytkowych kaplic i pomników nagrobnych. Ale także "propagować wśród mieszkańców Warszawy, władz stolicy i odpowiedzialnych za ochronę zabytków organów administracji potrzebę ratowania Starych Powązek jako Narodowej Nekropolii i skupiska dzieł sztuki, głównie rzeźby. I tak pozostało do dzisiaj, chociaż grono kwestujących powiększyło się znacznie".

Cmentarz Powązkowski powstał dzięki Melchiorowi Szymanowskiemu, który w 1750 r. ofiarował 2,4 ha gruntu z przeznaczeniem na cmentarz katolicki

W ubiegłym i bieżącym roku, jak przypomniano, odeszło grono artystów uczestniczących w kweście od lat m.in. Wojciech Młynarski, Lech Ordon, Danuta Szaflarska, Gustaw Lutkiewicz, Krystyna Sienkiewicz, Barbara Wachowicz, Wojciech Pokora oraz Grzegorz Miecugow.

"Zebrane w tegorocznej kweście środki przeznaczono zostaną na dalszą renowację grobów w al. Katakumbowej. Do odnowienia zostały jeszcze 33 kaplice i pomniki nagrobne. Chcielibyśmy je dokończyć w przyszłym roku, a jeżeli zabraknie środków to do roku 2020. Do zakończenia odnowy całej alei potrzeba ok. 700 tys. zł. W al. Katakumbowej spoczywają m.in. rodziny Łubieńskich, Druckich-Lubeckich czy Fukierów" - powiedział PAP przewodniczący Społecznego Komitetu Opieki nad Starymi Powązkami im. Jerzego Waldorffa Marcin Święcicki.

W roku bieżącym odnowiono 35 nagrobków oraz zakończono drugi etap prac - ściany wewnętrzne i elementy metalowe - przy kaplicy Emila Skiwskiego w al. Katakumbowej. Prace konserwatorskie przeprowadzono m.in. przy znajdujących się w tej alei nagrobkach rodziny książąt Lubomirskich, rodziny Seidlerów, Stanisława Wojciechowskiego, rodziny Łapińskich, Reguskich oraz Paprockich.

W ostatnich kwestach na rzecz Starych Powązek udało się zebrać: w 2013 r. - 233 tys. zł., w 2014 r. - 249,6 tys. zł, w 2015 r. - ok. 230 tys. zł, w 2016 r. - 175 tys. zł i w zeszłym roku również ok. 175 tys. zł.

Poza kwestą konserwacja i renowacja zabytków Starych Powązek finansowana jest z dotacji m.st. Warszawy, Ministerstwa Kultury i Dziedzictwa Narodowego, a także z pieniędzy otrzymywanych od darczyńców - prywatnych osób, firm lub instytucji.

Cmentarz Powązkowski powstał dzięki Melchiorowi Szymanowskiemu, który w 1750 r. ofiarował 2,4 ha gruntu z przeznaczeniem na cmentarz katolicki. Pierwszym pochowanym na Powązkach był ksiądz Wincenty Bartłomiej Skrzetuski, którego pogrzeb odbył się w 1791 r. Na cmentarzu pochowano wielu wybitnych Polaków m.in. Władysława Reymonta, Leopolda Staffa, Marię Dąbrowską, Stanisława Moniuszkę, Henryka Wieniawskiego i Jana Kiepurę.