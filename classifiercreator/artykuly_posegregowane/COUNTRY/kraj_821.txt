Rozmawiamy z wieloma środowiskami na temat obchodów 11 listopada - również z organizatorami Marszu Niepodległości; rozmowy są konstruktywne, łączy nas wspólny cel - godne uczczenie setnej rocznicy odzyskania przez Polskę niepodległości -powiedział PAP szef KPRM Michał Dworczyk.


      
            "Przygotowujemy się do obchodów 11 listopada, do organizacji państwowego marszu. Rozmawiamy z wieloma środowiskami na temat obchodów setnej rocznicy odzyskania niepodległości - również z organizatorami Marszu Niepodległości - powiedział PAP w piątek Dworczyk.

Pytany o kwestię rozmów przedstawicieli rządu ze środowiskami narodowymi, które organizują w stolicy 11 listopada Marsz Niepodległości, szef KPRM odparł: "Zapraszamy wszystkich na biało-czerwony, radosny marsz 11 listopada, w którym będziemy celebrować setną rocznicę odzyskania niepodległości, wspólnie z kombatantami, harcerzami, wszystkimi osobami, które chcą uczcić tę ważną datę”.

Dopytywany o postępy w tych rozmowach szef KPRM odparł, że "rozmowy są konstruktywne". "Łączy nas wspólny cel - godne uczczenie setnej rocznicy odzyskania przez Polskę niepodległości” - powiedział Dworczyk.

O tym, że odbywają rozmowy ze stroną rządową ws. wspólnego marszu 11 listopada - mówił wcześniej w piątek PAP rzecznik Stowarzyszenia Marsz Niepodległości Damian Kita. Dodał, że ze strony rządu uczestniczy w nich m.in. szef kancelarii premiera.

W piątek przed południem w sejmowym gabinecie szefa rządu odbyło się spotkanie premiera Mateusza Morawieckiego z szefami MON Mariuszem Błaszczakiem i MSWiA Joachimem Brudzińskim z udziałem szefa KPRM. Jak wynika z informacji PAP spotkanie to dotyczyło uroczystości 11 listopada.

Prezydent Andrzej Duda i premier Mateusz Morawiecki ustalili, że 11 listopada w Warszawie zostanie zorganizowany "wspólny biało-czerwony marsz", po tym gdy w środę prezydent Warszawy Hanna Gronkiewicz-Waltz zakazała organizacji w stolicy Marszu Niepodległości - wśród jego organizatorów są Młodzież Wszechpolska, ONR i Ruch Narodowy.

Marsz zapowiedziany po spotkaniu prezydenta i premiera - zgodnie z ustaleniami - będzie miał charakter uroczystości państwowej, organizowany będzie przez rząd, a objęty patronatem przez prezydenta; marsz ma się rozpocząć o godz. 15 na rondzie Dmowskiego.

W czwartek rano organizatorzy Marszu Niepodległości odwołali się do sądu od decyzji prezydent Warszawy o zakazie organizacji tego marszu, a wieczorem tego dnia Sąd Okręgowy w Warszawie uchylił tę decyzję. Pełnomocnik prezydent stolicy mec. Antoni Kania-Sieniawski powiedział PAP, że ratusz złoży zażalenie na postanowienie sądu na co ma 24 godziny.

Prezes Stowarzyszenia Marsz Niepodległości Robert Bąkiewicz powiedział w piątek w TOK FM, że Marsz Niepodległości odbędzie się 11 listopada, rozpocznie się o g. 14 na rondzie Dmowskiego. Na uwagę, że w tym czasie w tym miejscu będą już zabezpieczenia marszu organizowanego przez rząd pod patronatem prezydenta, odpowiedział: "pana prezydenta na pewno zapraszamy na nasz marsz". Dodał, że w związku z tym, że mają odbyć się dwa marsze liczy, będą rozmowy w tej sprawie.