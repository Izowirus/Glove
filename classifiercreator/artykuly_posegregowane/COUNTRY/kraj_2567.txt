Częstochowa, 08.07.2018. Uczestnicy głównych uroczystości drugiego dnia 27. Pielgrzymki Rodziny Radia Maryja na Jasną Górę, 8 bm. Tegoroczne spotkanie odbywa się pod hasłem "Polska miłością wskrzeszona". (nlat) PAP/Waldemar Deska PAP © 2018 / Waldemar Deska
                                        

            Przyszłość państwa i narodu polskiego chcemy dalej budować na wielkim chrześcijańskim dziedzictwie naszej ojczyzny – napisał prezydent Andrzej Duda do uczestników 27. Pielgrzymki Rodziny Radia Maryja na Jasną Górę.
      
            Ocenił też, że rodzina Radia Maryja swoimi dokonaniami dowodzi, że miłość, wiara i patriotyzm zawsze potrafią pokonać materializm, obojętność czy niechęć.

W liście odczytanym przez ministra w Kancelarii Prezydenta Adama Kwiatkowskiego prezydent wyraził satysfakcję, że w szczególnym czasie świętowania 100. rocznicy odzyskania przez Polskę niepodległości hasło 27. Pielgrzymki Rodziny Radia Maryja brzmi „Polska miłością wskrzeszona”.

„Przeżywając obecny jubileusz często wspominamy wielki wysiłek zbrojny i wytrwałą pracę, dzięki którym nasze suwerenne państwo odrodziło się i zostało odbudowane. Wiemy jednak, że wszystko to nie byłoby możliwe, gdyby nie głęboko zakorzeniona w sercach Polaków miłość Boga i ojczyzny” - napisał Andrzej Duda.

Zaznaczył, że miłość ta - mocna i wierna, sprawdzona w licznych ciężkich próbach doby zaborów - była nieprzerwanie bijącym źródłem nadziei milionów rodaków na odzyskanie wolności, natchnieniem dla artystów i inspiracją dla mężów stanu.

„Ta właśnie istotowo chrześcijańska miłość sprawiła, że nasz naród był zdolny pokonać wszelkie przeciwności, po ludzku patrząc – często ponad jego siły; wybić się na niepodległość i obronić ją w dramatycznych pierwszych latach II Rzeczypospolitej” - zaznaczył prezydent.

„Dlatego chcę gorąco podziękować ojcu dyrektorowi i całej rodzinie Radia Maryja za to, że w przesłaniu tegorocznej pielgrzymki tak pięknie ukazują sens historycznego przełomu 1918 r. w perspektywie teologicznej i duchowej” - podkreślił Andrzej Duda.

„I dziękuję też za to, że poprzez wszystkie inicjatywy, jakie stworzyła państwa wspólnota - od samego radia, powstałej w 2003 r. Telewizji Trwam, Naszego Dziennika, przez instytucje edukacyjne, Wyższą Szkołę Kultury Społecznej i Medialnej, która od 2001 r. kształci młode elity, po dzieła dobroczynne i produkcje filmowe - dają państwo przykład, że ewangeliczna logika miłości wydaje owoce i pomaga skutecznie działać również dziś” - dodał.

„To ogromnie ważna nauka dla ludzi naszych czasów: kiedy często wydaje się, że dominującym nurtem w globalnej debacie publicznej pozostaje filozofia liberalna, rodzina Radia Maryja swoimi dokonaniami dowodzi, że miłość, wiara, patriotyzm zawsze potrafią pokonać materializm, obojętność, niechęć” - ocenił prezydent.

„To inne spojrzenie na sprawy Polski, świata współczesnego: akcentowanie spuścizny tradycji chrześcijańskiej i narodowej, ich aktualności i żywotności dla nas, współczesnych - pozostaje ogromną wartością i widomym znakiem wielkiego chrześcijańskiego dziedzictwa naszej ojczyzny, na którym chcemy dalej budować przyszłość państwa i narodu polskiego” - zadeklarował.

„Raz jeszcze, dziękując za to ogromne świadectwo i gratulując wszystkich sukcesów z serca życzę rodzinie Radia Maryja błogosławieństwa bożego na następne lata dobrej, owocnej służby kościołowi i Polsce” - zakończył swój list prezydent RP.

Wcześniej, po zakończeniu mszy dla uczestników pielgrzymki, na Jasnej Górze odczytano list prezesa Prawa i Sprawiedliwości Jarosława Kaczyńskiego. We mszy uczestniczyli liczni członkowie rządu, wśród nich premier Mateusz Morawiecki, który wystąpił po odczytaniu obu listów.