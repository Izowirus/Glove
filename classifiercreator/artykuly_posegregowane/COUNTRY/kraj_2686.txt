Warszawa, 27.06.2018. Premier Mateusz Morawiecki podczas konferencji prasowej w KPRM w Warszawie, 27 bm. Równolegle odbyła się konferencja premiera Izraela Benjamina Netanjahu w Tel-Awiwie. Premierzy Polski i Izraela przedstawili wspólne stanowisko ws. noweli ustawy o IPN. (nlat) PAP/Leszek Szymański PAP © 2018 / Leszek Szymański
                                        

            Nowelizacja ustawy o IPN to krok milowy na drodze do odbudowywania prawdy historycznej - podkreślił w środę premier Mateusz Morawiecki. Zaznaczył też, że podpisanie wspólnej polsko- izraelskiej deklaracji to "wielki sukces".
      
            W środę Sejm uchwalił ustawę o IPN, a Senat przyjął nowelę bez poprawek. Tego samego dnia prezydent podpisał nowelizację ustawy o IPN; uchyla ona artykuły: 55a, który grozi karami grzywny i więzienia za przypisywanie polskiemu narodowi i państwu odpowiedzialności m.in. za zbrodnie III Rzeszy Niemieckiej i art. 55b, który głosi, że przepisy karne mają się stosować do obywatela polskiego oraz cudzoziemca - "niezależnie od przepisów obowiązujących w miejscu popełnienia czynu".

Premier Mateusz Morawiecki w Warszawie oraz premier Izraela Benjamin Netanjahu w Tel-Awiwie podpisali również w środę wspólną polsko-izraelską deklarację. Podkreślono w niej m.in. brak zgody na przypisywanie Polsce lub całemu narodowi polskiemu winy za okrucieństwa nazistów i ich kolaborantów, potępienie przez oba rządy wszelkich form antysemityzmu i odrzucenie antypolonizmu oraz innych negatywnych stereotypów narodowych.

Premier powiedział w środę w TVP1, że nowelizacja ustawy o IPN to pewien "krok milowy na drodze do odbudowywania prawdy historycznej".

"Dlatego uważam, że ten dzień jest bardzo dobry, gdyż ta deklaracja kończąca ten dzień ona jest dla nas tak pozytywna" - ocenił szef rządu. Podkreślił, że w wspólnej deklaracji znalazły się sformułowania takie jak heroizm Polaków, którzy ratowali Żydów, sformułowania o polskim państwie podziemnym i jego działaniu oraz określenia o tym, że Polska próbowała pobudzić świadomość Zachodu w stosunku do tego, co robili Niemcy na terenach Polski z Żydami i Polakami.

W ocenie Morawieckiego podpisanie deklaracji to "wielki sukces". "Ona buduje zupełnie nową przestrzeń świadomości. My w ten sposób przeciwstawiamy się kłamstwu, przeciwstawiamy się temu przypisywaniu współodpowiedzialność Polsce za straszne zbrodnie II wojny światowej" - oświadczył.