Nie byłoby polskiej niepodległości 100 lat temu gdyby nie wielki wysiłek społeczników, literatów, sportowców - powiedział w poniedziałek premier Mateusz Morawiecki podczas gali programu stypendialnego „100 na 100” im. H. Konopackiej i I. Matuszewskiego.
      
            Sto stypendiów dla stu zdolnych studentów ufundowały Fundacja LOTTO i Totalizator Sportowy. W uroczystości wręczenia nagród w Warszawie wziął udział w poniedziałek premier Mateusz Morawiecki. Program stypendialny „100 na 100” im. Haliny Konopackiej i Ignacego Matuszewskiego znalazł się w programie obchodów 100. rocznicy odzyskania przez Polskę niepodległości.

Premier powiedział: “Nie byłoby polskiej niepodległości 100 lat temu gdyby nie wielki wysiłek społeczników, literatów, sportowców, krzewicieli różnych postaw w społeczeństwie”. Mówił, że to nie musiały być wcale postawy kojarzące się z polityką.

"To jest piękna droga do wolności, której wtedy doświadczyliśmy. Dzisiaj Polska potrzebuje podobnej drogi rozwoju, drogi do dobrobytu, drogi do tego, żeby żyła według standardów europejskich, na najwyższym poziomie. Na takim, do jakiego aspirują młodzi ludzie, bardzo zdolni ludzie, ludzie tacy jak na pewno tutaj zgromadzeni na sali" - mówił Morawiecki.

Wskazywał też na wzorce, które utożsamiane są w życiorysach patronów programu, ale również Janusza Korczaka czy Alberta Chmielowskiego, którzy "również mieli pewną charakterystyczną cechę, o której mówiono mi, że jest waszą cechą również, a mianowicie wszechstronność, głód wiedzy, dążenie do czegoś więcej, do osiągania kolejnych szczebli, kolejnych etapów waszego życia, twórczości, kreatywności i waszej przedsiębiorczości".

Szef rządu gratulował wszystkim stypendystom oraz pomysłodawcom programu. "To jest na pewno bardzo wartościowa i piękna kontynuacja drogi życiowej naszych wspaniałych poprzedników - społeczników, artystów, literatów, którzy budowali na najróżniejsze sposoby silną Polskę" - oświadczył premier.

Życzył stypendystom, by "mieli Polskę w sercu, w rozumie" i by wszystko, co robią oraz ich wszystkie przyszłe osiągnięcia w różnych dziedzinach przynosiły im wielką satysfakcję. "A wiem, że poprzez to rozsławicie również dobre imię Polski” - powiedział szef rządu.

"Życzę też wszystkim państwu, byście umieli przekuwać obecne pasje, zamiłowania w waszą wspaniałą drogę życiową" - dodał Mateusz Morawiecki.

Prezes zarządu Totalizatora Olgierd Cieślik powiedział, że program stypendialny "skierowany jest do ludzi wyróżniających się postawą, wynikami w nauce, ponadprzeciętnym zaangażowaniem społecznym, ale przede wszystkim nieobojętnych na otaczającą ich rzeczywistość”.

Jak powiedział Cieślik "postawa, wiedza i wykształcenie stanowią obecnie o sile państw, napędzają koło zamachowe postępu”. I dodał: "wierzymy, że pewnego rodzaju inwestycja w waszą przyszłość jest inwestycją w przyszłość Polski”. 

Prezes zarządu Fundacji LOTTO Eliza Dzwonkiewicz z kolei mówiła, że "potrzebujemy elit" - ludzi, którzy poważnie traktują naukę, mają szerokie horyzonty i widzą wokół siebie innych. 

Program "100 na 100" skierowany jest do studentów wyróżniających się postawą, zaangażowaniem i wynikami w nauce. Stypendium przyznawane jest przez rok w miesięcznych transzach wynoszących po 1250 zł brutto. Środki z przyznanego stypendium mogą zostać przeznaczone na dalszy rozwój i pogłębianie wiedzy studenta, na kursy, szkolenia, sprzęt sportowy, instrumenty muzyczne, wyjazdy edukacyjne, obozy sportowe czy językowe.

Na program stypendialny „100 na 100” Totalizator Sportowy przeznaczy część wpływów ze sprzedaży okolicznościowej gry liczbowej Zakłady Specjalne.

Patronami programu jest małżeństwo: Halina Konopacka i Ignacy Matuszewski. Halina Konopacka-Matuszewska to lekkoatletka, pierwsza polska złota medalistka olimpijska, działaczka sportowa, malarka, poetka i dziennikarka. Ignacy Matuszewski był z kolei żołnierzem, politykiem, dyplomatą, publicystą i działaczem Międzynarodowego Komitetu Olimpijskiego. Małżeństwo wspólnie podczas II wojny światowej uczestniczyło w akcji ratowania złota ze skarbca Banku Polskiego. Zasoby te, które wieziono m.in. przez Rumunię i Turcję przekazano do dyspozycji rządu RP.