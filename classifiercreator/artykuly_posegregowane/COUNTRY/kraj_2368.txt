Rzeszów, 23.07.2018. Marszałek Sejmu Marek Kuchciński podczas konferencji, 23 bm. w Biurze Zarządu Okręgowego PiS w Rzeszowie. Briefing dotyczył prezentacji kandydatów do sejmiku województwa podkarpackiego. (dd/doro)  PAP/Darek Delmanowicz 
                                        

            Takie działania trzeba ocenić bardzo negatywnie - tak marszałek Sejmu Marek Kuchciński skomentował wpis Michała Szczerby (PO) na Twitterze. Poseł podał dane policjanta, który według niego pobili jednego z protestujących pod Sejmem.
      
            "Starszy aspirant Robert Sawera i obywatel Bartosz Adamczyk. Jeden z oddaniem służy władzy, drugi broni #WolneSądy" - napisał w sobotę na Twitterze Szczerba pod zdjęciem przedstawiającym interwencję policjantów podczas demonstracji przed Sejmem. Na wpis zareagował w niedzielę na Twitterze minister spraw wewnętrznych i administracji Joachim Brudziński. "Zleciłem w trybie pilnym Departamentowi Prawnemu @MSWiA_GOV_PL ocenę prawną zachowań oraz możliwych do przewidzenia sankcji w związku z bulwersującym i skrajnie nieodpowiedzialnym wpisem Posła na Sejm RP" - napisał minister.

Kuchciński na poniedziałkowej konferencji prasowej Rzeszowie podkreślił, że "posłowie nie mogą podburzać do łamania przepisów, atakowania funkcjonariuszy państwowych na służbie". "To musi spotkać się z jakąś reakcją” - dodał marszałek. "Takie działania trzeba ocenić bardzo negatywnie" - zaznaczył.

Zdaniem marszałka, można to ocenić również jako "łamanie przyrzeczenia, które każdy poseł i senator składa". "Wszyscy obywatele, także i posłowie są zobowiązani do przestrzegania przepisów. Posłowie i senatorowie tym bardziej, bo przysięgają na konstytucje; przysięgają przestrzegać praw obowiązujących w Rzeczpospolitej. Parlamentarzyści, którzy będą łamać te prawa będą musieli liczyć się z poniesieniem konsekwencji" - zaznaczył Kuchciński.

Odnosząc się do ostatnich ataków na biura parlamentarzystów Prawa i Sprawiedliwości marszałek zauważył jest to "niszczenia mienia publicznego, bo do takich kategorii trzeba to zaliczyć". "Tutaj oczekujemy ze strony wymiaru sprawiedliwości, organów ścigani skutecznej bardzo szybkiej interwencji. Nie możemy pozwolić sobie na to żeby takie działania były tolerowane" - powiedział. "Jesteśmy wszyscy za demokracją, ale demokracja nie może przerodzić się w samowole" - dodał marszałek Kuchciński.