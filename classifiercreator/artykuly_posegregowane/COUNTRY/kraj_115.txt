PAP/Adam Warżawa
                                        

            Minister obrony narodowej Mariusz Błaszczak proszony o komentarz do zakupu przez Węgry od Francuzów śmigłowców Caracal i offsetu odparł, że w Polsce mamy już dwie fabryki śmigłowców. A podobna umowa Francji z naszym krajem spowodowałaby zamknięcie jednej z nich.
      
            Ministra pytano w czwartkowym wywiadzie dla radiowej Jedynki o zakup 16 maszyn plus offset w kontekście naszej rezygnacji z takiego kontraktu.

"Mamy dwie fabryki - w Świdniku, jest to fabryka Leonardo produkująca śmigłowce, w Mielcu to fabryka Sikorskiego, teraz właścicielem jest Lockheed Martin produkująca śmigłowce".

"Nie ma w Polsce miejsca na trzecią fabrykę, czy też montownię, gdyż wprowadzenie tego trzeciego podmiotu oznaczałoby zamknięcie czy to Świdnika czy to Mielca, więc zlikwidowanie miejsc pracy" - powiedział Błaszczak.

"Węgrzy nie mają fabryk produkujących, czy też montujących śmigłowce" - dodał.

Przypomniał, że w Polsce mamy rozpisany przez ministerstwo obrony narodowej przetarg na śmigłowce. "Ten przetarg jest w trakcie. Chodzi o śmigłowce zwalczające okręty podwodne i śmigłowce, które mają charakter ratowniczy" - podkreślił szef polskiego resortu obrony.