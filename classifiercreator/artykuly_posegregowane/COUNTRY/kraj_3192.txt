Warszawa, 14.05.2018. Prezydent Andrzej Duda (P) składa kwiaty, 14 bm. przed tablicą upamiętniającą Grzegorza Przemyka. W poniedziałek mija 35. rocznica śmierci licealisty, który zmarł w wyniku brutalnego pobicia przez funkcjonariuszy milicji. (cat)  PAP/Paweł Supernak
                                        

            Śmierć młodego chłopaka Grzegorza Przemyka w 1983 r. to było coś, co dla mojego pokolenia jest tak naprawdę symbolem PRL - powiedział w poniedziałek prezydent Andrzej Duda, który w Warszawie złożył kwiaty przed tablicą upamiętniającą pobitego przez milicjantów maturzystę.
      
            W poniedziałek mija 35. rocznica śmierci brutalnie pobitego przez funkcjonariuszy milicji maturzysty.

Andrzej Duda powiedział, że śmierć Przemyka to "niezwykle symboliczne wydarzenie tamtej komunistycznej Polski, obok śmierci Bogdana Włosika". "Śmierć w Warszawie młodego chłopaka, maturzysty, w 1983 r. to było coś, co dla mojego pokolenia jest tak naprawdę symbolem PRL. Zniewolenie, kłamstwo i śmierć. Śmierć młodego człowieka, którą ówczesne władze komunistyczne na czele z gen. Jaruzelskim, generałem Kiszczakiem, przede wszystkim za wszelką cenę chciały zatrzeć, za wszelką cenę szukali winnych, ale nie tam, gdzie oni naprawdę byli, czyli przerzucali odpowiedzialność" - mówił prezydent.

Jak dodał, ci, którzy "pamiętają tamte czasy, z cała pewnością mają w pamięci to obwinianie sanitariuszy, lekarzy o śmierć Grzegorza Przemyka". "Przecież wszyscy doskonale wiedzieli, że zginął pobity, zamordowany tutaj, na komisariacie milicji przez komunistycznych funkcjonariuszy. Cieszę się, że jest dzisiaj z nami młodzież z XVII Liceum im. Frycza Modrzewskiego, do którego chodził Grzegorz Przemyk, bo to jest coś, o czym zawsze powinniśmy pamiętać, jeżeli mówimy o PRL" - dodał.

"To jest to o czym zawsze powinniśmy pamiętać, jeżeli mówimy o PRL, jeżeli mówimy o tym, co w tamtym komunistycznym państwie było straszne. Straszne było kłamstwo, matactwo, straszne było zniewolenie. Wtedy Grzegorz razem z kolegami, radosny, po świeżo zdanej maturze, cieszył się, ale miał również świadomość w jakim kraju żyje i myślę, że dlatego zginął, że był człowiekiem świadomym i pewnie nie wahał się tego powiedzieć" - powiedział Andrzej Duda.

Prezydent podziękował wszystkim, którzy pamiętają "o tamtych bohaterach, o młodych ludziach, którzy wtedy zginęli". "Tak jak nigdy nie zapomnimy o nich, tak nigdy nie zapomnimy o odpowiedzialności komunistycznych zbrodniarzy" - podkreślił.

Podczas uroczystości prezydentowi towarzyszyli m.in. podsekretarz stanu w Kancelarii Prezydenta Wojciech Kolarski i doradczyni prezydenta Zofia Romaszewska.

14 maja 1983 r. w szpitalu zmarł 19-letni maturzysta Grzegorz Przemyk, zatrzymany przez funkcjonariuszy MO, a następnie brutalnie pobity w komisariacie na warszawskim Starym Mieście. Była to jedna z najgłośniejszych zbrodni aparatu władzy PRL.

Tablica upamiętniająca te wydarzenia znajduje się na Starym Mieście w Warszawie, na murze kamienicy, gdzie znajdowała się wówczas komenda MO.