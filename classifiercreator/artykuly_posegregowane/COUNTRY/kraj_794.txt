Społeczeństwo polskie wiele lat czekało na muzeum Józefa Piłsudskiego; możemy dziś symbolicznie zameldować marszałkowi, że szanujemy przeszłość, zasługujemy na szacunek teraźniejszości i mamy prawo do przyszłości - mówił w sobotę w Sulejówku wicepremier, minister kultury Piotr Gliński.
      
            W Sulejówku koło Warszawy odbyła się uroczystość zawieszenia wiechy, czyli symbolicznego zakończenia prac konstrukcyjnych w powstającym tam Muzeum Józefa Piłsudskiego. W ceremonii wzięli udział m.in. wicepremier, minister kultury i dziedzictwa narodowego Piotr Gliński, wicemarszałek Senatu Adam Bielan, wiceminister kultury Jarosław Sellin, dyrektor Muzeum Józefa Piłsudskiego w Sulejówku Robert Supeł, prezes Fundacji Rodziny Józefa Piłsudskiego Jacek Rusiecki, burmistrz Sulejówka Arkadiusz Śliwa, ambasador Austrii w Polsce Werner Almhofer oraz Dariusz Wietrzyński, członek zarządu PORR w Polsce, czyli generalnego wykonawcy inwestycji.

List do uczestników uroczystości skierował premier Mateusz Morawiecki. "100 lat temu odrodziła się wolna Rzeczpospolita, rok 1918 był dla naszego narodu świtem, który rozjaśnił długą, bo trwającą 123 lata noc zniewolenia. Nie wydarzyłoby się to, gdyby nie ojcowie naszej niepodległości, na czele z marszałkiem Józefem Piłsudskim" - podkreślił premier.

Premier: nie sposób wymienić wszystkich zasług Józefa Piłsudskiego

Dodał, że "Józef Piłsudski, jak powiedział Ignacy Mościcki, dał Polsce wolność, granice, moc i szacunek". "Niewiele jest w naszej historii postaci tak niezwykłych, tak zasłużonych" - napisał szef rządu, dodając, że Piłsudski był żołnierzem i inspirującym przywódcą, który skonsolidował i obronił młode państwo polskie.

"Nie sposób wymienić wszystkich jego zasług, nie sposób znaleźć słów dostatecznie oddających jego kształt i losy Polski. Misję tę podejmie muzeum" - zauważył Morawiecki. "Jesteśmy marszałkowi winni pamięć i refleksję nad dziedzictwem, które pozostawił i które każdego dnia rozwijamy, dziedzictwem niepodległej ojczyzny" - napisał premier.

Gliński: społeczeństwo Polski wiele lat czekało na muzeum Józefa Piłsudskiego

Wicepremier Gliński ocenił, że "Polska zasługuje na takie muzeum. Społeczeństwo polskie wiele lat czekało na muzeum Józefa Piłsudskiego". W tym kontekście minister kultury zwrócił uwagę, że w tym roku obchodzimy stulecie odzyskania niepodległości, a największym symbolem i bohaterem tamtego czasu był właśnie Piłsudski. Minister zastanawiał się jednocześnie, dlaczego dopiero teraz "kończymy budowę Muzeum Józefa Piłsudskiego". "To jest dramatyczny znak zapytania" - ocenił.

Gliński dodał, że Polska czekała i czeka wciąż na wiele innych instytucji muzealnych, "instytucji, które poprzez historię mają dbać o naszą tożsamość". "Na szczęście od kilku lat budujemy te instytucje" - zaznaczył wicepremier. Wskazał tu m.in. na Muzeum Historii Polski na Cytadeli, Muzeum Kresów czy Muzeum Żołnierzy Wyklętych w Ostrołęce.

"Wreszcie to robimy, pozostaje pytanie, dlaczego tak późno. Dlaczego, duży, piękny, poważny, cywilizowany kraj w środku Europy, członek Unii Europejskiej, trwały i solidny element Unii Europejskiej, który nie ma zamiaru tej Unii opuszczać, dlaczego tyle lat musieliśmy czekać na to, żeby w sposób godny zinstytucjonalizować naszą historię" - pytał wicepremier.

Gliński przytoczył też słowa Piłsudskiego mówiące, że: "Naród, który nie szanuje swojej przeszłości nie zasługuje na szacunek teraźniejszości i nie ma prawa do przyszłości". "Możemy dzisiaj z dumą, symbolicznie zameldować marszałkowi, że my szanujemy przeszłość i w związku z tym zasługujemy na szacunek teraźniejszości i mamy prawo do przyszłości" - podkreślił wicepremier. Szef MKiDN wskazał, że "to będzie miejsce, gdzie ta przeszłość będzie wspaniale pokazywana, gdzie o tej przeszłości będziemy edukowali kolejne pokolenia".

Dyrektor muzeum Robert Supeł powiedział PAP, że zawieszenie wiechy ma dla placówki "kolosalne znaczenie". "Uznaliśmy, że zwłaszcza mieszkańcom Sulejówka, a także tym, którzy nas wspierają np. poprzez przekazywanie darów do naszego zbioru muzealnego to się najzwyczajniej w świecie należy po kilku latach oczekiwania, albo po kilku latach sąsiedztwa z płotem budowy, za którym nie wiadomo co się działo" - zaznaczył.

Jak mówił, jesteśmy w przededniu 100. rocznicy odzyskania przez Polskę niepodległości. "To jest ważny moment. 10 listopada 1918 r. Józef Piłsudski powrócił z Magdeburga, cały dzień miał strasznie zajęty, następnego dnia właściwie zaczął już działać, więc właściwie obchodzimy 100-lecie jego powrotu z internowania i jednocześnie ta data jest nieprzypadkowo przez nas wybrana - to jest 10-lecie utworzenia muzeum. 10 lat temu, 10 listopada 2008 r. została podpisana umowa u utworzeniu muzeum pomiędzy fundacją Józefa Piłsudskiego i Ministerstwem Kultury i Dziedzictwa Narodowego" - przypomniał.

Prezes Fundacji Rodziny Józefa Piłsudskiego przyznał, że zanim doszło do podpisania umowy o utworzeniu muzeum było "wiele momentów zwątpień i trudnych chwil". "Dzisiaj ten budynek stoi i mam nadzieję, że za rok będziemy w stanie otworzyć to muzeum" - dodał.

Uroczystość zawieszenia wiechy jest symbolicznym zakończeniem drugiego spośród trzech najważniejszych etapów budowy kompleksu muzealno-edukacyjnego (pierwszym było wmurowanie kamienia węgielnego, ostatnim będzie otwarcie Muzeum). Powrót Józefa Piłsudskiego 10 listopada 1918 r. do Warszawy jest datą szczególną w kalendarzu "pierwszych dni niepodległości" Polski.

Podczas uroczystości zaprezentowany został parter dworku Milusin wyposażony w zabytkowe umeblowanie, w tym odzyskane w 2015 r. meble pochodzące z salonu rodziny Piłsudskich, a także wyremontowany budynek willi Bzów oraz wystawę darów pozyskanych przez Muzeum.

Muzeum Józefa Piłsudskiego mieści się w willi Milusin w Sulejówku, będącej darem od podkomendnych dla marszałka. Piłsudski zamieszkał tam wraz z rodziną w 1923 r. Akt powołania muzeum został podpisany w listopadzie 2008 r. przez ministra kultury. Twórcy muzeum przedstawią postać Józefa Piłsudskiego na szerokim tle historycznym, kulturowym i społecznym; chcą też przekazać i upowszechnić reprezentowane przez niego wartości i tradycje idei niepodległościowych, idei Rzeczpospolitej i budowy państwa.

W ramach budowy muzeum planowane jest odtworzenie wnętrz willi Milusin i remont pierwszego domu Piłsudskich w Sulejówku, willi Otrando - tzw. Drewniaka, a także willi Bzów. Integralną częścią muzeum ma być także oryginalny ogród marszałka. W planach jest też budowa nowego obiektu o powierzchni 5 tys. m kw., z przeznaczeniem na centrum edukacyjne, z ekspozycją poświęconą życiu i działalności marszałka. Twórcy muzeum przedstawią postać Józefa Piłsudskiego na szerokim tle historycznym, kulturowym i społecznym; chcą też przekazać i upowszechnić reprezentowane przez niego wartości i tradycje idei niepodległościowych, idei Rzeczpospolitej i budowy państwa. 