Centralne Biuro Śledcze Policji i Krajowa Administracja Skarbowa zlikwidowały w okolicach Grodziska Mazowieckiego fabrykę nielegalnych papierosów oraz magazyn do składowania krajanki. Papierosy miały trafiać na rynek brytyjski. Zatrzymano 7 osób.
      
            Jak poinformowała w piątek PAP rzeczniczka Centralnego Biura Śledczego Policji kom. Iwona Jurkiewicz, działania prowadzone były w dwóch miejscowościach na terenie województwa mazowieckiego. 

„Ujawniliśmy fabrykę papierosów oraz zewnętrzny magazyn, w którym składowano krajankę tytoniową. Jak się okazało, nielegalna fabryka działała na terenie kompleksu przemysłowego legalnie działających firm w podwarszawskiej miejscowości. Była tam kompletna linia produkcyjna, linia do paczkowania papierosów, a także komponenty do ich produkcji, w tym etykiety i kartony” - podała Jurkiewicz.

CBŚP prowadziło działania wraz z funkcjonariuszami z Lubelskiego Urzędu Celno-Skarbowego w Białej Podlaskiej, pod nadzorem lubelskiego wydziału Prokuratury Krajowej. Na trop podwarszawskiej fabryki wpadli bowiem lubelscy funkcjonariusze CBŚP „w wyniku czynności operacyjnych”. 

Na miejscu zabezpieczono ponad 2,4 mln papierosów z podrobionymi znakami towarowymi dwóch znanych koncernów tytoniowych, a także ponad 10 ton krajanki tytoniowej. Do sprawy zatrzymano 7 osób, w tym sześciu obywateli Ukrainy. Podejrzani mają od 28 do 58 lat. Zostali doprowadzeni do prokuratury.

„Prokurator ogłosił postanowienia o przedstawieniu zarzutów udziału w zorganizowanej grupie przestępczej, uszczuplenia należności publicznoprawnych w związku z produkcją podrobionych papierosów bez polskich znaków skarbowych akcyzy oraz oznaczanie tych wyrobów podrobionymi znakami towarowymi, w celu wprowadzania ich do obrotu” - poinformował w piątek Dział Prasowy Prokuratury Krajowej.

Wszyscy podejrzani zostali tymczasowo aresztowani.

Wartość zabezpieczonych wyrobów oraz maszyn do ich produkcji to około 5,5 mln zł. Jak podaje PK, grupa swoim działaniem doprowadziła do „uszczuplania należności publicznoprawnych” o ponad 10 mln zł akcyzy i ponad 2,8 mln z tytułu podatku VAT.

Ze wstępnych ustaleń wynika, że wyprodukowane papierosy miały trafić na rynek brytyjski. Cały czas trwa ustalanie pełnej skali procederu, a także kolejnych osób, które mogły być w niego zaangażowane.