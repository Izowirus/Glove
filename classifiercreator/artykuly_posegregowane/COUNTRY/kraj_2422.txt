Warszawa, 19.07.2018. Premier Mateusz Morawiecki (P) na sali sejmowej, 19 bm.  PAP/Leszek Szymański
                                        

            W budżecie będziemy dedykować od przyszłego roku istotne kwoty na rozbudowę systemu melioracyjnego i irygacyjnego - zapowiedział w czwartek w Sejmie premier Mateusz Morawiecki. Podkreślił, że nie będzie silnej polskiej gospodarki bez silnego rolnictwa.
      
            Premier powiedział, że "tragiczne losy nie pozwoliły nam zbudować systemu irygacyjnego i melioracyjnego na poziomie państw Zachodniej Europy". "Zabieramy się za to i w budżecie będziemy dedykować od przyszłego roku istotne kwoty na rozbudowę systemu melioracyjnego i irygacyjnego" - zapowiedział.

"Będziemy też wspierać tych, którzy wystawiają swoje płody rolne na targach międzynarodowych. Przeznaczamy na to dwa razy więcej środków niż nasi poprzednicy. Te środki pomogą w eksporcie, produkcji, pomogą w dotarciu do nowych rynków w ślad za embargiem rosyjskim, które utrudnia funkcjonowanie niektórych rynków rolnych" - mówił szef rządu.

"Ten obszar jest dla nas fundamentalnie ważny. Nie będzie silnej polskiej gospodarki bez silnego rolnictwa" - dodał Morawiecki.