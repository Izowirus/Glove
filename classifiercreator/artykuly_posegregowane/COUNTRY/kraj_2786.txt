Warszawa 2009-08-09. Nz. businessman

                                        

            Stres w miejscu pracy dotyczy 50-70 proc. pracowników; nadmierne wymagania powodują konsekwencje fizyczne i psychiczne, a także powodują wymierne koszty dla firm - wynika z danych przedstawionych przez PIP. We wtorek Rada Ochrony Pracy przyjęła stanowisko w tej sprawie.
      
            W przyjętym jednogłośnie dokumencie powołano się na informacje podane w ubiegłym tygodniu przez Państwową Inspekcję Pracy oraz Centralny Instytut Ochrony Pracy - Państwowy Instytut Badawczy. Wynika z nich, że stres w miejscu pracy dotyczy 50-70 proc. pracowników i pojawia się, kiedy nadmierne wymagania w pracy przekraczają możliwości adaptacyjne człowieka, a to może powodować konsekwencje dla zdrowia psychicznego i fizycznego.

Stres w miejscu pracy powoduje wymierne koszty także dla firm, związane m.in. ze zwiększoną absencją pracowników, mniejszą produktywnością, wzrostem liczby wypadków w pracy.

W dokumencie za niepokojące uznano to, że tylko w mniej niż połowie przedsiębiorstw wiedza o tym, jak kontrolować stres w pracy jest wystarczająca. Informacje o włączeniu zagrożeń psychospołecznych w ocenę ryzyka zawodowego w ponad połowie przedsiębiorstw uznano za niedostateczne.

Z badań przeprowadzonych przez Centralny Instytutu Ochrony Pracy wynika, że głównymi czynnikami wzrostu stresu w miejscu pracy są: niepewność pracy, krótkoterminowe umowy o pracę, intensywność pracy, niejasność roli zawodowej, brak możliwości wpływania na swoją pracę, brak wsparcia społecznego, narażenie na niepożądane zachowania w pracy oraz digitalizacja procesów pracy.

W przyjętym na posiedzeniu Rady stanowisku uznano za konieczne kontynuowanie kontroli przedsiębiorstw przez PIP pod kątem przestrzegania w nich przepisów Kodeksu Pracy dotyczących zagrożeń psychospołecznych, w tym przeciwdziałania mobbingowi, przestrzegania czasu pracy i informowania pracowników o zapobieganiu takim zagrożeniom. Za konieczny uznano również stały monitoring zmieniających się zjawisk na rynku pracy pod kątem pojawiania się nowych zagrożeń psychospołecznych i ich wpływu na samopoczucie i zdrowie pracowników.

W ocenie Rady, ważne jest też kontynuowanie prowadzonych przez PIP i ośrodki szkoleń dla pracodawców z przeciwdziałania stresowi, w tym mobbingowi w pracy, oraz wspieranie partnerów społecznych w skuteczniejszym włączaniu na polskim rynku pracy europejskich porozumień dotyczących stresu, przemocy i nękania w pracy oraz aktywnego starzenia się i solidarności międzypokoleniowej.