Odejście z Nowoczesnej posłanki Joanny Schmidt nie jest dla mnie zaskoczeniem; nie odnalazła się ona w partii po zmianie przywództwa - oceniła w środę szefowa partii, Katarzyna Lubnauer. Wyraziła obawę, że odejście Schmidt to "granie na osłabienie opozycji".
      
            Schmidt poinformowała PAP o swoim odejściu w środę po południu. Do informacji tej odniosła się w rozmowie z PAP Katarzyna Lubnauer.

"Ta informacja nie jest dla mnie zaskoczeniem, ale jest przykra. Nie wiem jeszcze jakie uzasadnienie podała, ale po odejściu Joanny Scheuring-Wielgus, można było spodziewać się takiego kroku również od posłanki Joanny Schmidt" - powiedziała PAP Lubnauer.

Wcześniej w środę z Nowoczesnej wystąpiła też Joanna Scheuring-Wielgus. Posłanka poinformowała, że dostała zakaz wypowiadania się na temat osób niepełnosprawnych w Sejmie i - jak stwierdziła - to w zasadzie była "przekroczona czerwona linia". Wyjaśniła, że o zakazie wypowiadania się zdecydowało prezydium klubu, a o decyzji dowiedziała się "internetowo". Scheuring-Wielgus zaznaczyła, że na razie pozostanie posłem niezależnym.

Lubnauer podkreśliła, że nie zdziwi się, jeśli wkrótce o swoim odejściu poinformuje także "jeszcze jedna osoba".

"Mam wrażenie, że one obie, podobnie jak Ryszard (Petru) nie odnalazły się w partii po zmianie przywództwa, a szkoda, bo to jest czas wyzwań wymagających od nas odpowiedzialności. I dla każdego jest przestrzeń do działania, zawsze byłam otwarta na współpracę i rozmowę. Będzie też zapotrzebowanie na wartości liberalne w polityce. Obawiam się, że to wyjście to granie na osłabienie opozycji, bardzo niekorzystne w sytuacji, gdy budowana jest szeroka koalicja, która ma szanse stawić czoła PIS w kolejnych wyborach. Nie można wzmacniać PiS" - dodała Lubnauer.

25 listopada ubiegłego roku podczas konwencji partii Ryszard Petru stracił funkcję szefa Nowoczesnej - w wyborach pokonała go Katarzyna Lubnauer.

W grudniu Rada Krajowa Nowoczesnej wybrała nowy, 15-osobowy zarząd partii, w którym znalazł się m.in. Petru. B. lider Nowoczesnej nie został jednak wybrany przez nową przewodniczącą na funkcję wiceszefa partii. Lubnauer stanowisko to powierzyła: Kamili Gasiuk-Pihowicz, Jerzemu Meysztowiczowi, Witoldowi Zembaczyńskiemu oraz szefowi regionu dolnośląskiego partii Tadeuszowi Grabarkowi.

W styczniu Ryszard Petru poinformował, że powołał stowarzyszenie "Plan Petru"; jego celem ma być stworzenie alternatywnego programu dla polityki PiS. Według Petru, jego stowarzyszenie ma być "kontrofertą" dla programu premiera Mateusza Morawieckiego. Petru zapowiedział w poniedziałek, że zostaje w Nowoczesnej i chce tworzyć wspólną ofertę programową w ramach opozycji.

W marcu Scheuring-Wielgus mówiła, że choć nigdy nie była przeciwniczką Katarzyny Lubnauer i bardzo ją ceni, to uważa, że zbyt udziela się ona w mediach. "Zarządzanie partią to jest kompletnie coś innego, niż bycie w telewizorach i w radiach i komentowanie rzeczywistości, którą mamy - powiedziała Scheuring-Wielgus.

Po odejściu Scheuring-Wielgus oraz Schmidt klub Nowoczesnej będzie liczył 23 posłów.