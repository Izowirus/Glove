W sierpniu liderem rankingu zaufania pozostaje Andrzej Duda, któremu ufa 66 proc. badanych - wynika z sondażu CBOS. Premierowi Mateuszowi Morawieckiemu ufa 57 proc.; na trzecim miejscu jest Paweł Kukiz (53 proc.). Z największą nieufnością (45 proc.) spotyka się lider PO Grzegorz Schetyna.

      
            CBOS zwrócił uwagę, że tuż przed rozpoczęciem nowego sezonu politycznego listę polityków najczęściej obdarzanych przez Polaków zaufaniem otwiera, tak jak dotychczas, prezydent Andrzej Duda. Ośrodek wskazał, że sierpniowe oceny prezydenta, choć nadal bardzo wysokie, nie należą do najwyższych. "Obecny wynik głowy państwa jest najsłabszy z zarejestrowanych w ciągu ostatnich dwunastu miesięcy" - podkreślili analitycy w sondażu.

W sierpniu zaufanie do prezydenta wyraziło 66 proc. ankietowanych, o dwa punkty proc. mniej niż w lipcu. Prezydentowi nie ufa 21 proc. badanych. 10 proc. deklaruje obojętność.

Drugie miejsce na liście najczęściej obdarzanych zaufaniem polityków zajmuje premier Mateusz Morawiecki, któremu ufa 57 proc. badanych (wynik niezmienny od lipca). Premierowi nie ufa 24 proc. respondentów. 12 proc. deklaruje obojętność.

Trzecie miejsce w zestawieniu dotyczącym zaufania do polityków zajął lider Kukiz'15 Paweł Kukiz - 53 proc. (wzrost o 5 pkt. proc.); nie ufa mu 19 proc. (spadek o 2 pkt. proc.). Obojętność wobec Kukiza deklaruje 21 proc. badanych.

W sierpniu z największą nieufnością spotkał się lider PO Grzegorz Schetyna - 45 proc. (wzrost o 2 pkt. proc.); ufało mu 23 proc. badanych (wynik ten sam co w lipcu). Obojętność wobec szefa Platformy wyraziło 19 proc. ankietowanych.

Na drugim miejscu pod względem nieufności znalazł się prezes PiS Jarosław Kaczyński; nie ufa mu 42 proc. badanych (spadek o 2 pkt. proc.); ufność wobec niego wyraziło 41 proc. ankietowanych (wzrost o 2 proc.). Obojętność deklaruje 13 proc. badanych.

Trzecie miejsce w rankingu nieufności zajęła wicepremier Beata Szydło, której nie ufa 34 proc. respondentów.

Na kolejnych pozycjach w zestawieniu zaufania znaleźli się: minister sprawiedliwości Zbigniew Ziobro (49 proc zaufania, 32 proc. nieufności), wicepremier Beata Szydło (48 proc. zaufania, 34 proc. nieufności), szef MON Mariusz Błaszczak (40 proc. zaufania; 27 proc. nieufności), minister rodziny, pracy i polityki społecznej Elżbieta Rafalska (38 proc. zaufania; 17 proc. nieufności), minister nauki i szkolnictwa wyższego Jarosław Gowin (34 proc. zaufania; 25 proc. nieufności), minister edukacji narodowej Anna Zalewska (30 proc. zaufania; 24 proc. nieufności), marszałek Senatu Stanisław Karczewski (27 proc. zaufania, 17 proc. nieufności).

Marszałek Sejmu Marek Kuchciński cieszy się zaufaniem 26 proc. badanych, nie ufa mu 22 proc. Minister kultury Piotr Gliński uzyskał 26 proc. zaufania i 20 proc. nieufności. Szef PSL Władysław Kosiniak-Kamysz ma 26 proc. zaufania; 16 proc. nieufności. Liderce Nowoczesnej Katarzynie Lubnauer ufa 22 proc. badanych; nie ufa jej 27 proc.

Minister spraw wewnętrznych i Administracji Joachim Brudziński spotyka się z 21 proc. zaufaniem i taką samą nieufnością. Minister rolnictwa i rozwoju wsi Jan Krzysztof Ardanowski otrzymał 16 proc. zaufania i 5 proc. nieufności. Jednocześnie 66 proc. ankietowanych deklaruje nieznajomość ministra. Liderowi SLD Włodzimierzowi Czarzastemu ufa 15 proc. badanych, a 20 proc. mu nie ufa. Ministra zdrowia Łukasza Szumowskiego zaufaniem obdarza 15 proc. respondentów; 8 proc. nie ufa mu; tego polityka nie zna 63 proc. badanych.

Badanie „Aktualne problemy i wydarzenia” (339) przeprowadzono metodą wywiadów bezpośrednich (face-to-face) wspomaganych komputerowo (CAPI) w dniach 16–23 sierpnia 2018 roku na liczącej 1066 osób reprezentatywnej próbie losowej dorosłych mieszkańców Polski.