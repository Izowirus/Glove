Warszawa, 02.08.2018.
Minister sprawiedliwości i prokurator generalny Zbigniew Ziobro (P) podczas konferencji prasowej, 2 bm. przed siedzibą Prokuratury Krajowej w Warszawie. Briefing dotyczył śledztwa dotyczącego handlu dopalaczami. (cat)
PAP/Jacek Turczyk PAP © 2018 / Jacek Turczyk
                                        

            Śledztwo dot. handlu dopalaczami było prowadzone do tej pory w prokuraturach rejonowych; po analizie tej sprawy podjęliśmy decyzję, że zajmie się nią Departament do Walki z Przestępczością Zorganizowaną Prokuratury Krajowej - powiedział w czwartek minister sprawiedliwości Zbigniew Ziobro.
      
            W ostatnim tygodniu w woj. łódzkim 10 osób w wieku od 19 do 40 lat zmarło, prawdopodobnie z powodu zatrucia tzw. dopalaczami. Cztery osoby są hospitalizowane. Zatrzymano dziewięć podejrzanych osób.

"Dziesięć osób umarło w wyniku zażycia substancji, które niosą śmierć. Do tej pory sprawy te były prowadzone w różnych prokuraturach, przede wszystkim szczebla rejonowego, ale po analizie tej sprawy podjęliśmy decyzję, że sprawą zajmie się departament do walki z przestępczością zorganizowaną Prokuratury Krajowej" - powiedział Ziobro w oświadczeniu dla mediów.

"W tej chwili zarzuty stawiane zatrzymanym obejmują przede wszystkim kwalifikację związaną z nieumyślnym spowodowaniem śmierci czy narażeniem na uratę zdrowia i życia. Ale trwają czynności procesowe; nie wykluczamy, że prokuratura zmieni kwalifikację w niektórych wypadkach w kierunku zabójstwa z zamiarem ewentualnym. Nie przesądzam tego w tej chwili, ale prokuratorzy rozważają też i taką możliwość" – powiedział.

Dodał, że śledztwo nadzoruje bezpośrednio zastępca prokuratora generalnego Krzysztof Sierak. Poinformował on, że 12 postępowań, prowadzonych przez łódzkie i bełchatowskie prokuratury rejonowe, dotyczy zdarzeń niezależnych od siebie. "Z ustaleń wstępnych wynika, że to, co łączy te sprawy, to to, że wszyscy pokrzywdzeni nabyli narkotyki przez internet" – powiedział. Dodał, że sposób zakupu pozwala przejąć sprawę przez jeden z wydziałów zamiejscowych departamentu ds. przestępczości zorganizowanej i korupcji Prokuratury Krajowej.

"Zrobimy wszystko, aby wykryć całą siatkę, która doprowadziła do wprowadzenia tej trucizny"
 
Dotychczas w sprawie zatrzymano dziewięć osób. Wobec pięciu zastosowano trzymiesięczny areszt. Spośród zatrzymanych sześć osób jest podejrzanych o narażenie na bezpośrednie niebezpieczeństwo utraty życia i zdrowia wielu osób w związku z wprowadzaniem do obrotu środków zastępczych – tzw. dopalaczy. Osoby, przy których znaleziono substancje psychotropowe, środki odurzające lub tzw. dopalacze, są podejrzane także o popełnienie przestępstw z ustawy o przeciwdziałaniu narkomanii. Jedna jest podejrzana o nielegalne posiadanie broni.

"Z całą surowością i bezwzględnością będziemy traktować tych, którzy handlują śmiercią, którzy z całą świadomością używają zwykłych trucizn, w tym np. trutki na szczury i innych trucizn, które są dostępne publicznie, by faszerować młodych ludzi tymi substancjami i zarabiać w ten nikczemny sposób kosztem ich zdrowia i życia. Zrobimy wszystko, aby wykryć całą siatkę, która doprowadziła do wprowadzenia tej trucizny" - zapowiedział minister sprawiedliwości.

Podkreślił intensywne działania policji i prokuratury, dodał, że w czwartek doszło do spotkania szefostwa Prokuratury Okręgowej i policji w Łodzi.

Zaapelował do młodych ludzi, "którzy mają dostęp do tego rodzaju środków, aby absolutnie pod żadnym pozorem nie próbowali zażywać tych substancji". "Nie wiemy w tej chwili, w jakim zakresie te substancje zawierają elementy chemiczne, które powodują śmierć. W tej chwili nie możemy tego w sposób definitywny stwierdzić" – powiedział minister. Apel skierował też "do rodziców, opiekunów, do wszystkich ludzi odpowiedzialnych, również do młodych, którzy mogą powstrzymać innych od używania dopalaczy. "Każdy dopalacz, każdy narkotyk może posiadać w sobie substancje, które niosą śmierć" – przestrzegł Ziobro.