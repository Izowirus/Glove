Zatrzymano 5 osób w śledztwie Prokuratury Regionalnej w Warszawie, podejrzanych o udział w zorganizowanej grupie przestępczej, która naraziła Skarb Państwa na nienależny zwrot podatku VAT w łącznej kwocie ponad 343 mln zł - poinformowała PAP prokuratura. Zostali oni tymczasowo aresztowani.
      
            Jak poinformowała PAP rzeczniczka Prokuratury Regionalnej w Warszawie prok. Agnieszka Zabłocka–Konopka, zatrzymania tych pięciu osób na polecenie prokuratury dokonali funkcjonariusze Centralnego Biura Śledczego Policji z Wydziału do Zwalczania Zorganizowanej Przestępczości Ekonomicznej.

Zatrzymane osoby to - jak podała rzeczniczka prokuratury - członkowie zorganizowanej grupy przestępczej działającej od początku września 2015 roku do maja 2016 roku zarówno w Polsce - na terenie województwa mazowieckiego i śląskiego, jak i w Czechach i na Słowacji.

"Zatrzymania nastąpiły w wieloosobowym śledztwie prowadzonym w Wydziale II do Spraw Przestępczości Finansowo - Skarbowej Prokuratury Regionalnej w Warszawie (...), w którym na podstawie zgromadzonych dowodów ustalono strukturę zorganizowanej grupy przestępczej oraz ujawniono przestępcze działania związanych z nią osób" - podała rzeczniczka prokuratury.

Poinformowała, że "celem działania sprawców było uzyskanie z Urzędów Skarbowych łącznej kwoty ponad 343 mln zł z tytułu nienależnego zwrotu podatku naliczonego w rozumieniu przepisów o podatku od towarów i usług na rzecz powiązanych ze sobą podmiotów gospodarczych, które działały w ramach badanej grupy przestępczej".

Zabłocka- Konopka przekazała też, że w celu uzyskania nienależnego zwrotu podatku VAT podejrzani stworzyli "łańcuch podmiotów gospodarczych" obracających łatwo zbywalnymi towarami, takimi jak kawa, baterie, maszynki do golenia, krem czy drażetki znanych marek.

Ponadto dokonywali "przelewów pieniędzy pomiędzy rachunkami bankowymi firm założonych dla celów działania grupy, prowadzili pozorną działalność gospodarczą, sporządzali dokumentację poświadczającą nieprawdę oraz posługiwali się nierzetelnymi fakturami VAT".

Prokurator skierował do sądu wnioski o tymczasowe aresztowanie, a Sąd Rejonowy dla Warszawy – Śródmieścia uwzględnił je i podejrzani zostali tymczasowo aresztowani na okres 3 miesięcy.

Za zarzucane przestępstwa grozi podejrzanym kara pozbawienia wolności do 10 lat a także kara grzywny.

Prokuratura poinformowała też, że sprawa ma charakter rozwojowy, gromadzone są też dowody, "które pozwolą na ustalanie kolejnych osób i podmiotów gospodarczych mających związek z badanymi przestępstwami".

Działania sprawców zostały udaremnione w wyniku wspólnych działań organów ścigania oraz organów skarbowych – w tym Urzędu Skarbowego w Kłobucku.