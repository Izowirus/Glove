PAP/Wojciech Pacewicz
                                        

            Nie ma PSL bez ogromnej roli kobiet w Stronnictwie, tak jak nie byłoby historii ruchu ludowego bez roli kobiet. Siła PSL jest w kobietach i ma twarz kobiety - powiedział w środę prezes PSL Władysław Kosiniak-Kamysz.
      
            W środę w Sejmie odbyła się konferencja zorganizowana przez klub poselski PSL-UED, "Kobiety w polityce. Rola kobiet w polityce w setną rocznicę uzyskania praw wyborczych". W konferencji brał udział m.in. lider PSL Władysław Kosiniak-Kamysz.

Szef ludowców podczas swojego wystąpienia podkreślił, że PSL wystawia swoje kandydatki do wszystkich szczebli samorządu. "To nie bycie kobietą jest gwarancją sukcesu, nie bycie kobietą gwarantuje sukces w polityce, tylko tak naprawdę jakie jesteście, to co robicie, to świadczy o was. I jesteście równoprawnymi uczestnikami życia publicznego" - mówił Kosiniak-Kamysz.

Lider PSL zwrócił uwagę, że w ostatnich latach coraz więcej kobiet stoi na czele sołectw. "Widać skąd idzie tak naprawdę prawdziwa zmiana. Ona nie dokonuje się przez zapisy ustawowe, ona się dokonuje przez zaangażowanie, rozsądny wybór i to jest najważniejszy argument" - powiedział Kosiniak-Kamysz.

Podkreślił, że sukcesem PSL jest ilość "jedynek" do sejmiku, na których są kobiety. "Kto ma najwięcej +jedynek+ i kto dał takie zaufanie, że na największej liczbie +jedynek+ są kobiety? To jest właśnie PSL" - podkreślił szef ludowców. Dodał, że w Koalicji Obywatelskiej są dwie liderki, które - jak mówił - "nie zagwarantowały większej ilości jedynek dla kobiet, niż w PSL".

"Spośród w ogóle kandydatów do sejmiku 45 proc. kandydatów PSL to są kobiety" - zaznaczył szef ludowców. "I to też jest najwięcej spośród wszystkich partii parlamentarnych" - dodał. "Nie ma Polskiego Stronnictwa Ludowego bez ogromnej roli kobiet w Stronnictwie, tak jak nie byłoby historii ruchu ludowego bez roli kobiet. Siła PSL jest w kobietach i ma twarz kobiety" - mówił Kosiniak-Kamysz.

Na koniec konferencji obecne na niej kobiety podpisały deklarację kandydatek Polskiego Stronnictwa Ludowego do Samorządu. Deklaracja ta zawiera 8 punktów takich jak m.in. Zdrowa kobieta (uruchomienie samorządowego Programu Profilaktyki Szczepień Przeciwko Rakowi Szyjki Macicy, promocja profilaktyki antynowotworowej, dyżury lekarskie w każdej wsi sołeckiej, cytobusy), wspieranie i tworzenie organizacji kobiecych (m.in wspieranie Kół Gospodyń Wiejskich i podobnych organizacji w miastach), czy wsparcie rodzin opiekujących się osobą z niepełnosprawnością (asystent osoby z niepełnosprawnością).

Posłanka Urszula Pasławska (PSL-UED) powiedziała, że deklaracja ta jest "swoistym zobowiązaniem do działań prokobiecych, prospołecznych i prorodzinnych". "Bo polityka drodzy państwo jest kobietą" - podkreśliła.

Według niej w samorządach wciąż jest zbyt mało kobiet. "I my będziemy bardzo ciężko pracować w tych wyborach samorządowych, aby nasze kandydatki zyskały uznanie i mogły sprawować zacny mandat radnej samorządu terytorialnego" - oświadczyła.