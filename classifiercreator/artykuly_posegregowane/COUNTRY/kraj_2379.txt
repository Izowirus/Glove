Ochotnica Górna, 20.07.2018. Szkody po ulewnych deszczach w miejscowości Ochotnica Górna, 20 bm. (mr) PAP/Grzegorz Momot Archiwum PAP © 2018 / Grzegorz Momot
                                        

            W niedzielę po południu nad Podhale wróciły ulewy. Woda ponownie zaczęła zalewać domy. W wielu miejscach woda wybija ze studzienek, a nasiąknięta ziemia nie przyjmuje opadów.
      
            W powiecie nowotarskim najwięcej podtopień wystąpiło na Orawie, gdzie podtopione zostały domy i drogi w gminie Jabłonka. Strażacy najwięcej razy byli wzywani do Lipnicy Małej i Zubrzycy Górnej.

„W ciągu półtorej godziny byliśmy wzywani blisko 20 razy. Woda napływająca z gór nie mieściła się w rowach melioracyjnych, zalewała drogi i posesje. Sytuacja została opanowana” – relacjonował PAP dyżurny nowotarskiej straży pożarnej.

Domy zalewa również w powiecie tatrzańskim. Strażacy udrażniają zapchane przepusty i kanalizację burzową. Na blisko godzinę podtopiona została droga wojewódzka w Witowe, ale strażacy szybko odpompowali wodę i udrożnili przejazd.