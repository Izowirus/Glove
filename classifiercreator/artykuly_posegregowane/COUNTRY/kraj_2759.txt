Warszawa, 12.06.2018. Minister spraw wewnętrznych i administracji Joachim Brudziński przed posiedzeniem rządu w KPRM w Warszawie, 12 bm. Na posiedzeniu rząd zajmie się m.in. wskaźnikami makroekonomicznymi, będącymi podstawą do opracowania budżetu na 2019 r. (soa) PAP/Tomasz Gzell PAP © 2018 / Tomasz Gzell
                                        

            Minister Joachim Brudziński odwołał lubuskiego szefa wojewódzkiego policji i jego zastępcę. To konsekwencje nocnego wypadku w Świnoujściu, w którym zginął 47-letni antyterrorysta. Według KGP komendanci nie kontrolowali tego, co robią podwładni w czasie wolnym.

      
            W czwartek około południa Ministerstwo Spraw Wewnętrznych i Administracji poinformowało o wypadku z udziałem funkcjonariusza Policji około godz. 2 w Świnoujściu. Odbywała się tam wyjazdowa narada lubuskiej policji.

"W związku ze śmiertelnym wypadkiem funkcjonariusza po odprawie kadry kierowniczej Komendy Wojewódzkiej Policji w Gorzowie Wielkopolskim, minister Joachim Brudziński podjął decyzję o odwołaniu ze stanowiska lubuskiego komendanta wojewódzkiego Policji inspektora Jarosława Janiaka oraz jego zastępcy podinspektora Piotra Fabijańskiego" – informuje MSWiA.

Zdarzenie potwierdza rzecznik Komendy Głównej Policji mł. insp. Mariusz Ciarka. "Po zajęciach, w czasie wolnym od służby, doszło do nieszczęśliwego wypadku, w wyniku którego śmierć poniósł funkcjonariusz pełniący obowiązki dowódcy lubuskiego Samodzielnego Pododdziału Antyterrorystycznego Policji" – powiedział rzecznik.

"Komendant lubuskiej policji i jego zastępca byli na miejscu. W ocenie komendanta głównego Policji nie sprawowali w sposób dostateczny kontroli nad swoimi podwładnymi" - dodał.

Według radia RMF antyterrorysta wypadł przez okno.

Sprawę bada prokuratura. "W tej chwili na miejscu trwają czynności procesowe. Gromadzimy materiał dowodowy, skrupulatnie badamy przyczynę i skutki tego zdarzenia. Na tę chwilę nie mogę ujawnić więcej szczegółów" – powiedziała prok. Joanna Biranowska-Sochalska, rzecznik Prokuratury Okręgowej w Szczecinie.

Niezależnie na miejscu pracują także policjanci z Biura Kontroli i z Biura Spraw Wewnętrznych Policji.

Niewykluczone, że komendant i jego zastępca nie są jedynymi, którzy poniosą konsekwencje tragedii.

"Szef MSWiA będzie podejmował na bieżąco decyzje personalne w kwestii pozostałych uczestników tego zdarzenia. Minister jest w stałym kontakcie z Komendantem Głównym Policji i jest informowany o wszelkich ustaleniach na temat przebiegu zdarzenia w Świnoujściu" - informuje MSWiA.