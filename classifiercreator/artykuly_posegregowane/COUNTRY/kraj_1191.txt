Mamy drugi wynik, ale to wynik niezadowalający; życzę prezydentowi by wywiązał się ze zobowiązań - powiedział w niedzielę po ogłoszeniu wyników sondażu kandydat Zjednoczonej Prawicy na prezydenta Poznania Tadeusz Zysk. Według sondażu Jacek Jaśkowiak zdobył 56,6 proc.
      
            Jeśli te wyniki się potwierdzą, popierany przez Koalicję Obywatelską Jacek Jaśkowiak (PO) będzie rządził miastem drugą kadencję. Z opublikowanego w niedzielę wieczorem sondażu Ipsos dla TVP, TVN i Polsatu wynika, że poznański przedsiębiorca i wydawca Tadeusz Zysk uzyskał 22,2 proc. głosów.

"Mamy drugi wynik, ale to jest wynik nas niezadowalający. Rzadko się zdarza, żeby w pierwszej turze pokonać prezydenta. Wierzyliśmy - nie udało się. Życzę prezydentowi, aby wywiązał się ze wszystkich zobowiązań. Ja oddaję się do dyspozycji poznaniaków" - powiedział Tadeusz Zysk po ogłoszeniu wyników sondażowych.

Przyznał, że spodziewał się, że osiągnie wynik w okolicy 25 proc. Zysk dodał, że tak wysoki rezultat osiągnięty przez Jacka Jaśkowiaka jest dla niego zaskoczeniem.

"Tak chcieli poznaniacy i trudno mieć o to pretensje. Ja byłem przekonany, że będzie inaczej. Byłem przekonany co do nowego otwarcia w Poznaniu. Gratuluję panu prezydentowi i życzę, aby to było dobre pięć lat dla Poznania" - dodał.

Zapewnił, że prezydent Jaśkowiak może liczyć na jego pomoc i wsparcie. Pytany przez dziennikarzy o to, czy będzie chciał dalej funkcjonować w polityce zastrzegł, że na razie nie chciałby się jednoznacznie deklarować.

Szef lokalnych struktur PiS, poseł Tadeusz Dziuba powiedział w niedzielę, że jeśli wyniki w Poznaniu się potwierdzą "będzie to znaczyło, że trzy lata proobywatelskich i propaństwowych rządów PiS na znacznej części elektoratu nie zrobiły żadnego wrażenia". Podkreślił, że "Tadeusz Zysk był najlepszym kandydatem jakiego można było wysunąć".

W wyborach w 2014 i 2010 r. Tadeusz Dziuba był kandydatem PiS na prezydenta Poznania, dwukrotnie osiągnął trzeci wynik. Pytany w niedzielę przez dziennikarzy, czy trzecia z rzędu porażka PiS w Poznaniu może oznaczać zmiany w poznańskich strukturach PiS powiedział, że jest "nieustannie do dyspozycji władz krajowych".

W opinii poznańskiego posła, wiceministra spraw zagranicznych Szymona Szynkowskiego vel Sęka w tej kampanii "zabrakło czasu na zbudowanie rozpoznawalności kandydata, zainteresowanie poznaniaków tym, że Tadeusz Zysk jest osobą, która ma konkretne sukcesy w zarządzaniu dużym przedsiębiorstwem i może być dobrym prezydentem miasta".

"Nie potrafiliśmy w tak krótkim czasie dotrzeć z takim przekazem do poznaniaków. Żałuję, że przez następne pięć lat Poznań będzie miał prezydenta, który będzie walczył o rozwój swojej ogólnopolskiej, a być może ogólnoeuropejskiej, kariery politycznej, natomiast nie będzie zabiegał o sprawy Poznania i poznaniaków. To jest rzecz, która mnie głęboko smuci" - powiedział.

Pozostali kandydaci w Poznaniu uzyskali, według sondażu: Tomasz Lewandowski (KWW Lewica) - 7,5 proc., Jarosław Pucek z KWW Jarosława Pucka Dobro Miasta - 6,9 proc., Dorota Bonk-Hammermeister (KWW Społeczna Koalicja "Prawo do Miasta") - 3,6 proc., Przemysław Jakub Hinc (Kukiz'15) - 1,7 proc., a Wojciech Bratkowski (KWW Poznań od Nowa Inicjatywa Społeczna) - 1,5 proc.

W 2014 r. o zwycięstwie w wyborach prezydenckich w Poznaniu zdecydowała druga tura; Jaśkowiak zdobył 59,09 proc. głosów i pokonał urzędującego w Poznaniu od 1998 r. Ryszarda Grobelnego, który zdobył 40,91 proc. głosów. Frekwencja wyniosła 35,54 proc.

W pierwszej turze Grobelny zdobył najlepszy wynik: 28,58 proc., Jaśkowiak uzyskał 21,46 proc. poparcia, kandydat PiS Tadeusz Dziuba zdobył 19,53 proc. głosów. Frekwencja wyniosła 38,76 proc.