Doniesienia "Faktu" o tym, że Jarosław Kaczyński "abdykuje" za rok z funkcji prezesa Prawa i Sprawiedliwości to bzdury - powiedziała w środę PAP rzeczniczka PiS Beata Mazurek. Widać, że zaczyna się sezon ogórkowy - dodała.
      
            Dziennik "Fakt" napisał w środę, że Jarosław Kaczyński "abdykuje" z funkcji prezesa PiS i wycofa się z czynnej polityki "zaraz po przyszłorocznych wyborach parlamentarnych bez względu na ich wynik". "(Kaczyński) Ma przekazać partię i zostać honorowym prezesem" - podaje "Fakt".

"To bzdury. Widać, że sezon ogórkowy się zaczyna" - powiedziała w środę PAP Mazurek, pytana o te doniesienia.

Lider PiS opuścił Wojskowy Instytut Medyczny w Warszawie 8 czerwca po ponad miesięcznym pobycie. WIM informował, że Kaczyński przebywał pod opieką lekarzy z powodu problemów ze stawami w związku z chorobą zwyrodnieniową stawów. Dyrektor Instytutu prof. Grzegorz Gielerak podawał, że hospitalizacja doprowadziła do stabilizacji stanu zdrowia szefa PiS-u. Zapowiadał, że planowane jest dalsze leczenie, w tym rehabilitacja, w trybie ambulatoryjnym.

Pod koniec maja szef MSWiA Joachim Brudziński powiedział, że Jarosław Kaczyński "ma problem z kolanem, ale nie wybiera się na polityczną emeryturę", a także, że prezes PiS "ma pełną kontrolę nad tym, co się dzieje w partii".