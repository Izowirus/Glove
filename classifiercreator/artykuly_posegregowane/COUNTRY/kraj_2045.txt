Warszawa, 14.08.2018. Przewodniczący Państwowej Komisji Wyborczej Wojciech Hermeliński podczas konferencji prasowej, 14 bm. w siedzibie PKW w Warszawie. Briefing dotyczył rozporządzenia ustalającego termin wyborów samorządowych na 21 października 2018 roku. (rp/doro)  Archiwum PAP/Radek Pietruszka 
                                        

            W PKW złożone zostały zgłoszenia sześciu kolejnych komitetów wyborczych, które zamierzają wystawić kandydatów w wyborach samorządowych, w tym PiS i Porozumienia. Do tej pory PKW zarejestrowała trzy komitety. Termin zawiadomienia o utworzeniu komitetu wyborczego mija 27 sierpnia.
      
            Pierwsze trzy zarejestrowane przez PKW komitety, to komitet wyborczy Partii Razem, komitet wyborczy Polskie Stronnictwo Ludowe i koalicyjny komitet wyborczy Platforma.Nowoczesna Koalicja Obywatelska.

Jak wynika z informacji dostępnych w piątek na stronie internetowej PKW sześć zgłoszonych do rejestracji komitetów, to kolejno: komitet wyborczy Ruch Narodowy RP, komitet wyborczy Partia Zieloni, komitet wyborczy Porozumienie Jarosława Gowina, komitet wyborczy Prawo i Sprawiedliwość komitet wyborczy wyborców Bezpartyjni Samorządowcy i komitet wyborczy wyborców Bezpartyjni.

Porozumienie Jarosława Gowina wchodzi wraz z Solidarną Polską i Prawem i Sprawiedliwością w skład koalicji Zjednoczonej Prawicy.

Członek zarządu Porozumienia Jan Strzeżek powiedział PAP, że "na wyższych szczeblach" kandydaci jego ugrupowania będą startować z list PiS. "Jak najbardziej do sejmików i większości miejsc nasi kandydaci będą startować z list Prawa i Sprawiedliwości. Jednak na najniższym poziomie, czyli np. w wyborach do rad gmin chcemy dać naszym kandydatom możliwość skorzystania z naszego szyldu partyjnego, tam gdzie Prawo i Sprawiedliwość nie wystawia swoich list" - wyjaśnił Strzeżek.

Formalnie kampania wyborcza w wyborach samorządowych ruszyła 14 sierpnia; wówczas rejestrację mogły rozpocząć komitety wyborcze. Dopiero od dnia wydania przez PKW postanowienia o przyjęciu zawiadomienia komitet wyborczy może m.in. rozpocząć zbieranie podpisów poparcia pod listami, prowadzić agitację wyborczą. Zgodnie z kalendarzem wyborczym komitety wyborcze mają czas na zawiadomienie o swoim utworzeniu PKW lub właściwego komisarza wyborczego do 27 sierpnia.

Partie polityczne i koalicje partii politycznych o utworzeniu komitetu wyborczego zawiadamiają PKW. Komitet wyborczy organizacji oraz komitet wyborczy wyborców zawiadamia PKW o swoim utworzeniu w przypadku, gdy zamierza zgłosić kandydatów na radnych w więcej niż jednym województwie. Jeśli komitet organizacji zamierza zgłosić kandydatów na radnych tylko w jednym województwie, o swoim utworzeniu zawiadamia komisarza wyborczego właściwego dla siedziby organizacji, a w takiej samej sytuacji komitet wyborczy wyborców komisarza wyborczego właściwego ze względu na siedzibę komitetu.

Wybory samorządowe odbędą się w niedzielę 21 października. Druga tura wyborów bezpośrednich wójtów, burmistrzów, prezydentów miast - 4 listopada.