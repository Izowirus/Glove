Andrzej Sitnik startujący w wyborach samorządowych z komitetu Bezpartyjne Siedlce został wybrany na prezydenta Siedlec, zdobywając 56,02 proc. głosów. Pokonał on w drugiej turze kandydata PiS Karola Tchórzewskiego, który uzyskał 43,98 proc. głosów.
      
            Zgodnie z oficjalnymi danymi opublikowanymi na stronie internetowej Państwowej Komisji Wyborczej na Andrzeja Sitnika głos oddało 17 tys. 14 wyborców (56,02 proc.). Natomiast na Karola Tchórzewskiego zagłosowało 13 tys. 357 wyborców (43,98 proc.).

Frekwencja w drugiej turze wyborów w Siedlcach wyniosła 48,83 proc.

Z kolei w pierwszej turze Sitnik zdobył 32,91 proc., a Tchórzewski 42,01 proc.

Andrzej Sitnik ma 59 lat, jest radnym miasta Siedlce, prezesem Stowarzyszenia Mieszkańców Bezpartyjne Siedlce. Pełni też funkcję członka zarządu Agencji Rozwoju Miasta Siedlce.

Od 1999 r. do 2008 r. był dyrektorem Szkoły Podstawowej Nr 7 w Siedlcach. Następnie przez niemal cztery lata pełnił funkcję dyrektora Ośrodka Sportu i Rekreacji w Siedlcach. Jest sędzią międzynarodowym w zapasach z dwudziestoletnim stażem oraz wieloletnim trenerem sekcji zapaśniczej.

Z kolei kandydat PiS Karol Tchórzewski jest radnym sejmiku mazowieckiego, a prywatnie - synem ministra energii Krzysztofa Tchórzewskiego.