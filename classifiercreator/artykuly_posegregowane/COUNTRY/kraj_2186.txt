Prawie 3,3 tys. osób ruszyło w poniedziałek na Jasną Górę w 307. Warszawskiej Pielgrzymce Pieszej. Według organizatorów do Częstochowy może dojść nawet 6 tys. osób - zwykle część pielgrzymów dołącza do WPP na trasie.


      
            307. Warszawska Pielgrzymka Piesza wyruszyła wczesnym rankiem w poniedziałek z kościoła oo. paulinów przy ul. Długiej. Wymarsz poprzedziła msza św. pod przewodnictwem metropolity warszawskiego kard. Kazimierza Nycza.

W homilii kard. Nycz podkreślił, że tegoroczne hasło pielgrzymki "Z Maryją wolni" ukazuje, że wolność jest jednym z najważniejszych atrybutów ludzkiej godności. "Tej godności, której nikt człowieka nie może pozbawić. I nawet sam człowiek nie może pozbawić się tej godności" - zaznaczył. Hierarcha przypomniał, że w ostatnich dniach bardzo zaakcentował to papież Franciszek, wprowadzając do Katechizmu Kościoła Katolickiego zapis o niedopuszczalności kary śmierci. "Wśród ważnych argumentów, których użył, był także ten, że nawet człowiek skrajnie zły nie może się pozbawić swojej godności" - mówił kardynał.

Zdaniem metropolity warszawskiego, człowiek powinien bronić wolności, kiedy jest mu zabierana z zewnątrz, ale powinien też jej bronić wtedy, kiedy sam ją sobie zabiera przez słabości, grzechy czy tchórzostwo. "Nie mówimy i nie czynimy tego, co powinniśmy czynić jako wolni ludzie (...). W roku, w którym wspominamy odzyskanie niepodległości po 123 latach niewoli i dziękujemy Bogu za to, w tym roku w sposób szczególny powinniśmy o tym pamiętać. Także w roku, w którym przeżywamy 40. rocznicę wyboru kard. (Karola) Wojtyły na papieża, św. Jana Pawła II, który tyle uczynił dla wolności w świecie i w Polsce, i dla wolności w życiu każdego z nas" - podkreślił kard. Nycz. Przypomniał słowa Jana Pawła II o Jasnej Górze: "Tutaj zawsze byliśmy wolni", z których zaczerpnięte został hasło tegorocznej pielgrzymki.

Zaznaczył, że w tym czasie warto na nowo "przemyśleć temat naszej wolności". "Ile razy nie mówimy prawdy, bo nie wypada, bo nie mamy dość odwagi, by prawdę powiedzieć i ponieść za to czasem, może często, konsekwencje?" - pytał kard. Nycz. Dodał, że Maryja, mówiąc Bogu "tak", zdała egzamin z wolności. "To Jej +tak+ - jak mówimy, to Jej +fiat+ - jest wzorem każdej wolnej odpowiedzi człowieka na wolę Bożą, która się wyraża na różny sposób i poprzez różnych ludzi, także w naszym życiu" - ocenił kard. Nycz.

Metropolita warszawski poprosił pielgrzymów, by zanieśli na Jasną Górę oprócz swoich osobistych próśb, także wspólne intencje Kościoła. "Aby Kościół powszechny, aby Kościół w Polsce, abyśmy my, jako Kościół, zawsze byli wolni w głoszeniu Ewangelii. I by Kościół głosił Ewangelię wszędzie i wszystkim, nie ulegając żadnym poprawnościom" - zaapelował kard. Nycz. Dodał, że chce także prosić o zgodę i przebaczenie i pojednanie w domach, w rodzinach i w ojczyźnie. "Wiemy, jak wszyscy bardzo tego potrzebujemy" - zaznaczył.

Przypomniał, że w październiku w Rzymie odbędzie się synod biskupów poświęcony młodzieży. "Tą intencją zawsze, a szczególnie w roku synodu o młodzieży, jest wychowane młodego pokolenia. Byśmy potrafili dać przykład, byśmy mieli dość cierpliwości i pozytywnego spojrzenia, ale również byśmy uwierzyli, że to jest nasze najważniejsze zadanie, które nam powierza Bóg - przygotować do życia, wychować następców" - podkreślił. Zdaniem kard. Nycza, to właśnie w miesiącach letnich młodzi ludzie "próbują znaleźć dość siły, by usłyszawszy słowa Jezusa +Pójdź za Mną+, odpowiedzieć +tak+". Dlatego poprosił pielgrzymów o modlitwę w intencji nowych powołań kapłańskich i zakonnych. "I wreszcie niech intencją będzie to, co jest hasłem waszej pielgrzymki. Byśmy umieli przyjąć wolność jako dar i jako zadanie. Ona zawsze jest nam dana i zadana" - mówił kard. Nycz.

Na zakończenie przypomniał, że miniony rok przyniósł także ważne kroki naprzód w procesie beatyfikacyjnym Prymasa Tysiąclecia kard. Stefana Wyszyńskiego. "Mamy wydany przez papieża i opublikowany dekret o heroiczności cnót. To jest bardzo ważny etap w procesie beatyfikacyjnym, najważniejszy. Pozostaje teraz i trwa w Watykanie praca nad cudem, który stał się w Szczecinie za sprawą Sługi Bożego kard. Stefana Wyszyńskiego. Ufamy, że w najbliższych miesiącach ten tzw. proces cudu zostanie zamknięty i to byłaby otwarta droga do beatyfikacji" - poinformował kard. Nycz, prosząc pielgrzymów o modlitwę także w tej intencji.

Organizowana przez warszawskich paulinów pielgrzymka została zapoczątkowana w 1717 r. i wyróżnia ją to, że pielgrzymuje nieustannie i w sposób nieprzerwany - odbywała się nawet w czasach zaborów i podczas wojny. Trasa WPP liczy 248 km, a wędrówka trwa dziewięć dni. Pątnicy dotrą do Częstochowy 14 sierpnia, by następnego dnia wziąć udział w obchodach uroczystości Wniebowzięcia Najświętszej Maryi Panny, zwane też świętem Matki Bożej Zielnej.