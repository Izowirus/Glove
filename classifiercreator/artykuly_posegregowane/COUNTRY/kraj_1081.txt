Dziękujemy za głosy, nie zawiedziemy Was - napisał w czwartek na Twitterze marszałek Sejmu Marek Kuchciński, odnosząc się do podanych w nocy ze środy na czwartek oficjalnych wyników niedzielnych wyborów samorządowych, w których PiS zdobyło najwięcej mandatów do sejmików wojewódzkich.

      
            "W sześciu sejmikach zaufanie do naszej polityki przełożyło się na samodzielne rządy, w trzech kolejnych - na zwycięstwo, które daje ciekawe możliwości poszukiwania porozumienia. Dziękujemy za głosy, nie zawiedziemy Was!" - napisał w czwartek po południu marszałek Sejmu Marek Kuchciński komentując wyniki niedzielnych wyborów samorządowych.

"W II turze nadal niezbędna mobilizacja. Dla Polski" - dodał. Wpis zakończył emotikonem z flagą Polski oraz znakiem zwycięstwa.

Według oficjalnych wyników wyborów samorządowych, które zostały ogłoszone przez PKW w nocy ze środy na czwartek, w wyborach do sejmików wojewódzkich najwięcej mandatów zdobyło PiS - 254. Koalicja Obywatelska (PO, Nowoczesna, Inicjatywa Polska) otrzymała 194 mandaty, PSL - 70, Bezpartyjni Samorządowcy - 15, a SLD-Lewica Razem - 11 mandatów.

W niedzielnych wyborach samorządowych PiS uzyskało samodzielną większość w 6 sejmikach województw: lubelskiego, łódzkiego, małopolskiego, podkarpackiego, podlaskiego i świętokrzyskiego. Koalicja Obywatelska ma samodzielną większość w jednym sejmiku - województwa pomorskiego. Zakładając możliwość współpracy z ludowcami, koalicja KO i PSL miałaby szansę na rządzenie w sejmikach województw: kujawsko-pomorskiego (18 mandatów na 30 wszystkich), mazowieckiego (26 na 51), warmińsko-mazurskiego (19 na 30) oraz wielkopolskiego (22 na 39).

W województwach lubuskim i zachodniopomorskim zbudowanie większości koalicyjnej będzie zależało od decyzji radnych SLD i Bezpartyjnych Samorządowców, a w woj. opolskim - od radnych Mniejszości Niemieckiej. Z kolei w sejmiku woj. śląskiego - od decyzji radnych SLD, a w woj. dolnośląskim - od Bezpartyjnych Samorządowców i KWW Z Dutkiewiczem dla Dolnego Śląska.