Warszawa, 23.03.2012. Tłumne warszawskie ulice. Plac przed stacją metra Warszawa Centrum
(ah/awol)
PAP/Andrzej Hrechorowicz PAP © 2018 / Andrzej Hrechorowicz
                                        

            37 proc. Polaków uważa, że sprawy w naszym kraju zmierzają w dobrym kierunku, 43 proc., że w złym. Ponad połowa ankietowanych ocenia, że gospodarka się rozwija, a 31 proc. uważa, że jest ona w kryzysie - wynika z sondażu Kantar Public.
      
            Jak informują autorzy badania, 37 proc. respondentów jest zdania, że sprawy w naszym kraju zmierzają w dobrym kierunku; 43 proc. negatywnie ocenia kierunek biegu spraw w Polsce. W stosunku do wyników z lipca, odsetek tych drugich wzrósł o 2 punkty procentowe.

Większość Polaków (56 proc.) jest zdania, że polska gospodarka rozwija się. Przy czym 45 proc. uważa, że jest to rozwój powolny, a pozostałe 11 proc. przekonanych jest o dynamicznym rozwoju gospodarki. Przeciwnego zdania jest niespełna jedna trzecia badanych (31 proc.) . W ich ocenie polska gospodarka znajduje się w stanie kryzysu. 23 proc. ankietowanych uważa, że jest to lekki kryzys, a według 8 proc. pytanych gospodarka naszego kraju znajduje się w stanie głębokiego kryzysu. Trudności z udzieleniem odpowiedzi na to pytanie miało 13 proc. Polaków. Według autorów sondażu, jest to wynik porównywalny do lipcowego.

Ankietowanych uważających, że w ciągu najbliższych trzech lat warunki życia w Polsce nie zmienią się jest 39 proc. Niewiele mniej (35 proc.) spodziewa się pozytywnego obrotu spraw i uważa, że w tej kwestii nastąpi poprawa. Natomiast niespełna jedna piąta Polaków (19 proc.) przewiduje pogorszenie obecnych warunków. A 7 proc. ankietowanych nie ma konkretnego zdania na ten temat.

Jak podaje Kantar Public, odsetek Polaków przekonanych o tym, że warunki życia w kraju nie zmienią się w ciągu najbliższych trzech lat zmniejszył się o 4 punkty procentowe w porównaniu do wyników z lipca. Natomiast o 4 punkty procentowe wzrósł odsetek osób przekonanych o tym, że nastąpi poprawa.

Zdaniem cytowanej w komunikacie Urszuli Krassowskiej z Kantar Public, po lipcowym pogorszeniu nastrojów społecznych okazało się, że sierpień nie przyniósł ich poprawy. "Nieznaczne wahania wyników wskazują bardziej na powstawanie krytycznego trendu niż zapowiedź nowej fali optymizmu. Widać pewną polaryzację - z jednej strony wzrasta liczba osób spodziewających się pogorszenia, ale także przybywa tych, którzy sądzą, że w ciągu najbliższych trzech lat sytuacja materialna ludzi w Polsce poprawi się" - oceniła.

Badanie zostało przeprowadzone w dniach 10 – 16 sierpnia na ogólnopolskiej, reprezentatywnej próbie 1061 mieszkańców kraju w wieku powyżej 15 lat. Przeprowadzono je metodą wywiadów bezpośrednich wspomaganych komputerowo.