Warszawa, 19.12.2017. Nowa rzecznik rządu, posłanka PiS Joanna Kopcińska w drodze na posiedzenie rządu w siedzibie KPRM, 19 bm. w Warszawie. (wst) Archiwum fot. PAP/Marcin Obara
                                        

            Rząd Mateusza Morawieckiego wspiera realnie środowisko osób niepełnosprawnych poprzez wprowadzanie rozwiązań systemowych - powiedziała we wtorek PAP rzeczniczka rządu Joanna Kopcińska. Podkreśliła jednocześnie, że nie da się w krótkim czasie rozwiązać wszystkich problemów.
      
            Rzeczniczka rządu oceniła w rozmowie z PAP, że rząd Mateusza Morawieckiego wspiera środowisko osób niepełnosprawnych, wprowadzając rozwiązania systemowe. Jednym z takich działań - jej zdaniem - jest przedstawienie we wtorek przez szefową MRPiPS Elżbietę Rafalską i minister finansów Elżbietę Czerwińską, planu wdrażania nowych instrumentów wsparcia osób niepełnosprawnych. Ma się on opierać na trzech filarach: Solidarnościowym Funduszu Wsparcia Osób Niepełnosprawnych, pakiecie społecznej odpowiedzialności oraz programie Dostępność plus.

"Żeby pokonać bariery - zarówno architektoniczne, jak i finansowe - potrzebna jest tylko i wyłącznie zmiana systemu" - oceniła Kopcińska. "To, co proponuje Mateusz Morawiecki, to rozwiązania systemowe. Nie da się w krótkim czasie rozwiązać wszystkich problemów, których do tej pory nawet nie próbowano rozwiązać. Żeby program mógł wesprzeć osoby niepełnosprawne, seniorów należy  zbudować system prawie od nowa, po to, żeby zapewnił on dostępność do miejsc, do który dzisiaj wielu Polaków dostać się nie może" - mówiła rzeczniczka rządu.

Kopcińska, pytana, jak rząd zamierza doprowadzić do kompromisu z protestującymi osobami niepełnosprawnymi i ich rodzinami, powiedziała, że zostały już uchwalone dwie ustawy - ustawa podnosząca rentę socjalną do 100 proc. kwoty najniższej renty z tytułu całkowitej niezdolności do pracy oraz ustawa wprowadzającą szczególne uprawnienia w dostępie do świadczeń opieki zdrowotnej, usług farmaceutycznych oraz wyrobów medycznych dla osób ze znacznym stopniem niepełnosprawności.

"Cały czas jesteśmy otwarci na dialog. Jeżeli trzeba, w każdej chwili jesteśmy gotowi do tego, żeby spotkać się, przedstawić krok po kroku, to co dzisiaj zaprezentowaliśmy" - oświadczyła rzeczniczka rządu.

"Jesteśmy gotowi do rozmów, jesteśmy gotowi do tego, żeby dialog trwał, bo inaczej nie da się wypracować kompromisu. Zapraszam do tego, żeby rozmawiać. Będziemy tłumaczyli, odpowiadali na pytania i wspólnie pracowali nad tym, żeby jak najszybciej wprowadzić w życie zmiany, które pomogą osobom niepełnosprawnych" - mówiła Kopcińska. "Liczymy na to, że zostaną zauważone propozycje rządu" - dodała.

Dopytywana, czy planuje kolejne spotkanie z niepełnosprawnymi w Sejmie, Kopcińska oświadczyła, że jeżeli protestujący wyrażą taką chęć, jest "w każdej chwili gotowa do rozmów".

Protest opiekunów osób niepełnosprawnych i ich podopiecznych trwa od 18 kwietnia. Protestujący zgłaszali dwa postulaty - zrównania renty socjalnej z minimalną rentą z tytułu niezdolności do pracy oraz wprowadzenia dodatku "na życie", zwanego też "rehabilitacyjnym" dla osób niepełnosprawnych niezdolnych do samodzielnej egzystencji po ukończeniu 18. roku życia w kwocie 500 złotych miesięcznie; zaproponowali by dodatek był wprowadzany krocząco: od września 2018 r. 250 zł, od stycznia 2019 roku – dodatkowo 125 zł i od stycznia 2020 r. również 125 zł.

Protestujący uważają, że do tej pory zrealizowano jeden ze zgłaszanych przez nich postulatów. Chodzi o podniesienie renty socjalnej do 100 proc. kwoty najniższej renty z tytułu całkowitej niezdolności do pracy. Zgodnie z ustawą, którą podpisał w poniedziałek prezydent renta socjalna wzrośnie z 865,03 zł do 1029,80 zł.

Prezydent podpisał w poniedziałek również ustawę wprowadzającą szczególne uprawnienia w dostępie do świadczeń opieki zdrowotnej, usług farmaceutycznych oraz wyrobów medycznych dla osób ze znacznym stopniem niepełnosprawności. Zdaniem autorów ustawy (posłowie PiS), spełnia ona jeden z postulatów protestujących w Sejmie i przyniesie gospodarstwom z osobą niepełnosprawną miesięcznie około 520 zł oszczędności. Innego zdania są protestujący, którzy uważają, że ustawa to "wydmuszka" i nie realizuje ich żądań ws. dodatku.