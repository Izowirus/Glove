IMGW wydał w piątek ok. godz. 13 ostrzeżenia pierwszego stopnia przed opadami śniegu w woj. południowych, wschodnich i w centrum Polski. Drugi stopień zagrożenia intensywnymi opadami śniegu obowiązuje w górach.
      
            W paśmie górskim obowiązuje drugi stopień zagrożenia intensywnymi opadami śniegu. W woj. śląskim ostrzeżenie dotyczy Bielska-Białej i powiatów bielskiego, cieszyńskiego i żywieckiego. W woj. małopolskim objęte ostrzeżeniem są powiaty: suski, nowotarski, tatrzański, limanowski, Nowy Sącz, nowosądecki i gorlicki, w woj. podkarpackim powiaty: jasielski, Krosno i krośnieński, sanocki, leski i bieszczadzki.

Na tych obszarach prognozuje się wystąpienie opadów śniegu o natężeniu umiarkowanym, okresami silnym, powodujących przyrost pokrywy śnieżnej od 30 cm do 40 cm w woj. śląskim i małopolskim, od 25 cm do 35 cm w woj. podkarpackim.

Ostrzeżenia pierwszego stopnia przed intensywnymi opadami śniegu obowiązują w pozostałych częściach tych województw, oraz w woj. mazowieckim, lubelskim, świętokrzyskim, opolskim oraz w woj. dolnośląskim oprócz powiatów zgorzeleckiego, bolesławickiego, Legnicy i legnickiego, polkowickiego, głogowskiego, lubińskiego, wołowskiego i górowskiego.

Tam przewiduje się opady śniegu, miejscami o natężeniu umiarkowanym, powodujące przyrost pokrywy śnieżnej od min. 5 cm do max. 20 cm. W woj. dolnośląskim i opolskim po okresie ważności ostrzeżenia opady śniegu stopniowo przejdą w deszcz.

Ponadto IMGW wydał ostrzeżenia pierwszego stopnia przed opadami marznącymi w woj. lubuskim oraz północno-zachodniej i centralnej części woj. wielkopolskiego.