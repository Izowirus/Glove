Komendant Główny Policji Jarosław Szymczyk i prezes PZL Mielec Janusz Zakręcki podpisali w poniedziałek umowę na zakup i dostarczenie trzeciego śmigłowca S-70i Black Hawk.
      
            W maju podpisane zostało porozumienie na zakup dwóch śmigłowców Black Hawk S-70i dla policji. O planach nabycia trzeciej takiej maszyny kilka dni temu informował szef MSWiA Joachim Brudziński.

Rzecznik komendanta głównego insp. Mariusz Ciarka przekazał PAP w poniedziałek, że dwie pierwsze maszyny, które mają być dostarczone do końca roku, zostaną przekazane "w najbliższych dniach, najprawdopodobniej do końca listopada". Podał, że trzeci śmigłowiec, którego dotyczy najnowsza umowa, ma trafić do policji najpóźniej do marca.

"Śmigłowiec jest wielozadaniowy i tak też będzie wykorzystywany w policji. W pierwszej kolejności do wykonywania zadań kontrterrorystycznych (...), ale także do poszukiwania osób zaginionych, szybkiego przemieszczania grup operacyjno-procesowych na miejsce poważnych zdarzeń, do monitorowania z powietrza tego, co dzieje się na ziemi" – wyliczył Ciarka. Przekazał, że piloci i mechanicy są już przeszkoleni.

Rzecznik KGP podał, że trzeci śmigłowiec, podobnie jak dwa pierwsze, został kupiony w trybie zamówienia z wolnej ręki.

"To pierwszy raz w historii, kiedy polska policja kupuje nowe śmigłowce. Do tej pory dostawaliśmy je w spadku po wojsku albo kupowaliśmy używane" – zaznaczył.

Ciarka przypomniał, że policja eksploatuje 11 śmigłowców, z których najstarszy ma 47 lat.