Dla równomiernego rozwoju kraju nie byłoby źle, gdyby np. TK, GUS czy ZUS miały siedzibę w innym mieście niż Warszawa - mówi "Rzeczpospolitej" prezydent Andrzej Duda. Zaznaczył, że są zwolennicy "trzeciej części" reformy samorządowej, ale wszyscy zdają sobie sprawę, że to będzie trudne i ryzykowane politycznie.
      
            Na uwagę, że jeździ dużo po kraju i mówi sporo o roli mniejszych miejscowości, ale wciąż mamy ogromną decentralizację, i zapytany kiedy idee deglomeracji zaczną być wcielane w życie, prezydent Duda powiedział, że "kiedyś odebrano wielu miastom status województwa i obiecano im coś w zamian", a "dziś wiemy, że nic nie otrzymały".

"Miasta, które dziś są stolicami województw, mają u siebie zarówno sejmik, jak i siedzibę wojewody. Choć trzeba pamiętać, że są tutaj dwa wątki - województwa kujawsko-pomorskie i lubuskie. W Małopolsce mamy trzy ważne miasta: Nowy Sącz, Tarnów, a wszystko jest skoncentrowane w Krakowie. Mam duże wątpliwości, czy instytucje nie powinny być bardziej rozproszone. Powiem więcej: dla równomiernego rozwoju kraju nie byłoby źle, gdyby na przykład Trybunał Konstytucyjny, GUS czy ZUS miały siedzibę w innym mieście niż Warszawa. To są duzi pracodawcy, a ich obecność ma charakter nobilitujący. Mogłyby mieć siedzibę w takich miastach, jak Piła, Lublin czy Suwałki. Dlaczego nie?" - powiedział Duda.

Zaznaczył, że to wymaga głębokiego przemyślenia. "Gdy stawiano postulat przeniesienia Trybunału Konstytucyjnego, to byłem zwolennikiem tej zmiany" - dodał prezydent.

Na uwagę, że postulat taki pojawił się "w jednej z wersji ustawy o Trybunale Konstytucyjnym, gdy trwało przeciąganie liny i wiele osób odebrało to humorystycznie", Duda odpowiedział: "Bo nie wszyscy zdają sobie sprawę, że na przykład w Niemczech Federalny Trybunał Konstytucyjny jest w Karlsruhe. Część ministerstw jest w Bonn. W Niemczech jest olbrzymia dekoncentracja i to działa, musi być tylko sprawna komunikacja"

Prezydent zaznaczył, gdy pojawił się pomysł ws TK, to prezydenci miast mówili mu "mam budynek i od razu wam go oddaję". "Widać, że jest duża potrzeba" - dodał.

Zapytany, czy może potrzebna jest trzecia część reformy samorządowej i czy w jego środowisku toczą się w ogóle takie rozmowy, prezydent odpowiedział: "Są zwolennicy takiej koncepcji, ale wszyscy zdają sobie sprawę, że to będzie trudne i ryzykowane politycznie".

"Miasta, które mają 50 tysięcy mieszkańców, będą pewnie zachwycone, ale w Warszawie wzbudzi to spore niezadowolenie. Ważne jest za to, jakie to miałoby skutki długofalowe z perspektywy całego państwa. Podzielam zdania ekspertów, którzy mówią, że to byłyby działania korzystne dla państwa" - powiedział Duda.