Do tej pory drogą elektroniczną zostało zgłoszonych ponad 5 tys. narodzin dzieci - powiedział w poniedziałek minister cyfryzacji Marek Zagórski na wspólnej konferencji z ministrem zdrowia Łukaszem Szumowskim. Szef resortu zdrowia poinformował, że do tej pory wystawiono blisko 4 tys. e-recept.

      
            "Bardzo nas cieszy, że ta usługa jest tak chętnie wykorzystywana przez Polaków, przez rodziców" - powiedział minister cyfryzacji Marek Zagórski mówiąc o możliwości zgłaszania narodzin dzieci drogą elektroniczną. Dodał, że do tej pory zarejestrowano w ten sposób ponad 5 962 dzieci, co stanowi ok. 10 proc. wszystkich zgłaszanych dzieci.

Zaznaczył, że jest to lepszy wynik niż szacowano. Według niego, obecna dzienna liczba zgłoszeń wynosi średnio ok. 130-140 dzieci, zaś dotychczasowy rekord dzienny to 196 zgłoszonych narodzin.

Zagórski podkreślił, usługa ułatwia młodym rodzicom zgłoszenie dziecka do urzędu oraz jest jedną z pierwszych kompleksowych usług elektronicznych oferowanych przez państwo.

"Te prawie 6 tys. to jest bardzo dobry wynik, ale chcielibyśmy, żeby było więcej, chcielibyśmy żeby jeszcze więcej Polaków z tego korzystało" - powiedział. Dodał, że chce, aby jeszcze bardziej upowszechnić tę usługę "na pierwszej linii frontu, czyli w szpitalach".

Zagórski zaznaczył również, że nie jest to ostatnie udogodnienie. "Będziemy chcieli dać możliwość składania kolejnych wniosków przy tej okazji (...), czyli składanie wniosków w programie +Dobry start+, czy w programie +500 plus+. Zakładamy, że nowoczesnych usług będzie więcej" - powiedział Zagórski.

Z kolei minister zdrowia Łukasz Szumowski poinformował, że w poniedziałek Ministerstwo Zdrowia rozesłało pisma do wszystkich jednostek zdrowia z prośbą o informowanie rodziców, że taka usługa jest możliwa. "Cztery razy już rejestrowałem dzieci w różnych urzędach i zawsze się zastanawiałem dlaczego nie można tego po prostu zrobić online, więc można" - powiedział Szumowski.

Szef resortu zdrowia poinformował, że bardzo dobrze działa również inna usługa elektroniczna - e-recepta. Podał, że do tej pory wypełniono już blisko 4 tys. takich recept, z czego ok. 1 tys. wypisał jeden lekarz, zaś ponad połowa została zrealizowana przez osoby starsze. Dodał, że ministerstwo zdrowia rozszerza pilotażowy program e-recept o kolejna dwa miasta, m.in. o Polanicę Zdrój.

Minister zdrowia:  e-recepta się rozszerzy, bo jest to kwestia bezpieczeństwa pacjenta

"Mamy nadzieję, że ta e-recepta się rozszerzy, bo jest to kwestia bezpieczeństwa pacjenta" - powiedział Szumowski. Jak dodał chodzi m.in. o możliwość poprawnego odczytania recepty. "Coś o tym wiem jak lekarze piszą, no a tutaj wszystko mamy nie tylko, że wyraźnie napisane, to jeszcze do tego można to sprawdzić w różnych systemach informatycznych czy te leki nie mają ze sobą interakcji, farmaceuta widzi to jeszcze kolejny raz" - podkreślił Szumowski.

Zauważył, że jeżeli pacjent będzie posiadał Internetowe Konto Pacjenta to będzie mógł udostępnić je osobie bliskiej, która będzie w stanie sprawdzić np. czy osoba starsza zrealizowała receptę. "To jest cały system, który się domyka, który pozwala nie tylko na poprawę bezpieczeństwa, ale też wygody pacjenta. Musimy wdrażać takie programy, takie rozwiązania, które będą wygodne dla pacjenta, które będą bezpieczne dla pacjenta" - powiedział.

"Bardzo się cieszę również z możliwości wysyłkowej leków dla osób niepełnosprawnych. To naprawdę spina się w system informatyzacji ochrony zdrowia" - dodał Szumowski.

Z kolei Marek Zagórski zaznaczył, że Internetowe Konto Pacjenta będzie usługą zintegrowaną z węzłem krajowym. "Na pewno do końca roku będzie możliwość zintegrowania się z węzłem krajowym i wykorzystywania obsługi tego Internetowego Konta Pacjenta przy wykorzystaniu Profilu Zaufanego, ale liczymy także na to, że wejdą już - na przełomie roku, taki mamy plan - środki identyfikacji elektronicznej oferowane przez inne podmioty, podmioty komercyjne, prawdopodobnie przez banki w pierwszej kolejności" - powiedział Zagórski.

Rejestracja narodzin dziecka przez internet jest możliwa od 1 czerwca br. Na zarejestrowanie narodzin dziecka rodzice mają 21 dni od wystawienia karty urodzenia. Dotychczas mieli tylko jedną możliwość: wizytę w urzędzie. Od czerwca mają wybór: zgłoszenia można dokonać również online, co - jak przekonuje Ministerstwo Cyfryzacji, które było inicjatorem wprowadzenia takiej możliwości – jest łatwe i szybkie. Aby skorzystać z usługi trzeba mieć aktualny Profil Zaufany.

Rodzic, który będzie rejestrował narodziny - może to być zarówno mama, jak i tata - musi mieć aktualny Profil Zaufany. Po wejściu na stronę www.obywatel.gov.pl należy wybrać usługę, z której chce się skorzystać. Po zalogowaniu system poprosi o potwierdzenie, że jest się matką/ojcem dziecka, a następnie - o zweryfikowanie danych.

Potem następuje rejestracja. System pyta m.in. o nazwę szpitala, w którym dziecko przyszło na świat, i wybrane imię. Aby ułatwić weryfikację danych, trzeba podać numer aktu małżeństwa lub urodzenia, jeśli rodzice nie są w związku małżeńskim. Potem należy wpisać adres, pod którym chce się zameldować dziecko, a następnie wybrać sposób odebrania dokumentów. Do wyboru jest skrzynka na ePUAP, odbiór osobisty lub tradycyjna przesyłka pocztą. Ostatni krok to podgląd wniosku i podpis (Profilem Zaufanym).