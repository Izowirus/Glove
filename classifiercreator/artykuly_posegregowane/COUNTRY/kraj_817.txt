Z okazji setnej rocznicy odzyskania niepodległości Poczta Polska wyemitowała unikalną kolekcję filatelistyczną m.in. z wizerunkami sześciu "ojców niepodległej Polski"
      
            Znaczki, które zostaną wprowadzone do obiegu 11 listopada 2018 roku, zaprojektowała Marzanna Dąbrowska. Jest ich łącznie 8. Widnieją na nich m.in. portrety sześciu tak zwanych "ojców niepodległej Polski" - Ignacego Jana Paderewskiego, Józefa Piłsudskiego, Romana Dmowskiego, Wincentego Witosa, Ignacego Daszyńskiego i Wojciecha Korfantego. Trzy pozostałe przedstawiają Order Odrodzenia Polski Polonia Restituta, Orła w koronie oraz wizerunek Matki Boskiej Częstochowskiej. Każdy znaczek ukaże się w nakładzie 180 000 sztuk i będzie kosztować 2,60 PLN.

Wydano również karty pocztowe upamiętniające ważne wydarzenia historyczne związane z odzyskaniem niepodległości, takie jak: wymarsz ochotników na front podwarszawski, odezwę generała Dowbor-Muśnickiego do mieszkańców Wielkopolski: "do broni!", zajęcie Kijowa. Ostatnia z kart przedstawia samolot Albatros z charakterystyczną biało czerwoną szachownicą, symbolizującą polskie lotnictwo. To przypomnienie postaci generała broni Tadeusza Jordana Rozwadowskiego i sprzymierzeńców, jakich znaleźlismy wówczas wśród lotników amerykańskich.

"Zarówno znaczki, jaki i karty pocztowe przypominają historię. O naszą niepodległość walczyło wiele osób. To były jednostki, ogromnie dla nas ważne. [...] Mam nadzieję, że te wspaniałe wydawnictwa filatelistyczne, które dziś zostały zaprezentowane, przyniosą Polakom radość i przyczynią się do świętowania rocznicy odzyskania niepodległości 11 listopada" - powiedział Wiesław Włodek, wiceprezes zarządu PP SA.

"Poczta Polska jest z Polakami w najważniejszych dla nich momentach, uświetniając pamięć o najdonioślejszych wydarzeniach historycznych" - dodał.

Podczas konferencji podkreślono, że prace nad emisją znaczków rozpoczęto dwa lata temu, kooperując z takimi instytucjami jak Muzeum Wojska Polskiego, Biblioteką Wojskowej i Muzeum im. Józefa Piłsudskiego. Szczególne podziękowania złożono dyrektorowi Muzeum Wojska Polskiego Adamowi Buławie, który miał pomóc przy przygotowaniu i zaprojektowaniu kart pocztowych.

"Dzisiaj wprowadzamy do obiegu kolekcję znaczków +ojcowie niepodległej+, która otwiera pewien ważny cykl. W planach mamy kolejne kolekcje filatelistyczne poświęcone historii. Niedługo wydamy znaczki związane z wybuchem powstania wielkopolskiego, potem, w kolejnych ratach, będziemy upamiętniać na znaczkach wydarzenia związane z powstaniami śląskimi" - powiedział prezes zarządu PP SA Przemysław Sypniewski.