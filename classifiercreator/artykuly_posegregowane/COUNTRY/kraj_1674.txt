Polska musi być podmiotowa w Unii Europejskiej, musi wrócić na należne miejsce w Europie - mówił podczas konwencji wyborczej Koalicji Obywatelskiej w Gorzowie Wielkopolskim, szef Platformy Obywatelskiej Grzegorz Schetyna.
      
            Schetyna zaznaczył, że musi to nastąpić "kiedy wygramy wybory, kiedy będziemy gotowi do tego, żeby odbudować te starty, do których doprowadza dzisiaj polityka Kaczyńskiego i Morawieckiego".

„Powiemy: jesteśmy znowu na pierwszej linii Unii Europejskiej, znowu decydujemy, znowu mamy coś do powiedzenia. Jesteśmy krajem, który będzie liderem Unii europejskiej. Dzisiaj to mówimy” – mówił Schetyna.

Dodał, że Polska przez ostatnie trzy lata przez „politykę bezrozumną, fatalną, nieprzemyślaną i na pewno szkodliwą” jest wyprowadzana na margines UE.

„To nie Polska jest liderem dzisiaj UE, to nie Polska jest liderem transformacji tych gospodarczych, ekonomicznych, ale także politycznych. To nie Polska jest liderem Europy Środkowej. Dzisiaj Polska musi odbudować swoją pozycję” – powiedział lider PO.

Kontynuując mówił, że zadecydują o tym nadchodzące cztery wybory w Polsce, najważniejsze – w jego ocenie – od 1989 r.

Podczas konwencji w Gorzowie zaprezentowano kandydatów do sejmiku lubuskiego i na prezydentów Gorzowa Wlkp. i Zielonej Góry oraz do rady miejskiej w Gorzowie.