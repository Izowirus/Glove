Tczew (woj. pomorskie), 17.06.2018. Szef komitetu stałego Rady Ministrów Jacek Sasin podczas spotkania z mieszkańcami Tczewa, 17 bm. Politycy Prawa i Sprawiedliwości kontynuują spotkania z wyborcami. (aw/awol)   Archiwum PAP/Adam Warżawa
                                        

            Wydaje się, że pole do jakichś zmian ze strony Polski zostało wyczerpane, oczekujemy teraz na pozytywne kroki Komisji Europejskiej – powiedział PAP Jacek Sasin, pytany o rozmowy na temat praworządności w Polsce. Nie jesteśmy gotowi na odstąpienie od reformy sądownictwa – dodał.
      
            W poniedziałek w Warszawie dojdzie do kolejnego spotkania premiera Mateusza Morawieckiego z wiceprzewodniczącym Komisji Europejskiej Fransem Timmermansem na temat praworządności w Polsce. O spotkaniu informował na początku zeszłego tygodnia na Twitterze sam Timmermans.

Szef Komitetu Stałego Rady Ministrów Jacek Sasin pytany przez PAP o to, czy Polska jest gotowa pójść na ustępstwa w sprawie reformy sądownictwa powiedział, że „trudno mówić o kolejnych ustępstwach”. „My rzeczywiście wykonaliśmy wielka pracę, pokazaliśmy, że jesteśmy gotowi do kompromisu i nie wydaje się, aby dziś były możliwe dalsze zmiany w przyjętych ustawach dotyczących sądownictwa” – tłumaczył.

„Wydaje się, że pole do jakichś zmian z naszej strony zostało wyczerpane, oczekujemy teraz na pozytywne kroki z drugiej strony” – podkreślił. „Zawsze warto rozmawiać, chociaż na pewno entuzjazm do tych rozmów z naszej strony o tyle maleje, że widzimy, że wszystkie argumenty, które przedstawiamy, wszystkie ustępstwa czy kroki, które robimy w stronę oczekiwań naszych partnerów europejskich, pozostają bez odzewu z drugiej strony” – tłumaczył.

Zaznaczył, że polski rząd „nie jest gotowy na to, żeby odstąpić od reformy sądownictwa”. „Ta reforma jest potrzebna, jest oczekiwana przez społeczeństwo, które dało nam mandat w wyborach, żeby tej reformy dokonać” - argumentował. „Jeżeli byśmy chcieli od niej odstąpić, to w jakiś sposób byśmy się sprzeniewierzyli oczekiwaniom Polaków, a tego w żadnym wypadku zrobić nie możemy” – podkreślił Sasin.

Zwrócił uwagę, że „Polska, rząd, premier Mateusz Morawiecki dawał i daje w dalszym ciągu szansę KE, żeby z tych błędnych działań, które zostały wobec Polski podjęte wycofać się”. W ocenie Sasina, „te działania - jak widać – bardzo mocno dziś dzielą UE”. Wskazał, że dowodem na to, „jest ostatnie głosowanie w Radzie Europejskiej dotyczące wysłuchania Polski, które ujawniło bardzo głębokie podziały”. „Tylko nieco więcej niż połowa krajów UE w ogóle chciała tego wysłuchania, a część krajów wyraźnie powiedziało, że należy odstąpić od tych działań wobec Polski” – tłumaczył.



„Widać wyraźnie, że dzisiaj Frans Timmermans i jego koledzy z KE ciągną UE w stronę niepotrzebnego konfliktu, który powoduje, że Unia się dzieli w obliczu rzeczywistych wyzwań, jakie przed nią stoją” – mówił.

Przekonywał, że „poniedziałkowe rozmowy Warszawa traktuje jako kolejną szansę na doprowadzenie do porozumienia”. Zapewnił, że ze strony Polski „jest chęć porozumienia”. „Jak wiadomo – do tanga trzeba dwojga – więc mamy nadzieję, że również w KE takie powstanie przekonanie, że warto rzeczywiście ten idiotyczny, niepotrzebny i bez żadnych realnych podstaw konflikt zakończyć” - tłumaczył.

„Ten konflikt kompromituje KE, bo pokazuje, że Komisja dzisiaj nie potrafi oceniać priorytetów jeśli chodzi o wyzwania stojące przed nią oraz pokazuje się jako instytucja totalitarna, która próbuje narzucać swoje poglądy innym społeczeństwom w UE” – argumentował Sasin. Podkreślił, że Polska „chce Unii jako zbioru wolnych państw, które umówiły się w pewnych obszarach ale również w pewnych obszarach mają swobodę działania i liczy się głos obywateli”.



W środę w Parlamencie Europejskim odbyła się kolejna debata na temat stanu praworządności w Polsce. Timmermans potwierdził wówczas, że Komisja wystąpiła w ubiegłym tygodniu do Rady UE (zasiadają w niej przedstawiciele państw członkowskich UE) o zorganizowanie formalnego wysłuchania Polski. To część procedury ochrony praworządności w państwie członkowskim UE, opisanej w art. 7 unijnego traktatu.

Wiceszef KE zaapelował też do polskiego rządu o kolejne zmiany dotyczące sądownictwa. Jego zdaniem dotychczasowe korekty w reformach, chociaż idą w dobrym kierunku, są niewystarczające.

KE uruchomiła wobec Polski formalne postępowanie z art. 7 traktu w grudniu 2017 roku, zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, jednak Timmermans domaga się od Warszawy dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych. Grudniowe rekomendacje, które KE cały czas podtrzymuje, mówią o wielu innych sprawach, takich jak wybór członków KRS przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego czy zniesienie swobody decyzyjnej prezydenta odnośnie do przedłużania kadencji sędziów SN, a także wyeliminowanie postępowania na podstawie skargi nadzwyczajnej.