Mam ten komfort, że nie ma żadnych takich planów, ale skoro mnie namawiają - to, oczywiście, bardzo poważnie to rozważam - powiedział w czwartek były prezydent Bronisław Komorowski o swoim ewentualnym starcie w wyborach do Parlamentu Europejskiego.
      
            Komorowski pytany w czwartek w Radiu Zet o to, czy ma zamiar wystartować w wyborach do Parlamentu Europejskiego, powiedział: "niech mnie namawiają dalej (...), jest mi bardzo miło". "Trochę się temu dziwię, ale jest coraz więcej (osób namawiających - PAP), gdzie jeżdżę, a jeżdżę sporo po Polsce" - dodał.

Komorowski wyjaśnił, że "ma ten komfort, że nie ma żadnych takich planów, ale skoro mnie namawiają - to, oczywiście, bardzo poważnie to rozważam".

Pytany, czy na start do europarlamentu namawia go Grzegorz Schetyna, oferując mu "jedynkę" na liście w Warszawie, Komorowski powiedział, że "ten problem nie istnieje". "Ja nie chcę się deklarować ani na tak, ani na nie - bo nie widzę powodu, żeby się zarzekać, że na pewno nie" - wyjaśnił.

Były prezydent przypomniał, że "historia się toczy i mogą się różne okoliczności pojawić, których dzisiaj nie ma". "Ale planów takich nie mam. Rozsądek polityczny podpowiada, że należy rozmawiać o apetytach, jeśli są plany. Jak nie ma - to są sny i marzenia, albo jakieś koszmary" - podkreślił Komorowski.

Komorowski zadeklarował, że jest zwolennikiem pomysłu byłego prezydenta Aleksandra Kwaśniewskiego, który proponuje wystawienie szerokiej listy do wyborów europarlamentarnych "od Bronisława Komorowskiego i Ewy Kopacz po Włodzimierza Cimoszewicza, Marka Belkę i Leszka Millera".

"Ja jestem zwolennikiem jak najdalej idącego porozumienia szeroko pojmowanego obozu opozycji demokratycznej w Polsce" - podkreślił.