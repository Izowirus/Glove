Sejm odrzucił w środowym głosowaniu wnioski Platformy Obywatelskiej o wotum nieufności wobec wicepremier, szefowej Komitetu Społecznego Rady Ministrów Beaty Szydło oraz minister rodziny, pracy i polityki społecznej Elżbiety Rafalskiej.
      
            Za odwołaniem Szydło opowiedziało się 189 posłów, 235 było temu przeciwnych, a czterech wstrzymało się od głosu. Po odrzuceniu tego wniosku politycy Prawa i Sprawiedliwości nagrodzili wicepremier brawami oraz skandowali: "Beata!".

Za głosowało 124 posłów PO, 21 – Kukiz’15, 20 z Nowoczesnej, 17 z PSL-UED oraz siedmiu niez.; przeciw było 226 posłów PiS, czterech niez. oraz pięciu WiS. Wstrzymało się trzech parlamentarzystów Kukiz’15 i Ryszard Galla (niez.).

Z kolei za odwołaniem Rafalskiej zagłosowało 192 posłów, 234 było temu przeciwnych, a dwóch wstrzymało się od głosu. Wyniki tego głosowania również zostały przyjęte przez polityków PiS oklaskami.

Za głosowało 124 posłów PO, 26 – Kukiz’15, 20 z Nowoczesnej, 16 z PSL-UED oraz sześciu niez.; przeciw było 225 posłów PiS, czterech niez. i pięciu WiS. Wstrzymało się dwóch posłów niez. Ryszard Galla i Adam Cyrański.



Platforma złożyła wnioski o wotum nieufności wobec wicepremier Szydło oraz minister rodziny, pracy i polityki społecznej Elżbiety Rafalskiej 30 kwietnia. Uzasadnieniem - jak podnosiła PO - ma być ich "polityczna odpowiedzialność" za protest osób z niepełnosprawnościami i ich opiekunów w Sejmie.

Politycy Platformy Obywatelskiej oceniali, że protestujący w Sejmie rodzice osób niepełnosprawnych przedstawili słuszne postulaty i mieli prawo oczekiwać wsparcia, a dyskusja nad wnioskami o wotum nieufności wobec Szydło i Rafalskiej będzie "jedyną formą poważnej dyskusji w parlamencie" na temat problemów osób niepełnosprawnych.



Premier Mateusz Morawiecki mówił w środę w Sejmie, że polityka społeczna rządu broni się sama. "Nie odwołacie szefowej MRPiPS Elżbiety Rafalskiej ani wicepremier Beaty Szydło, bo to one odpowiadają za sukcesy w polityce społecznej" – wskazywał.

"Oczywiście nie odwołacie pani minister, nie odwołacie pani premier, ale możecie zrobić coś dobrego: odwołajcie swoją politykę antyspołeczną (...) i zapraszamy was do naszego obozu; Polska jest jedna, chcemy współpracować razem z wami, chcemy współpracować ze wszystkimi, właśnie dla poprawy losu wszystkich grup społecznych, które były zapomniane w tym waszym modelu, neoliberalnym modelu" - dodał.



Morawiecki podkreślał, że rząd PiS wprowadził politykę, co do której "wy mówiliście +to się nie da+, +to się nie uda+, +na pewno na to nie ma pieniędzy+". Zaznaczył, że jego rząd "znalazł pieniądze" na politykę społeczną, m.in. wygrywając walkę z mafiami VAT-owskimi. "Przed którymi wy rozścielaliście czerwone dywany niczym przed celebrytami" - mówił.

Protest opiekunów osób niepełnosprawnych i ich podopiecznych trwał od 18 kwietnia do 27 maja. Protestujący uważają, że zrealizowano jeden ich postulat - zrównania renty socjalnej z minimalną rentą z tytułu niezdolności do pracy. Wprowadzenie szczególnych uprawnień w dostępie do świadczeń opieki zdrowotnej, usług farmaceutycznych i wyrobów medycznych dla osób ze znacznym stopniem niepełnosprawności (które ma przynieść gospodarstwom z osobą niepełnosprawną miesięcznie około 520 zł oszczędności) nie satysfakcjonuje protestujących, którzy chcą wsparcia w formie pieniężnej – 500 zł wprowadzanego etapami.