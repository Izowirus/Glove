Przed intensywnymi opadami śniegu w południowej części Śląskiego i Małopolskiego ostrzega Instytut Meteorologii i Gospodarki Wodnej. Ostrzeżenie obowiązuje do godz. 15 w poniedziałek.
      
            IMGW wydało w niedzielę po południu ostrzeżenie meteorologiczne pierwszego stopnia dla południowej części woj. śląskiego, m.in. dla powiatów cieszyńskiego, żywieckiego, bielskiego, a także dla dla południowej części woj. małopolskiego, np. powiatów: tatrzańskiego, nowotarskiego, nowosądeckiego. Prognozuje tam wystąpienie intensywnych opadów śniegu, miejscami o natężeniu umiarkowanym.

Jak informuje IMGW, ostrzeżenie pierwszego stopnia oznacza warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia. Prowadzenie działalności w warunkach narażenia na działanie tych czynników jest utrudnione i niebezpieczne. Można spodziewać się utrudnień wynikających z prowadzenia działań w obszarze występowania zagrożenia, w tym opóźnień spowodowanych utrudnieniami w ruchu drogowym, zakłóceń w przebiegu imprez plenerowych lub możliwości ich odwołania.