Epizodem na poligonie drawskim w Mielnie zakończył się drugi etap Anakondy 18. Finał poligonowej części międzynarodowych ćwiczeń połączony był z Dniem Obserwatora, w którym uczestniczył wojskowy korpus dyplomatyczny.
      
            Anakonda to największe, odbywające się co dwa lata, ćwiczenie organizowane przez Dowództwo Operacyjne Rodzajów Sił Zbrojnych z udziałem sojuszników oraz międzynarodowych koalicjantów.

W piątek na poligonie drawskim w Mielnie przeprowadzony został ostatni element ćwiczenia z wojskami (LIVEX) pod kryptonimem "TUMAK", w którym sprawdzano kierowanie ogniem w obronie.

"16. Pomorska Dywizja Zmechanizowana swoimi pododdziałami prowadzi obronę. Mogliśmy obserwować podchodzącego przeciwnika, który był zwalczany przez siły powietrzne, samoloty F16. Następnie artyleria wykonywała swoje zadania. Teraz obserwujemy pancerne oddziały zmieszane. Ćwiczymy wspólnie z Amerykanami. Strzelają czołgi PT -91, Abramsy, ogień prowadzą bojowe wozy piechoty, zarówno WP, jak i amerykańskie Bradley’e" – mówił podczas trwania epizodu rzecznik prasowy Dowództwa Operacyjnego Rodzajów Sił Zbrojnych ppłk Piotr Walatek.

Dodał też, że w ramach tej części Anakondy ćwiczenia odbywały się "w różnych miejscach". "Były to poligony: Drawsko, Orzysz, Ustka, ale też byliśmy poza poligonami. Ćwiczyliśmy przeprawę na Chełmnie, między Płockiem a Włocławkiem, ćwiczyliśmy jeszcze w Wielbarku oraz wspólnie z administracją państwową" – powiedział rzecznik.

Epizod "TUMAK" obserwował wojskowy korpus dyplomatyczny. Byli obecni generałowie: dowódca operacyjny RSZ gen. Tomasz Piotrowski, dowódca generalny RSZ gen. broni Jarosław Mika, szef sztabu generalnego WP gen. broni Rajmund Andrzejczak, a także szef służby kontrwywiadu wojskowego Maciej Materka.

"Nie możemy zapominać o tym, że to ćwiczenie Anakonda, a w tym przypadku ćwiczenie +TUMAK+, odbywa się w niezwykle ważnym dla nas roku i niezwykle ważnym miesiącu. Nie może być większej przyjemności dla szefa sztabu generalnego, kiedy polscy żołnierze pokazują świetne przygotowanie i kunszt, kiedy obchodzimy 100. rocznicę odzyskania niepodległości" – powiedział gen. Andrzejczak, dziękując żołnierzom za wykonane zadanie.

Podkreślił, "że połączenie tego ciężkiego rzemiosła żołnierskiego i wasza świetna postawa jest znakomitym przekazem tego, że na straży niepodległej stoi wspaniałe wojsko. Dowódcy batalionu, dowódcom kompanii, plutonów, załóg, drużyn serdecznie gratuluję przygotowania" – dodał gen. Andrzejczak.

Gen. Piotrowski, mówiąc dziennikarzom o pierwszych wnioskach po zakończeniu drugiego etapu Anakondy, podkreślił, że "cele, które chcieliśmy tutaj osiągnąć, w ograniczonym zakresie, ale w większość udało się osiągnąć.

"Wyszły nam też rzeczy, których całkowicie nie zakładaliśmy. Okazało się, że natura ze swoimi mgłami, niskimi stanami wód spłata nam różne figle (chodzi m.in. o przeprawę przez Wisłę – PAP). Ale to dobrze. (…) Nie udało się być może na bazie już wcześniej przepracowanych procedur zgrać działalności wojsk. Ale okazało się, że życie wymusza na nas podejście troszeczkę inne, bardziej innowacyjne, przejrzenie być może przestarzałych rozwiązań i wypracowanie nowych, przystających do istniejących realiów" - powiedział gen. Piotrowski.

Potwierdził, że "dziś mamy ostatni dzień części ćwiczenia taktycznego z wojskami. Ale to nie jest koniec aktywności wojsk, bo pamiętajmy, że wojska muszą zjechać do macierzystych garnizonów, do miejsc swojego przeznaczenia. Dopiero wtedy to będzie dla nas koniec tej części".

Gen. Piotrowski dodał, że przyjął w podporządkowanie część wojsk, które dalej biorą udział w Anakondzie. "Teraz Anakonda będzie miała obniżoną intensywność, ale w następnym tygodniu przechodzimy do kolejnej fazy ćwiczeń dowództwa sztabowego. Tam już będzie to zdecydowanie w środowisku międzynarodowym, środowisku stanowisk dowodzenia. Będziemy przygotowywać się do konfliktu o dużej skali i wysokiej intensywności, pełnowymiarowej wojny" – powiedział dowódca operacyjny RSZ.

W Anakondzie 18 uczestniczą żołnierze z 10 krajów Sojuszu oraz struktur dowodzenia i sił NATO. Na terytorium RP ćwiczy ok. 12,5 tys. żołnierzy, a blisko 5 tys. żołnierzy w Estonii, Litwie i na Łotwie oraz na Morzu Bałtyckim.