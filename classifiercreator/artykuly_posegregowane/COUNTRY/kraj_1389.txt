Stoimy w obronie praw Polaków w Wielkiej Brytanii - poinformował premier Mateusz Morawiecki po spotkaniu z głównym negocjatorem Komisji Europejskiej ds. Brexitu Michelem Barnierem, który przebywa w piątek z wizytą w Polsce.
      
            "Odbyłem dobrą rozmowę z @MichelBarnier ws. Brexitu. Stoimy w obronie praw Polaków w UK. Dbamy o polskich przedsiębiorców, polski handel. Żałuję, że nie każdy polski polityk wykazuje determinację do obrony Waszych interesów. Rząd @pisorgpl jest zawsze po Waszej stronie, Rodacy!" - napisał premier na Twitterze po spotkaniu z Barnierem.

W czwartek przed spotkaniem Morawieckiego z Barnierem rzeczniczka rządu Joanna Kopcińska mówiła PAP: "Chcemy utwierdzić Michela Barniera w przekonaniu, że porozumienie z Wielką Brytanią jest możliwe - i że nie warto słuchać głosów przeciwnych, tych którzy chcieliby za wszelką cenę +ukarać+ Brytyjczyków za to, że opuszczają Unię. Słyszeliśmy ostatnio bardzo ostre wypowiedzi, zarówno ze strony polityków brukselskich, europejskich oraz brytyjskich - które niestety nie przybliżają nas do porozumienia".

"Oczywiście porozumienie nie może zostać zawarte za wszelką cenę. Z naszego punktu widzenia najważniejsze są interesy polskich przedsiębiorców, polski eksport do Wielkiej Brytanii, a także los Polaków mieszkających w Wielkiej Brytanii - ich prawa muszą być w pełni gwarantowane. Będziemy jutro zwracać na to uwagę Barniera" - dodała.

Michel Barnier, jest przewodniczącym zespołu zadaniowego KE ds. przygotowania i przeprowadzenia negocjacji z Wielką Brytanią wynikających z uruchomienia art. 50 Traktatu o UE.

Barnier cyklicznie spotyka się szefami państw i rządów UE27 dyskutując bieżące kwestie dotyczące Brexitu. Wizyta w Polsce odbywa się w okresie przygotowań do październikowego posiedzenia Rady Europejskiej, podczas którego przywódcy UE dyskutować będą na temat scenariuszy i harmonogramu dalszych negocjacji z Wielką Brytanią.

Wielka Brytania rozpoczęła proces wyjścia z Unii Europejskiej 29 marca ub.r. i powinna opuścić Wspólnotę 29 marca 2019 roku.