Każda dobra inicjatywa - zorganizowana, sfinansowana, przygotowana przez samorządy, będzie mogła liczyć na wsparcie z budżetu rządu, który - jestem przekonany - powołamy po wyborach parlamentarnych w 2019 r. - powiedział w piątek w Łodzi lider PO Grzegorz Schetyna.
      
            Przewodniczący Platformy Obywatelskiej oraz liderki Nowoczesnej i Inicjatywy Polska - Katarzyna Lubnauer oraz Barbara Nowacka odwiedzają woj. łódzkie. Przed południem byli w Zgierzu, następnie przyjechali do Łodzi. Odwiedzą również Piotrków Trybunalski.

Jak mówił Schetyna, wizyta w Łodzi związana jest m.in. z planami wprowadzenia w mieście pilotażowego programu bezpłatnych obiadów dla uczniów szkół podstawowych, podkreślając przy tym dużą rolę prezydent Hanny Zdanowskiej.

Według niego, ważne jest, aby dobry samorząd, dobrzy samorządowcy, którzy chcą rozwiązywać problemy mieszkańców, mogli liczyć na wsparcie rządu, na wsparcie władz centralnych. "Każda dobra inicjatywa - zorganizowana, sfinansowana, przygotowana przez samorządy będzie mogła liczyć na wsparcie z budżetu rządu, który - jestem przekonany - powołamy po wyborach parlamentarnych w 2019 r." - zapewnił.

Zwrócił uwagę, że dla Koalicji Obywatelskiej to bardzo istotna sprawa; rząd musi wspierać inicjatywy samorządowe. Jak mówił, najważniejsze sprawy powinny być prowadzone wspólnie, ale - jak zauważył - ta współpraca między rządem a samorządem powinna być oparta nie tylko na wspólnych projektach, ale i na zaufaniu. "Tego oczekują mieszkańcy i to obiecujemy w kampanii wyborczej i będziemy realizować po wyborach samorządowych i parlamentarnych" - dodał.

Liderka Nowoczesnej Katarzyna Lubnauer podkreśliła, że idea ciepłego posiłku jest wpisana w szerszy program, który proponuje Koalicja Obywatelska, a dotyczący szkoły przyjaznej dzieciom i rodzinie. "To jest jeden z ważniejszych elementów +sześciopaku+, który proponuje Koalicja Obywatelska" - powiedziała.

Z kolei Barbara Nowacka zwróciła uwagę, że program Koalicji Obywatelskiej to m.in. program społeczny uwzględniający interesy Polek i Polaków, dla których ważne jest bezpieczeństwo socjalne. "Cieszymy się, że dzięki pani prezydent Hannie Zdanowskiej pilotażowy program dotyczący wyżywienia dzieci w szkołach będzie wdrażany" - mówiła.

Z kolei Zdanowska poinformowała, że ruszyły prace zespołu, który opracowuje szczegółowe zasady programu, a lider "listy sejmikowej" w okręgu łódzkim, wiceprzewodniczący łódzkiej rady miejskiej Paweł Bliźniuk (PO) powiedział, że projekt ma być głosowany na najbliższej sesji. Dodał, że jako lider listy do sejmiku województwa łódzkiego będzie przekonywał samorządowców, aby wprowadzali ten program u siebie w gminach, powiatach i miastach.

Koalicja Obywatelska PO i Nowoczesnej, do której dołączyła Inicjatywa Polska, w ubiegłym tygodniu sformułowała program samorządowy, który prezentować będzie w kampanii wyborczej. Składa się na niego kilkanaście propozycji ujętych w sześciu hasłach: "zdrowe powietrze - Polska bez smogu", "jeden gospodarz regionu" (chodzi o likwidację urzędu wojewody i przekazanie jego uprawnień marszałkowi województwa), "Polska seniora - troska i aktywność", "edukacja przyszłości - szkoła bez chaosu", "darmowy bilet dla ucznia" oraz "orliki, schetynówki i drogi rowerowe".