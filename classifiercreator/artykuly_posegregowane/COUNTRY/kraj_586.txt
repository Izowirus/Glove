Wieloletni budżet UE oraz przygotowania do zawarcia umowy w sprawie wyjścia Wielkiej Brytanii z Unii Europejskiej - były jednymi z tematów czwartkowej rozmowy w Warszawie premiera Mateusza Morawieckiego z wiceszefem Komisji Europejskiej Valdisem Dombrovskisem.
      
            Dombrovskis jest wiceprzewodniczącym KE ds. euro i dialogu społecznego oraz stabilności finansowej, usług finansowych i unii rynków kapitałowych.

"Rozmowa dotyczyła m.in. aktualnej sytuacji budżetowej, Wieloletnich Ram Finansowych Unii Europejskiej, a także przygotowań do zawarcia umowy regulującej zasady wyjścia Wielkiej Brytanii z Unii Europejskiej" - podała w komunikacie po spotkaniu kancelaria premiera.

Jak zaznaczono, jednym z ważnych tematów poruszonych podczas spotkania "był potencjał gospodarczy naszego kraju".

W komunikacie przypomniano jednocześnie, że w trzecim kwartale polska gospodarka urosła o 5,7 proc. rdr (dane wyrównane sezonowo) i był to najwyższy wzrost gospodarczy w tym okresie ze wszystkich państw Unii Europejskiej.

Długoterminowy budżet na lata 2021-2027 będzie pierwszym po Brexicie, więc UE będzie już liczyć 27 państw członkowskich. Z tego też powodu w Brukseli i stolicach europejskich od miesięcy mówiło się o dziurze po Brexicie i konieczności szukania oszczędności.

Negocjacje w sprawie wyjścia Wielkiej Brytanii z UE trwają od maja 2017 roku. Bruksela chce je zakończyć jak najwcześniej, by mieć czas na zaakceptowanie porozumienia przez Parlament Europejski i Radę UE. Kolegium komisarzy UE przyjęło propozycję w sprawie ruchu bezwizowego dla Brytyjczyków oraz plan działań awaryjnych na wypadek "twardego" Brexitu, czyli wyjścia Wielkiej Brytanii z UE bez porozumienia.

W związku z postępem w negocjacjach w sprawie Brexitu przewodniczący Rady Europejskiej Donald Tusk zwołał nadzwyczajny szczyt 27 państw członkowskich na 25 listopada. Przywódcy mają na nim zatwierdzić porozumienie dotyczące wyjścia Wielkiej Brytanii z UE. Wcześniej jednak będą trwały prace na poziomie ambasadorów oraz przedstawicieli szefów państw i rządów, którzy mają omawiać szczegóły procedury.