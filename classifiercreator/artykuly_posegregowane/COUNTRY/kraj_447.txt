Polska jako członek ONZ jest bardzo dumna, że może dbać o bezpieczeństwo świata w wielu aspektach: życia codziennego, militarnego, czy bezpieczeństwa przyszłych pokoleń - mówił prezydent Andrzej Duda przed koncertem zorganizowanym w Katowicach przy okazji szczytu COP24.

      
            Prezydent Andrzej Duda od poniedziałku bierze udział w szczycie klimatycznym COP24 w Katowicach. W koncercie z okazji 100-lecia odzyskania przez Polskę niepodległości, zorganizowanym w siedzibie Narodowej Orkiestry Symfonicznej Polskiego Radia, wziął także udział m.in. sekretarz generalny ONZ Antonio Guterres.

Prezydent podkreślił w swoim wystąpienie dwa powody dla zorganizowania koncertu: zarówno szczyt klimatyczny COP24, jak i setną rocznicę odzyskania przez Polskę niepodległości. Przypomniał, że Polska zabiegała w 2016 r. podczas COP22 w Marrakeszu o organizację szczytu COP24, także w związku z przypadającą na 2018 r. setną rocznicę odzyskania niepodległości.

Andrzej Duda powiedział, że koncert będzie nawiązywał w swej treści do historii Polski, zarówno z 1918 r., jak i współczesnej. "Usłyszymy muzykę (Ignacego Jana) Paderewskiego, ale usłyszymy także muzykę Wojciecha Kilara. Usłyszymy więc muzykę wielkiego polskiego pianisty i kompozytora, ale też wspaniałego dyplomaty, któremu m.in. zawdzięczamy odzyskanie niepodległości w 1918 r. - jego talentowi, jego zabiegom o wolną Polskę (...) ale usłyszymy także utwory kompozytora współczesnego Wojciecha Kilara" - zaznaczył.

Jak dodał - tak jak Polska w 1918 r. odbudowywała się "ze zgliszczy I wojny światowej", tak dzisiejsza Polska wydobywa się "z opóźnienia w jaki wpędził ją komunizm".

"My Polacy, witając państwa i ciesząc się z państwa obecności jesteśmy też ogromnie dumni, że możemy po raz trzeci gościć w Polsce konferencję klimatyczną COP, ale jesteśmy również ogromnie dumni, że dzieje się w to w okresie, kiedy jesteśmy niestałym członkiem Rady Bezpieczeństwa ONZ" - powiedział prezydent.

"Jesteśmy bardzo dumni z tego, że jako członek tej największej organizacji, jaką jest ONZ, możemy dbać o bezpieczeństwo świata w wielu aspektach - w aspekcie bezpieczeństwa życia codziennego, militarnego, ale również w zakresie przyszłości przyszłych pokoleń, o co dba właśnie konferencja COP" - dodał Andrzej Duda.

Prezydent wyraził nadzieję, że konferencja COP24 przyniesie "doskonałe, oczekiwane przez nas efekty" i "przyczyni się do ochrony klimatu na świecie".    