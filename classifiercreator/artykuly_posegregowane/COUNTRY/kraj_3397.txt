Warszawa, 11.04.2018. Zastępca Szefa Kancelarii Prezydenta RP Paweł Mucha podczas konferencji "Wspólnie o Konstytucji, wspólnie o gospodarce", zorganizowanej w ramach kampanii informacyjnej poprzedzającej referendum konsultacyjne. Konferencja odbyła się w Pałacu Prezydenckim, 11 bm. (soa) PAP/Rafał Guz PAP © 2018 / Rafał Guz
                                        

            W trakcie wystąpienia prezydenta Andrzeja Dudy 3 maja można spodziewać się treściwych wypowiedzi w kontekście debaty konstytucyjnej, skonkretyzowanych rozważań nt. pytań referendalnych - powiedział dla portalu wPolityce.pl wiceszef kancelarii prezydenta Paweł Mucha.
      
            Mucha podkreślił, że ostateczna decyzja ws. referendum konsultacyjnego będzie należeć do Senatu. "Oczywiście jest to decyzja Senatu, ale skoro prezydent chce skierować pytania do społeczeństwa, to trudno sobie wyobrazić taką sytuację, by ktokolwiek tę debatę i referendum hamował. Jestem przekonany, że referendum się odbędzie" - powiedział wiceszef Kancelarii Prezydenta RP.

Podczas kongresu "Wspólnie o konstytucji na Narodowym" pytany o wystąpienie prezydenta stwierdził, że pojawiło się w nim dużo konkretów dotyczących m.in. efektywności władzy wykonawczej czy kwestii wzmocnienia roli rodziny.

"Namawiam natomiast do śledzenia wystąpienia prezydenta z 3 maja, dlatego że można się spodziewać bardzo treściwych wypowiedzi w kontekście dzisiejszej debaty konstytucyjnej, jak również bardzo skonkretyzowanych rozważań nt. potencjalnych pytań referendalnych" - podkreślił prezydencki minister.

"Niewykluczone, że będą również przemyślenia prezydenta dotyczące terminu referendum. To jest oczywiście jeszcze przed nami, ale ten bieżący kontekst konstytucyjno-prawny na pewno będzie w tym wystąpieniu obecny" - dodał.

Dopytywany, czy ewentualne referendum konstytucyjne zamknie się w dziesięciu pytaniach odpowiedział, że wszystkie kwestie będzie trzeba zmieścić w takiej liczbie pytań, formułując je "językiem prostym, zrozumiałym dla obywateli".

"To nie może być referendum rozpisane przez prawników i dla prawników i mówię tak, mimo że sam z zawodu jestem adwokatem. Mam przekonanie, że to muszą być czytelne pytania, które będą rozstrzygnięte konkretnymi odpowiedziami Polaków, po to, żeby przystąpić do dalszych prac nad zmianą konstytucji" - zaznaczył.

Mucha ocenił również, że jest zwolennikiem dokonywania rewizji konstytucji co 25 lat. "Jestem przekonany, że tego typu rozwiązania mogłyby się znaleźć także w znowelizowanej czy nowej konstytucji" - stwierdził.

W dniu święta Konstytucji 3 maja - jak poinformował PAP prezydencki minister Wojciech Kolarski - prezydent wygłosi przemówienie o godzinie 12 na placu Zamkowym.

W czwartek na Stadionie Narodowym w Warszawie odbył się kongres "Wspólnie o konstytucji na Narodowym", w którym udział wziął m.in. prezydent. Kongres stanowił podsumowanie dotychczasowych, organizowanych przez Kancelarię Prezydenta RP spotkań regionalnych dot. referendum konsultacyjnego ws. zmian w konstytucji. W trakcie kongresu prezydent ogłosił zakończenie pierwszego etapu debaty przedreferendalnej.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm, lub prezydent za zgodą Senatu.

Zgodnie z ustawą o referendum ogólnokrajowym, prezydent przekazuje Senatowi projekt postanowienia o zarządzeniu referendum, zawierający treść pytań lub wariantów rozwiązania w sprawie poddanej pod referendum, a także termin jego przeprowadzenia. Senat w terminie 14 dni od dnia przekazania projektu postanowienia podejmuje uchwałę w sprawie wyrażenia zgody na zarządzenie referendum.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.