Miniony rok prezydenta Andrzeja Dudy zdominowały obchody 100-lecia odzyskania niepodległości przez Polskę - podała KPRP podsumowując działalność głowy państwa w 2018 r. Dodała, że prezydent świętował ten jubileusz wraz z rodakami w kraju i za granicą.
      
            Jak podała Kancelaria Prezydenta RP w wtorek na swojej stronie internetowej, Andrzej Duda uczestniczył nie tylko w oficjalnych uroczystościach państwowych, lecz także w licznych wydarzeniach lokalnych.

KPRP przypomniała, że z udziałem prezydenta i jego małżonki Agaty Kornhauser-Dudy odbyły się 11 listopada 2018 r. główne obchody setnej rocznicy odzyskania niepodległości. Dodano, że w kraju zorganizowano tysiące spotkań i uroczystości z tej okazji, wiele z nich prezydent objął patronatem, a część osobiście zainaugurował.

Przy Prezydencie RP został powołany Komitet Narodowych Obchodów 100. Rocznicy Odzyskania Niepodległości Rzeczypospolitej Polskiej. Z inicjatywy Andrzeja Dudy w życie weszła ustawa dotycząca tej szczególnej rocznicy.

Z inicjatywy Kancelarii Prezydenta RP w trasę po Polsce wyruszyło Mobilne Muzeum Multimedialne wyposażone w urządzenia najnowszej generacji, setki archiwalnych fotografii i dokumentów, fragmenty historycznych filmów, hologramy, nowoczesne animacje i interaktywne aplikacje tworzą fascynującą narrację poświęconą Niepodległej.

W Pałacu Prezydenckim zaprezentowano cyfrową wersję czcionki Brygada 1918, upamiętniającej Legiony Marszałka Józefa Piłsudskiego i II Rzeczpospolitą. Zdigitalizowana czcionka jest wykorzystywana m.in. w pismach Kancelarii Prezydenta RP.

Jak przypomniała KPRP, z jubileuszem związana jest jedna z inicjatyw legislacyjnych prezydenta, czyli ustawa o ustanowieniu Medalu Stulecia Odzyskanej Niepodległości. Andrzej Duda wręczył go dotychczas 28 wybitnym osobistościom.

Fasadę Pałacu przy Krakowskim Przedmieściu w weekendy rozświetlała okolicznościowa iluminacja. Pałac był również podświetlony z okazji rocznic związanych z Ojcami Niepodległości. Tak było m.in. w 144. rocznicę urodzin Wincentego Witosa, 145. rocznicę urodzin Wojciecha Korfantego czy 77. rocznicę śmierci Ignacego Jana Paderewskiego.

Biało-czerwone flagi od pary prezydenckiej przekazano do wszystkich polskich samorządów - rozesłano 43 500 przesyłek.

2018 był także rokiem spotkań prezydenta z rodakami. W jego trakcie Duda odbył ponad 120 wizyt krajowych. Spotkał się, m.in z mieszkańcami Malborka, Strzelina, Śremu, Sztumu, Peplina, Halinowa, Żor, Szamotuł, Choszczna, Kamiennej Góry, Środy Wielkopolskiej, Nowego Sącza, Bochni czy Żar.

Prezydent uczestniczył także w najważniejszych uroczystościach i wydarzeniach na terenie kraju, m.in. obchodach rocznic wybuchu Powstania Warszawskiego, II wojny światowej, wydarzeń Marca’68 czy Zielonogórskich.

Uroczystości jubileuszu setnej rocznicy odzyskania niepodległości z udziałem pary prezydenckiej odbywały się także za granicą. Genewa, Berlin, Melbourne, Nowy Jork, Sydney i wiele innych miast na świecie było celem ich zagranicznych wizyt.

Prezydent z małżonką po raz kolejny włączyli się również w "Akcję Pomocy Polakom na Wschodzie". Para prezydencka zaprosiła do Pałacu m.in. uczestników akcji "Wielkanoc w Polsce", którą objęli honorowym patronatem.

Uroczyście obchodzony był Dzień Polonii i Polaków za Granicą.

Jak podkreśla Kancelaria, w minionym roku miała miejsce wyjątkowa wizyta zagraniczna prezydenta. W 75. rocznicę rzezi wołyńskiej Andrzej Duda udał się na Ukrainę, by na miejscu dokonanego tam ludobójstwa oddać hołd wszystkim ofiarom tej zbrodni.

Szczególny charakter przybrały również uroczystości pogrzebowe śp. admirała floty Józefa Unruga i jego małżonki śp. Zofii Unrug w Gdyni. Andrzej Duda przypomniał, że pogrzeb odbył się właśnie tego dnia, bo zostało spełnione życzenie zapisane przez Józefa Unruga w testamencie. Admirał zastrzegł w nim, że jego prochy mogą wrócić do Polski dopiero, gdy ojczyzna będzie wolna, a jego podwładni, którzy zostali straceni przez komunistów po sfingowanym procesie, zrehabilitowani i pochowani z honorami.

Prezydent, jak co roku, uczestniczył także w uroczystościach upamiętniających najważniejsze wydarzenia historyczne. Uczcił pamięć Powstańców Warszawskich. W ramach obchodów 74. rocznicy zrywu spotkał się z bohaterami walki o wolność; nadał także odznaczenia państwowe uczestnikom tamtych wydarzeń. "Powstańcy chcieli wolności, bo tak było od pokoleń; bo wolność wywalczyli ich ojcowie, którzy stanęli do walki, zwyciężyli i Polska stała się niepodległa" – mówił, cytowany przez KPRP, prezydent podczas apelu poległych na pl. Krasińskich w Warszawie.

W Narodowym Dniu Pamięci Żołnierzy Wyklętych prezydent m.in. wziął udział w uroczystościach w dawnym więzieniu przy ul. Rakowieckiej w Warszawie.

Uczestniczył też w uroczystościach z okazji obchodów 100. rocznicy wybuchu Powstania Wielkopolskiego.

10 kwietnia prezydent, wspólnie z rodzinami ofiar katastrofy smoleńskiej, wziął udział w odsłonięciu Pomnika Ofiar Tragedii Smoleńskiej z 2010 r. na Placu Marszałka Józefa Piłsudskiego w Warszawie. "Wierzę, że ten pomnik będzie nas jednoczył, niezależnie od poglądów politycznych" – mówił tego dnia. W listopadzie zaś uczestniczył w odsłonięciu pomnika śp. prezydenta Lecha Kaczyńskiego.

W ciągu minionego roku prezydent wielokrotnie spotykał się z bohaterami naszej wolności - podkreśla KPRP. Tuż przed świętami Wielkiejnocy odwiedził w Węgrzcach pod Krakowem Tadeusza Bieńkowicza ps. Rączy, niezłomnego żołnierza okręgu nowogródzkiego Armii Krajowej. "Panie Generale, dziękuję w imieniu Rzeczypospolitej za tamte niezwykłe lata służby, za wszystko, co dla Polski czyni pan do dzisiaj" – mówił w maju podczas uroczystości wręczenia nominacji generalskiej płk. Bieńkowiczowi.

Podczas wzruszającego spotkania Andrzej Duda wręczył również Akt Nadania Obywatelstwa Rzeczypospolitej Polskiej Franciszkowi Jakowczykowi, żołnierzowi AK, który spędził ponad 20 lat w sowieckich łagrach. Uroczystość odbyła się w Dolnośląskim Urzędzie Wojewódzkim we Wrocławiu.

Prezydent odwiedza miejsca pamięci o polskich bohaterach także podczas wizyt zagranicznych. W USA złożył wieniec przed Grobem Nieznanych Żołnierzy na Cmentarzu Narodowym w Arlington, a następnie odwiedził miejsce spoczynku Jana Karskiego.

W minionym roku prezydent wręczył również ponad 7 tys. odznaczeń, w tym 29 Orderów Orła Białego. Najbardziej uroczysta ceremonia wręczenia tych najwyższych odznaczeń państwowych odbyła się 11 listopada na Zamku Królewskim w Warszawie. Wyróżniono pośmiertnie 25 wybitnych Polaków.

W Pałacu Prezydenckim 12 grudnia prezydent nadał Medale Stulecia Odzyskanej Niepodległości osobom zasłużonym w służbie państwu i społeczeństwu. Odznaczenie to zostało ustanowione z inicjatywy Prezydenta RP i nawiązuje do II Rzeczypospolitej oraz wręczanego w 1928 r. medalu 10-lecia odzyskanej niepodległości. Odznaczenia wręczono 28 Polakom.

Przez cały rok prezydent nadał 483 tytuły profesorskie pracownikom nauki i sztuki oraz nauczycielom akademickim, a także przyznał 95 nominacji sędziowskich i asesorskich.