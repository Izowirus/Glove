"Z głębokim żalem informuję o śmierci naszego Przyjaciela Profesora Romualda Dębskiego, wybitnego ginekologa - położnika, szlachetnego człowieka" - poinformowała dyrektor Szpitala Bielańskiego w Warszawie Dorota Gałczyńska - Zych z zespołem.
      
            Profesor Romuald Dębski był ordynatorem Kliniki Położnictwa i Ginekologii Centrum Medycznego Kształcenia Podyplomowego w Szpitalu Bielańskim w Warszawie, gdzie wykonuje się najbardziej skomplikowane operacje kardiologiczne na świecie na dzieciach znajdujących się w łonie matek.

Dębski był specjalistą w zakresie położnictwa i ginekologii, perinatologii oraz endokrynologii ginekologicznej i rozrodczości. Był także wykładowcą akademickim oraz autorem lub współautorem ponad 100 publikacji związanych z tematyką z zakresu położnictwa i ginekologii, endokrynologii ginekologicznej i diagnostyki ultrasonograficznej.

Jako lekarz był niezwykle ceniony i lubiany przez swoje pacjentki. Kilka dni po 11 grudnia, kiedy jego żona Marzena Dębska poinformowała, że lekarz trafił do szpitala i walczy o życie, jego były i obecne pacjentki przygotowały dla niego pamiątkowy plakat. Znalazły się na nim fotografie pacjentek wraz z ich dziećmi. "Taki piękny plakat zawisł dziś na OIOMie przy łóżku Profesora Dębskiego" - napisała 15 grudnia Marzena Dębska na profilu facebookowym kliniki Debski Clinic, którą wspólnie prowadzili. "Drogie Bielańskie Mamy, ogromne podziękowania w imieniu Profesora i całej rodziny za ten niezwykły, wzruszający gest! - podkreśliła.

O prof. Dębskim i jego żonie Marzenie powstała książka dziennikarki Magdaleny Rigamonti "Bez znieczulenia. Jak powstaje człowiek". Lekarz został odznaczony Złotym Krzyżem Zasługi.