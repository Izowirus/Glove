Zgodnie z najnowszymi alertami wydanymi przez IMGW w Małopolsce i na Śląsku przestał obowiązywać trzeci stopień zagrożenia hydrologicznego. Alerty drugiego dotyczą obecnie ośmiu województw. Na razie nie wydano żadnych ostrzeżeń meteorologicznych.
      
            Ostrzeżenia hydrologiczne drugiego stopnia wydano dla województw: zachodniopomorskiego, pomorskiego, łódzkiego, opolskiego, śląskiego, świętokrzyskiego, małopolskiego oraz podkarpackiego.

Jak poinformowała PAP Bożena Wysocka z Rządowego Centrum Bezpieczeństwa, sytuacja hydrologiczna stabilizuje się. W czwartek rano odnotowano stany alarmowe w trzynastu punktach pomiarowych, w piątek rano takie miejsca są jedynie trzy - dwa w woj. małopolskim, a jedno w woj. wielkopolskim.

W czwartek Straż Pożarna interweniowała 1509 razy, najczęściej w Małopolsce, na Mazowszu, w woj. łódzkim oraz kujawsko-pomorskim.