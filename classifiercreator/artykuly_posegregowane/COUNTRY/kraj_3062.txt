Gdynia, 24.05.2018. Minister spraw wewnętrznych i administracji Joachim Brudziński (C) podczas uroczystości wmurowania aktu erekcyjnego pod budowę Komisariatu Policji Gdynia-Witomino, 24 bm. (cat) PAP/Adam Warżawa PAP © 2018 / Adam Warżawa
                                        

            Będziemy dokładać wszelkich starań, żeby wszyscy obywatele mieli takie samo poczucie bezpieczeństwa, a funkcjonariusze mieli godne warunki, żeby o to bezpieczeństwo dbać - powiedział w czwartek w Gdyni minister spraw wewnętrznych i administracji Joachim Brudziński.
      
            "Będziemy dokładać wszelkich starań, aby wszyscy Polacy, niezależnie od ich przekonań i sympatii politycznych (...) mieli takie samo poczucie bezpieczeństwa, że państwo polskie zawsze będzie stało na straży ich bezpieczeństwa, a ci, którzy za to bezpieczeństwo odpowiadają, czyli wy - panie i panowie funkcjonariusze - będziecie mieli warunki godne do tego, aby o to bezpieczeństwo dbać" - powiedział szef MSWiA podczas uroczystości wmurowania aktu erekcyjnego pod budowę komisariatu policji Gdynia Witomino.
Podkreślił, że rząd dotrzymuje obietnic i "cały program modernizacji służb mundurowych rzeczywiście jest realizowany".

"Politycy muszą wiedzieć, że ich odpowiedzialnością jest dbanie o grosz publiczny, o jego racjonalne wydatkowanie, o jego skuteczne pozyskiwanie do budżetu państwa. Ale na jednym nie można oszczędzać, nie można oszczędzać na bezpieczeństwie, nie można też oszczędzać na jakości tych, którzy o to bezpieczeństwo mają zabiegać, czyli funkcjonariuszy" - powiedział Brudziński.

Obecny podczas czwartkowej uroczystości prezydent Gdyni Wojciech Szczurek wskazywał w swoim wystąpieniu, że nowy komisariat dzięki wsparciu MSWiA będzie pozytywnie wpływał na rozwój dzielnicy.

"Witomino, Chwarzno i Wiczlino to dzielnice mające największą dynamikę rozwoju, ale i rejon uwielbiany przez gdynian, którzy widzą tutaj miejsce dla realizowania swoich aspiracji. A dla miasta troska o bezpieczeństwo jest jednym z podstawowych wymiarów kreujących jakość życia" – mówił Szczurek. Prezydent Gdyni podkreślił, że zadaniem samorządów jest nie tylko dbanie o bezpieczeństwo mieszkańców, ale także zapewnienie policji i innym służbom warunków pozwalających na skuteczną służbę.

Komisariat policji przy ul. Staniszewskiego w Gdyni ma zastąpić komisariat mieszczący się na parterze bloku mieszkalnego przy ul. Chwarznieńskiej 4 w dzielnicy Witomino. Podlegać placówce mają dzielnice Chwarzno, Wiczlino i Witomino. Pieniądze na budowę nowego komisariatu pochodzą z programu modernizacji Policji, Straży Granicznej, Państwowej Straży Pożarnej i Służby Ochrony Państwa w latach 2017-2020. Koszt budowy to ponad 9,5 mln zł.

Decyzja o rozpoczęciu inwestycji podyktowana była m.in. koniecznością poprawy warunków lokalowych, w których funkcjonariusze pełnią służbę, oraz poprawą warunków przyjęć interesantów. Dotychczasowy komisariat policji w Gdyni Witominie zostanie oddany do użytku Straży Miejskiej.

W gdyńskiej policji pracuje około 650 funkcjonariuszy.