Warszawa, 03.04.2018. Posłanka Nowoczesnej Kamila Gasiuk-Pihowicz podczas konferencji prasowej nt. wejścia w życie ustawy o Sądzie Najwyższym, 3 bm. w Sejmie. (rp/awol)  Archiwum PAP/Radek Pietruszka 
                                        

            Uruchomienie przez Komisję Europejską procedury ws. ustawy o Sądzie Najwyższym to nadzieja na obronę niezależności tej instytucji - uważa szefowa klubu Nowoczesnej Kamila Gasiuk-Pihowicz. Jej zdaniem, za napięte relacje z UE wyłączną winę ponoszą politycy PiS.
      
            Komisja Europejska uruchomiła w poniedziałek procedurę naruszenia unijnego prawa wobec polskiej ustawy o Sądzie Najwyższym. Władze w Warszawie mają miesiąc, aby odpowiedzieć na wezwanie KE do usunięcia uchybienia.

Zdaniem Gasiuk-Pihowicz wyłączną winą za rozpoczęcie procedury ws. ustawy o SN oraz za napięte relacje z UE obarczyła polityków PiS. W jej ocenie uparcie dążą pni do przeprowadzenia czystki personalnej w Sądzie Najwyższym.

"Europa straciła cierpliwość do lekceważenia przez PiS podstawowych reguł obowiązujących w UE. Kosmetyczne zmiany, udawane kompromisy na dłuższą metę nie zadowolą nikogo. Nikt ani w Polsce, ani w Europie nie dał się oszukać PiS-owi" - podkreśliła posłanka na konferencji prasowej w Sejmie. "Rozpoczęcie procedury ws. +ustawy o czystkach w SN+ to nadzieja na obronę niezależności tej instytucji" - dodała.

Gasiuk-Pihowicz przypomniała też, że Nowoczesna jako jedyne ugrupowanie polityczne przyłączyło się do apelu organizacji pozarządowych, autorytetów prawniczych, byłych prezydentów i premierów, o to, by Komisja Europejska skierowała skargę do Trybunału Sprawiedliwości UE w sprawie ustawy o Sądzie Najwyższym.

"Od kiedy jesteśmy w UE, Trybunał Sprawiedliwości jest naszym trybunałem, jest naszym sądem. Od kiedy PiS zniszczył Trybunał Konstytucyjny, to właśnie Trybunał Sprawiedliwości jest jedyną niezależną instytucją, która może uczciwie ocenić ustawę o SN i zaczynać czystki personalne w tej instytucji" - wskazała.

Zgodnie z ustawą o Sądzie Najwyższym, która weszła w życie 3 kwietnia, w trzy miesiące od tego terminu w stan spoczynku przechodzą z mocy prawa sędziowie SN, którzy ukończyli 65. rok życia. Mogą oni dalej pełnić swoją funkcję, jeśli w ciągu miesiąca od wejścia w życie nowej ustawy, czyli do 2 maja, złożyli stosowne oświadczenie i przedstawili odpowiednie zaświadczenia lekarskie, a prezydent RP wyrazi zgodę na dalsze zajmowanie stanowiska sędziego SN. W SN orzeka obecnie 74 sędziów, spośród których 27 osiągnęło ten wiek.

Komisja Europejska może - i zdarza się to często - wszczynać procedurę o naruszenie unijnego prawa, jeśli uzna, że w danym kraju doszło do naruszenia prawa UE, unijne przepisy nie są wdrażane albo zostanie złożona skarga w sprawie ich naruszenia.

Postępowanie obejmuje trzy przewidziane w traktatach etapy: KE początkowo zwraca się do rządów krajowych o usunięcie naruszenia prawa ("wezwanie do usunięcia uchybienia"), w kolejnym kroku daje krajom określony czas na zmiany ("uzasadniona opinia"), a w następnym etapie może pozwać kraj do Trybunału Sprawiedliwości UE w Luksemburgu.

Premier Mateusz Morawiecki powiedział w czwartek, że jeśli KE uruchomi procedurę naruszenia prawa unijnego wobec polskiej ustawy o Sądzie Najwyższym, to Polska bardzo drobiazgowo i skrupulatnie będzie przedstawiała swoje racje w tej procedurze.