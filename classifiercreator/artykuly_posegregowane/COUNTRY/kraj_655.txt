Wybrany po raz trzeci na prezydenta Bydgoszczy Rafał Bruski (Koalicja Obywatelska) w poniedziałek, na pierwszej sesji rady miasta, złożył ślubowanie. Został wybrany w pierwszej turze, zdobywając 54,54 proc. głosów.
      
            "Trzeci raz mam okazję składać ślubowanie. Przy każdym tego typu wystąpieniu są emocje, jest spoglądnie w przeszłość i spoglądanie w przyszłość. Zdaje sobie sprawę, że właśnie w tym roku nasi mieszkańcy w dużej części, w ponad 50 proc., wzięli pod uwagę to, co udało się w ciągu ostatnich ośmiu lat wykonać, ale jednocześnie zapowiedź tego, co będzie się działo w najbliższych latach. Wszystkim, którzy mi zaufali jeszcze raz serdecznie dziękuję. Jeśli chodzi o tych, którzy nie zdążyli mi zaufać, to będę oczywiście nad tym pracować, myślę z państwem radnymi, bo tylko zgodna współpraca pozwoli osiągnąć nam cele, które chcemy realizować" - powiedział Bruski.

Prezydent miasta podkreślił, że jak dotychczas swoją działalność będzie opierał na czterech filarach: obywatelskości, Unii Europejskiej, silnej gospodarce i silnej metropolii.

Wyjaśnił, że obywatelskość rozumie jako odwoływanie się do głosów mieszkańców, stworzenie im możliwości zgłaszania potrzeb i wniosków za pośrednictwem różnych organów. Unię Europejską traktuje zaś nie tylko jako źródło pieniędzy na inwestycje, ale też wartości - praworządność, demokrację, poszanowanie praw innych. Bruski zwrócił uwagę, że na rozwój miasta wpływa silna gospodarka zapewniająca przychody, które są dzielone na wiele sfer funkcjonowanie miasta, a także współpraca z powiatem bydgoskim i kilkunastoma sąsiednimi gminami w ramach Stowarzyszenia Metropolia Bydgoska, tworzenie obszaru metropolitalnego.

Bruski podkreślił, że więcej o swoich zamierzeniach będzie mówił w czasie grudniowej sesji poświęconej pracom nad budżetem miasta i wieloletnią prognozą finansową oraz w czasie styczniowej sesji dotyczącej strategii miasta do 2030 r.

Insygnia prezydenta Bruskiemu wręczył honorowy obywatel Bydgoszczy, aktor Leon Pietraszak.

"Dziękuję za zaproszenie do mojego ukochanego miasta na tak wielką uroczystość, zaprzysiężenia wybrańców nas, obywateli i zaprzysiężenie jego przywódcy - prezydenta królewskiego miasta. Dziękuję bardzo, życzę wam kochani moi, żeby wszystko się spełniło co zamierzacie, co już zaczęliście, a kończyć będziecie w nowej kadencji i przede wszystkim zdrowia, uśmiechu i obiecuję, że jeżeli zdrowie dopisze na każde wasze posiedzenie przyjadę" - powiedział Pietraszak.

Radni opozycyjnego klubu PiS wręczyli prezydentowi Bruskiemu 11 róż, symbolizujących liczbę członków klubu. "Będziemy jak biblijny niewierny Tomasz. My nie uwierzymy nie tylko dopóki nie zobaczymy, ale dopóki nie dotkniemy. Na pewno będziemy opozycją konstruktywną i opozycją merytoryczną. Wiemy, że każdy sukces Bydgoszczy i bydgoszczan pod pana przewodnictwem to jest sukces nasz wszystkich, dlatego życzymy Bydgoszczy jak najlepiej" - powiedział przewodniczący klubu PiS Jarosław Wenderlich.

Wcześniej, podczas sesji wybrana została przewodnicząca Rady Miasta Bydgoszczy Monika Matowska (KO) oraz wiceprzewodniczący rady - Ireneusz Nitkiewicz (SLD), Szymon Wiłnicki i Lech Zagłoba-Zygler. Kandydat PiS Szymon Róg nie uzyskał wymaganej większości głosów. W 31-osobowej radzie KO ma 16 posłów, PiS - 11 i SLD - 4; koalicję tworzą KO i SLD.

Bruski urodził się w 1962 r. w Bydgoszczy. Jest absolwentem nawigacji w Wyższej Szkole Morskiej w Gdyni oraz studiów licencjackich z zakresu finansów i bankowości na Akademii Ekonomicznej w Poznaniu. Ukończył również studia podyplomowe rachunkowości i finansów na poznańskiej Akademii Ekonomicznej oraz prawa podatkowego na toruńskim Uniwersytecie Mikołaja Kopernika.

Na początku kariery zawodowej przez sześć lata pracował jako nawigator na statkach Polskich Linii Oceanicznych. Później wrócił do Bydgoszczy, gdzie pracował w urzędzie kontroli skarbowej i przez niespełna rok prowadził własną kancelarię doradztwa podatkowego.

W latach 2006-2007 był zastępcą prezydenta Bydgoszczy odpowiedzialnym za strategię i rozwój miasta, pozyskiwanie środków europejskich, obsługę inwestorów oraz edukację i sport. Przez kolejne trzy lata był wojewodą kujawsko-pomorskim. W roku 2010 i 2014 został wybrany na prezydenta miasta w drugiej turze. W tym roku zwyciężył w pierwszej turze; zdobył poparcie 76 435 wyborców, tj. 54,54 proc. głosów.