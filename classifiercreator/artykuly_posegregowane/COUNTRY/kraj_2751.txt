Ząbki (woj. mazowieckie), 22.06.2018. Premier Mateusz Morawiecki (C-P) podczas zakończenia roku szkolnego 2017/2018 w Szkole Podstawowej nr 3 im. Małego Powstańca w Ząbkach, 22 bm. (nlat)  PAP/Paweł Supernak 
                                        

            Życzę, żeby wakacje były dla was bezpieczne, pełne przygód, piękne i żebyście pełni sił wrócili za dwa miesiące na nowy rok szkolny - powiedział w piątek premier Mateusz Morawiecki, zwracając się do uczniów i nauczycieli podczas uroczystego zakończenia roku szkolnego.
      
            Premier Mateusz Morawiecki wziął udział w uroczystym zakończeniu roku szkolnego 2017/2018 w Szkole Podstawowej nr 3 im. Małego Powstańca w Ząbkach. Towarzyszyli mu m.in. rzeczniczka rządu Joanna Kopcińska, szef Komitetu Stałego Rady Ministrów Jacek Sasin oraz szef gabinetu politycznego premiera Marek Suski.

Dyrektor szkoły Tomasz Łukawski podkreślił podczas uroczystości, że jest bardzo dumny z osiągnięć swoich uczniów. "Mieliśmy mnóstwo projektów interdyscyplinarnych, był Rajd Szlakiem Małego Powstańca, mieliśmy konferencję o modelu nowoczesnej szkoły, mieliśmy debatę na 100-lecie niepodległości. Dzisiaj ten trud naszej nauki - radosnej nauki, uwieńczymy wręczeniem świadectw" - powiedział.

Następnie premier wspólnie z dyrektorem szkoły wręczyli świadectwa dzieciom z najwyższą średnią.



Szef rządu w swoim przemówieniu do uczniów zwrócił uwagę, że w gronie najlepszych znalazły się same dziewczynki. "Jestem trochę zdziwiony, że aż taka przewaga, bardzo się cieszę, chłopcy mają co nadrabiać" - powiedział.

Premier pogratulował najlepszym uczniom wyników w nauce, a nauczycielom podziękował za wysiłek włożony w edukację. "Szkoła jest bardzo fajna, ale co za dużo, to niezdrowo, więc wszyscy się na pewno cieszycie, że nauka się kończy i wchodzimy w okres wakacji" - powiedział premier, zwracając się do uczniów.

"Drogie dzieci, wspaniali nauczyciele, bardzo serdecznie dziękuję, gratuluję i życzę, żeby wakacje były dla was bezpieczne, pełne przygód, piękne, żebyście jeszcze bardziej pełni sił wrócili (...) na nowy rok szkolny" - powiedział. Dzieciom życzył także sukcesów i żeby "realizowali swoje marzenia dla dobra swojego i dla dobra naszej ojczyzny".



Szef rządu podkreślił, że podczas wakacji szczególnie ważne jest bezpieczeństwo i przypomniał dzieciom, by korzystały ze strzeżonych kąpielisk, a w górach poruszały się po szlakach turystycznych.

Po uroczystym zakończeniu roku premier kilkanaście minut rozmawiał z dziećmi oraz robił sobie z nimi pamiątkowe zdjęcia.