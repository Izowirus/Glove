Gdynia, 10.02.2017. Szef Biura Bezpieczeństwa Narodowego Paweł Soloch. (aw/awol)   Archiwum PAP/Adam Warżawa
                                        

            Prezydent Andrzej Duda jest na bieżąco informowany o przebiegu akcji w kopalni Zofiówka – powiedział w niedzielę rano PAP szef Biura Bezpieczeństwa Narodowego Paweł Soloch. Szef BBN wyraził uznanie dla akcji ratowniczej.
      
            "Prezydent jest na bieżąco informowany na temat przebiegu akcji ratowniczej w kopalni Zofiówka. Zgodnie z naszą wiedzą w akcję zaangażowane są wszelkie możliwe środki. Pomimo bardzo trudnych warunków na miejscu, akcja jest prowadzona profesjonalnie i z ogromnym poświęceniem" – powiedział Soloch.

"Jesteśmy myślami z górnikami, którzy ucierpieli w wyniku wstrząsu, ich bliskimi oraz ratownikami, którzy próbują dotrzeć do zaginionych" – dodał.

W niedzielę rano nadal poszukiwani są czterej górnicy, zaginieni w sobotę po tąpnięciu w kopalni Zofiówka w Jastrzębiu-Zdroju. Ratownicy usiłują do nich dotrzeć, kontynuują też budowę lutniociągu, czyli instalacji doprowadzającej powietrze.

Wiceminister energii Grzegorz Tobiszowski, który na miejscu nadzoruje akcję ratowniczą, powiedział w niedzielę rano, że od północy działania ratowników koncentrują się na dostarczaniu do wyrobisk powietrza i wyparciu w ten sposób z nich metanu. "To też jest jeden z warunków, żeby (...) było też poczucie bezpieczeństwa, jeśli chodzi o udział ratowników" – zaznaczył.

Prezes Jastrzębskiej Spółki Węglowej Daniel Ozon zapewnił, że przedstawiciele JSW są w stałym kontakcie z przedstawicielami rodzin poszukiwanych górników; rodziny przebywają stale w kopalni. Zapewniono im pomoc psychologiczną. Kolejne informacje na temat postępów akcji ratowniczej mają być przekazane w niedzielę około godziny dwunastej.

W sobotę wieczorem kopalnię Zofiówka odwiedził premier Mateusz Morawiecki; spotkał się ze sztabem akcji ratowniczej, przedstawicielami JSW i nadzoru górniczego. Odwiedził też poszkodowanych górników w jastrzębskim szpitalu.