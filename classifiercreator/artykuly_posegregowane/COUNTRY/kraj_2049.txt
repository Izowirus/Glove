Szczecin,15.03.2018. Spotkanie z prezesem partii Wolność Januszem Korwinem-Mikke, 15 bm. w auli ZUT-u przy al. Piastów w Szczecinie. (mb/pkus)  Archiwum PAP/Marcin Bielecki 
                                        

            Lider partii "Wolność" Janusz Korwin-Mikke zapowiedział, że pozwie Patryka Jakiego i Rafała Trzaskowskiego i będzie domagał się od nich odszkodowania. Jak mówił, obaj kandydaci przedwcześnie rozpoczęli kampanię wyborczą, czego Korwin-Mikke - jak mówił - nie chciał zrobić, by nie łamać prawa.
      
            Polityk zapowiedział w piątek, że hasłem jego kampanii będzie: "Warszawa przyjazna kierowcom". Odnosząc się do zapowiedzi pozwu wobec Jakiego i Trzaskowskiego, zapowiedział, że będzie domagał się "dwustu tysięcy, czy więcej".

"Oni od trzech miesięcy prowadzą kampanię, a ja - zgodnie z przepisami PKW - jej nie prowadzę i będę musiał wydać kilkaset tysięcy złotych, żeby nadrobić straty spowodowane tym, że oni prowadzili kampanię, a ja nie mogłem" - podkreślił. "PKW nie może ich karnie jakoś skazać, ale ja cywilnie mogę, i ci panowie będą mieli poważne problemy" - powiedział Korwin-Mikke.

Polityk nie wykluczył, że pozwie jeszcze innych kandydatów, którzy "bezprawnie prowadzili kampanię". Wyjaśnił, że nie wie jeszcze kogo mogą dotyczyć pozwy, bo - jak wyjaśnił: "nie ogląda telewizji i nawet nie wie kto kandyduje".

Na pytanie, któremu kandydatowi przede wszystkim chciałby odebrać głosy, Korwin-Mikke odparł: "kompletnie mnie nie interesuje, komu je odbieramy, natomiast wyrażam zdziwienie, że dwie partie uważane przez ogół za jakieś duże i potężne - PO i PiS - nie mają kandydatów z Warszawy i musieli ich ściągać - jednego z Krakowa, a drugiego z Opola".

Korwin-Mikke podczas konferencji prasowej przy Rondzie de Gaulle'a skrytykował organizację ruchu na nim panującą. Jak podkreślił, przykład tego ronda to tylko jeden z wielu powodów, dla których jego kampania odbywać się będzie pod hasłem "Warszawa przyjazna kierowcom".

"Hanna Gronkiewicz-Waltz powiedziała kiedyś, że jej celem jest wyrzuceniem kierowców z Warszawy, wzięła sobie jakichś +lewych+ ludzi z Zielonego Mazowsza itd. (...), to są ludzie którzy starannie i kategorycznie niszczą ruch (drogowy) w Warszawie" - oświadczył.

Rondo de Gaulle'a jest dla niego przykładem "zielonego sabotażu", który - jak zapowiedział - zgłosi do prokuratury. "Połowa tego ronda stoi pusta, a metr kwadratowy kosztuje tu 500 tys. dolarów" - podkreślił. W jego ocenie "są to miliony złotych dziennie stracone przez ludzi stojących w korku zupełnie niepotrzebnie, tylko dlatego, że jakiś specjalista od ruchu zrobił takie urządzenie".

Korwin-Mikke dodał, że "w kilku miastach" z list partii "Wolność" startują przedstawiciele stowarzyszenia "Skuteczni", którego prezesem jest Piotr Liroy-Marzec (poseł niezrzeszony).

Wiceprezes okręgu warszawskiego partii "Wolność" Oskar Kida poinformował, że jednym z postulatów obu ugrupowań jest "przyjazny urząd". "W każdym normalnym państwie jest tak, że urzędy są dla obywateli, a nie obywatele dla urzędów i nie może być tak, że warszawiacy muszą brać specjalnie wolne, tylko po to, żeby dojechać do urzędu w godzinach pracy, ponieważ urząd pracuje tak, a nie inaczej" - ocenił Kida.

Porozumienie programowe dla Warszawy w nadchodzących wyborach samorządowych liderzy partii "Wolność" i stowarzyszenia "Skuteczni" podpisali w poniedziałek.