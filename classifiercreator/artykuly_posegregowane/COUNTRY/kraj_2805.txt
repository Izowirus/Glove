Warszawa, 18.06.2018. Premier Mateusz Morawiecki (4L), szef gabinetu politycznego premiera Marek Suski (L), rzecznik rządu Joanna Kopcińska (2L) i szef komitetu stałego Rady Ministrów Jacek Sasin (3L) podczas ceremonii złożenia wieńca przed tablicą upamiętniającą prezydenta Lecha Kaczyńskiego, 18 bm. znajdującą się na terenie Muzeum Powstania Warszawskiego. (sko)  PAP/Paweł Supernak
                                        

            Premier Mateusz Morawiecki złożył w poniedziałek kwiaty pod tablicą upamiętniającą prezydenta Lecha Kaczyńskiego, która znajduje się na terenie Muzeum Powstania Warszawskiego.
      
            Poza szefem rządu w uroczystości udział wzięli szef gabinetu politycznego premiera Marek Suski, szef Komitetu Stałego Rady Ministrów Jacek Sasin, a także rzeczniczka rządu Joanna Kopcińska.

Tablica na fasadzie siedziby Muzeum Powstania Warszawskiego, ma wymiary 100 na 65 cm i jest wykonana z czarnego, satynowanego granitu, z odlaną z brązu podobizną Lecha Kaczyńskiego. Jej autorem jest Andrzej Renes, warszawski twórca - autor m.in. statuetki Wiktora i pomnika Stefana Starzyńskiego.

Muzeum Powstania Warszawskiego powstało w 2004 r. z inicjatywy Lecha Kaczyńskiego, ówczesnego prezydenta m.st. Warszawy. Najważniejsze decyzje dotyczące przyszłego Muzeum zapadły na spotkaniu prezydenta z żołnierzami Armii Krajowej w lipcu 2003 r. Ustalono m.in. przyszłą lokalizację - wybrano budynek dawnej elektrowni tramwajowej przy ul. Przyokopowej. Wówczas to Lech Kaczyński obiecał powstańcom, że nowoczesne muzeum będzie gotowe na 60. rocznicę wybuchu Powstania Warszawskiego.

Prezydent Lech Kaczyński zginął 10 kwietnia 2010 r. w katastrofie samolotu Tu-154 w Smoleńsku, udawał się na uroczystości 70. rocznicy zbrodni katyńskiej; wraz z nim zginęła jego żona i 94 pasażerów, w tym wielu przedstawicieli polskich elit politycznych, wojskowych i kościelnych oraz środowisk pielęgnujących pamięć o zbrodni katyńskiej.

18 czerwca przypada 69. rocznica urodzin śp. Lecha Kaczyńskiego oraz jego brata prezesa PiS, b. premiera Jarosława Kaczyńskiego.