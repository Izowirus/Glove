Warszawa, 07.06.2018. Poseł PO Rafał Trzaskowski podczas konferencji prasowej, 7 bm. w Sejmie. (sko)  Archiwum PAP/Rafał Guz 
                                        

            To jest klasyczna, kolejna manipulacja TV PiS - powiedział kandydat Koalicji Obywatelskiej na prezydenta Warszawy Rafał Trzaskowski odnosząc się do podawanych we wtorek informacji o jego spocie z kampanii wyborczej do Parlamentu Europejskiego z 2009 r.
      
            We wtorek m.in. na twitterze i w TVP Info i pojawiły się informacje dot. spotu Trzaskowskiego z eurowyborów 2009 r.

W spocie tym aktor Michał Żebrowski stoi pod murem z papierosem w ustach. Po chwili nakładana jest mu na oczy czarna opaska, Żebrowski wykrzykuje "Za Rafała!", po czym kamera przesuwa się na pobliskie drzewa, a w tle rozlega się strzał. Następnie w spocie pojawia się plansza z pytaniem: "A ty co zrobisz dla Rafała?" oraz adresem dlarafala.pl.

Trzaskowski został na wtorkowej konferencji zapytany o ten spot i o reakcję na niego, m.in. żołnierza antykomunistycznego podziemia Mieczysława Chojnackiego, który ocenił, że spot ten "hańbi pamięć wszystkich osób, które oddały życie w walce o wolną Polskę" i wyraził nadzieję, że Trzaskowski za niego przeprosi.

"Zawsze w tych dniach, kiedy mówiliśmy o powstaniu warszawskim, staraliśmy się powstrzymywać od emocji politycznych. To jest klasyczna manipulacja TV PiS, kolejna manipulacja" - powiedział Trzaskowski.

"Ja w tych dniach chciałbym rozmawiać o powstaniu warszawskim i do manipulacji TVP Info nie będę się odnosił" - dodał.

Przypomniał, że w ubiegłym tygodniu stworzona została strona mowprawde.pl, gdzie będzie walczyć z kłamstwem i manipulacją.

W sprawie pytań dot. spotu zabrała głos obecna na konferencji uczestniczka powstania warszawskiego Wanda Traczyk-Stawska. Zwracając się do dziennikarza TVP Info powiedziała: "czemu pan do tego wraca, skoro nie ma pan racji".

Wpis dotyczący spotu pojawił się też wcześniej we wtorek m.in. na Twitterze Platformy Obywatelskiej. "Żenujące jest rozpowszechnianie przez osoby związane z Patrykiem Jakim i pracowników TVPiS #FakeNews dotyczącego rzekomego naśmiewania się z Powstania Warszawskiego przez @trzaskowski_ i Michała Żebrowskiego w 2009 roku. Kłamstwo to główna metoda polityczna PiS" - napisano.

Do sprawy odniósł się też sam Żebrowski. Na Facebooku przypomniał, że spot pochodzi sprzed dziesięciu lat, gdy wziął udział w kampanii Trzaskowskiego. "Znam Rafała od 40 lat i wiem, że jest uczciwym i mądrym człowiekiem. Nie ma dziś wielu takich w polityce. Biorąc udział w tym spocie nie przypuszczałem, że 10 lat później ktoś ośmieli się próbować nadać mu inny sens" - napisał.

Żebrowski podkreślił, że spot nawiązywał do jego roli w dramacie "Kordian" Juliusza Słowackiego. "Posługiwanie się kampanią sprzed 10 lat i łączenie jej z obchodami Powstania Warszawskiego jest wredne, przebiegłe i kłamliwe" - oświadczył aktor.