Moment odejścia Ryszarda Petru z Nowoczesnej nie jest najlepszy; jesteśmy w trakcie budowania koalicji obywatelskiej; to czas jednoczenia, a nie dzielenia - mówiła w piątek na konferencji prasowej szefowa Nowoczesnej Katarzyna Lubnauer.
      
            W piątek były lider i założyciel Nowoczesnej Ryszard Petru poinformował o swoim odejściu z partii.

Lubnauer stwierdziła, że czasami losy polityków się rozchodzą, a każdy wybiera swoją drogę. "Moment nie jest najlepszy. Jesteśmy w tej chwili w trakcie budowania koalicji, która ma bardzo duże znaczenie dla Polski - koalicji obywatelskiej, która ma szanse stać się prawdziwą alternatywą dla PiS" - mówiła.

"To jest czas jednoczenia, a nie dzielenia. Szkoda, że nie wszyscy to rozumieją. Mimo wszystko mam nadzieję, że może jeszcze kiedyś będziemy współpracować z Ryszardem Petru" - dodała Lubnauer.