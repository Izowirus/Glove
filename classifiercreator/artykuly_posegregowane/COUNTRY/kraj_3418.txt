Warszawa, 20.04.2018. Wiceminister energii Michał Kurtyka w czasie uroczystości podpisania porozumień o współpracy w zakresie elektromobilności między spółkami Skarbu Państwa, 20 bm. w Ministerstwie Energii. (kru) Archiwum fot. PAP/Paweł Supernak
                                        

            Premier Mateusz Morawiecki powołał w piątek sekretarza stanu w Ministerstwie Energii Michała Kurtykę na stanowisko Pełnomocnika ds. Prezydencji COP 24 - poinformowało ME. Szczyt klimatyczny COP 24 odbędzie się w grudniu 2018 r. w Katowicach.
      
            Konferencje Stron (Conferences of the Parties - COP) to najwyższy organ Ramowej Konwencji Narodów Zjednoczonych w sprawie zmian klimatu (UNFCCC) uprawniony do sprawdzania realizacji jej postanowień.

Jak podkreśliło ME, prezydentem każdego COP zostaje odpowiednio umocowany przedstawiciel rządu. Jego zadaniem jest m.in. organizacja szczytu oraz inicjowanie i wspieranie dialogu pomiędzy światowymi przywódcami w zakresie polityki klimatycznej.

W trakcie szczytu COP24 w Katowicach planowane jest wynegocjowanie Pakietu Implementacyjnego dla Porozumienia Paryskiego, pierwszej w historii międzynarodowej umowy, która zobowiązuje wszystkie państwa świata do działań na rzecz ochrony klimatu oraz ustalenie ram finansowania polityki klimatycznej. Działania podjęte na spotkaniu wyznaczą światową politykę klimatyczno-energetyczną na kolejne lata - zaznaczył resort energii.

Wiceminister Michał Kurtyka w Ministerstwie Energii jest bezpośrednio odpowiedzialny za rozwój technologiczny oraz wprowadzanie innowacji do sektora energii, realizację polityki klimatycznej i energetycznej w sektorze paliwowo-gazowym oraz prowadzenie relacji międzynarodowych z państwami oraz organizacjami międzynarodowymi. M.in. negocjuje zapisy tzw. pakietu zimowego, a także akty prawne regulujące rynek energii elektrycznej w Europie. Reprezentuje Polskę w Międzynarodowej Agencji Energetycznej.

Obowiązki Kurtyki obejmują również nadzorowanie udziału państwa w największych polskich przedsiębiorstwach energetycznych w sektorze naftowym i gazowym, takich jak Orlen, Lotos i PGNiG. Jest twórcą rządowego programu rozwoju elektromobilności. Z ramienia Ministerstwa Energii pełni funkcję Przewodniczącego Komitetu Sterującego Programu Elektromobilności.

ME podkreśliło, że Kurtyka był pomysłodawcą "Planu Rozwoju Elektromobilności", a następnie pilotował tworzenie ustawy o elektromobilności i paliwach alternatywnych, dzięki której te formy transportu mają się dynamicznie rozwijać.