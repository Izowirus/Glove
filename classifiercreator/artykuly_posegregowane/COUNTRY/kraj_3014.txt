Warszawa 12.10.2010 Agencja Bezpieczeństwa Wenętrznego. (soa) Archiwum fot. PAP/Jacek Turczyk
                                        

            ABW zatrzymała w Krakowie sześć osób podejrzanych o oszustwa podatkowe w obrocie paliwami na kwotę ok. 176 mln zł - dowiedziała się PAP. Zatrzymanym przedstawiono zarzuty m.in. udziału w zorganizowanej grupie przestępczej i poświadczenia nieprawdy w fakturach VAT. Do zatrzymań doszło 16 i 22 maja.
      
            "Podejrzani prowadzili firmy, które sprowadzały paliwa ciekłe z zagranicy. Następnie sprzedawano je w kraju, ale nie ujawniano tych transakcji w deklaracjach podatkowych. W konsekwencji doszło do uszczuplenia podatku VAT. Przestępczy proceder wykorzystywał mechanizm tzw. słupów oraz znikających podatników, a część spółek pełniła rolę +buforów+" - powiedział w poniedziałek PAP rzecznik ministra koordynatora służb specjalnych Stanisław Żaryn.

Swoje działania grupa prowadziła od kwietnia do grudnia 2014 roku. Wartość importowanego przez grupę w tym czasie paliwa oszacowano na ponad 760 mln zł; z kolei straty Skarbu Państwa z tytułu uszczuplenia podatku VAT na ok. 176 mln. zł.

Żaryn przekazał też, że zatrzymani usłyszeli zarzuty m.in. udziału w zorganizowanej grupie przestępczej, prania brudnych pieniędzy i poświadczenia nieprawdy w fakturach VAT. Wobec dwóch podejrzanych sąd zastosował areszt tymczasowy. Trzy kolejne osoby zostały objęte policyjnym dozorem i mają zakaz opuszczania kraju.

Rzecznik podkreślił, że sprawa ma charakter rozwojowy i niewykluczone są kolejne zatrzymania.

Śledztwo w tej sprawie prowadzi bydgoski Wydział Zamiejscowy delegatury ABW w Gdańsku, pod nadzorem poznańskiej Prokuratury Regionalnej.