Warszawa, 26.06.2018. Wicepremier, minister nauki i szkolnictwa wyższego Jarosław Gowin. (cat/sko)  Archiwum PAP/Leszek Szymański 
                                        

            Jeżeli jest konieczność, ustawa wprowadzająca szczególne wsparcie dla osób ze znacznym stopniem niepełnosprawności, pod kątem regulacji dotyczących dzieci do 16. roku życia, zostanie znowelizowana bardzo szybko – zapowiedział w poniedziałek wicepremier Jarosław Gowin.
      
            1 lipca weszła w życie ustawa o szczególnych rozwiązaniach wspierających osoby ze znacznym stopniem niepełnosprawności. Dzięki jej przepisom, osoby takie będą mogły skorzystać poza kolejnością ze świadczeń opieki zdrowotnej udzielanych w poradniach specjalistycznych (ambulatoryjnej opiece specjalistycznej), w szpitalach, z usług farmaceutycznych w aptekach i ze świadczeń rehabilitacji leczniczej zgodnie ze wskazaniami medycznymi. Świadczenia rehabilitacji leczniczej, udzielane w ramach umowy z NFZ, będą nielimitowane.

Podczas poniedziałkowego briefingu w Dąbrowie Górniczej wicepremier, minister nauki i szkolnictwa wyższego był pytany m.in. o potrzebę wprowadzenia poprawek do ustawy, aby wsparcie objęło także osoby, które nie ukończyły jeszcze 16. roku życia (uchwalona wiosną ustawa przewiduje gradację niepełnosprawności poprzez określenie jej stopni: lekkiego, umiarkowanego i znacznego; przepisy stanowią, że orzeczenie o stopniu niepełnosprawności wydawane jest dla osób, które ukończyły 16 lat).

"Oczywiście, lepiej jest, żeby prawo było stabilne, ale prawo nie jest Pismem Świętym. Ustawę zawsze można poprawić wtedy, kiedy pojawiają się jakieś nieprzewidziane w toku procesu legislacyjnego usterki. Wydaje mi się, że na skutek takiego, a nie innego brzmienia przepisów tej ustawy nikt nie poniósł straty, natomiast generalnie ta ustawa bardzo dobrze służy osobom niepełnosprawnym" - ocenił wicepremier.

Wobec pytania, jak długo będą musiały czekać na pomoc osoby niepełnosprawne do 16. roku życia, Gowin odpowiedział: "Jeżeli taka jest konieczność, znowelizujemy tę ustawę bardzo szybko".

Zmiany w ustawie wprowadzającej szczególne wsparcie dla osób ze znacznym stopniem niepełnosprawności zapowiedział pod koniec czerwca br. w rozmowie z PAP wiceszef sejmowej komisji zdrowia Tomasz Latos (PiS). Jak mówił, PiS dostrzega potrzebę zapisania regulacji dotyczących dzieci do 16. roku życia. Według Latosa nowelizacja może zostać uchwalone już w lipcu.