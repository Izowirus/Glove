Szefowie MSZ Polski i Niemiec, Jacek Czaputowicz i Heiko Maas, zgodzili się w czasie piątkowych rozmów w Warszawie, że ścisła współpraca polsko-niemiecka jest warunkiem niezbędnym dla przyszłości integracji europejskiej - poinformował resort dyplomacji.
      
            Ministrowie przyjęli również "wspólną deklarację dotyczącą najważniejszych obszarów współpracy polsko-niemieckiej".

Jak podano w komunikacie biura prasowego MSZ, wśród tematów poruszonych podczas spotkania Czaputowicza i Maasa znalazły się także m.in. polityka bezpieczeństwa, Brexit, Wspólne Ramy Finansowe oraz migracja.

"Rozmówcy z satysfakcją odnotowali wznowienie po rocznej przerwie, spowodowanej wyborami w Niemczech, formatu regularnych polsko-niemieckich konsultacji międzyrządowych. Ministrowie byli zgodni, że ścisła współpraca polsko-niemiecka jest warunkiem niezbędnym dla przyszłości integracji europejskiej" - podkreślił resort dyplomacji. W komunikacie przytoczono również uwagę Czaputowicza, który wskazał na wspólne poglądy Polski i Niemiec w kwestiach polityki europejskiej dot. m.in. znaczenia wspólnego rynku, czterech swobód oraz zapewnienia konkurencyjności UE.

Jak poinformowało MSZ, szefowie dyplomacji przyjęli "wspólną deklarację dotyczącą najważniejszych obszarów współpracy polsko-niemieckiej, potwierdzając wolę rozwijania relacji bilateralnych oraz w ramach partnerstwa w UE i NATO, a także w innych formatach, w tym w formacie Trójkąta Weimarskiego".

"Obie strony zobowiązały się ponadto do wzmacniania wielostronnego porządku międzynarodowego opartego na prawie, w szczególności do ścisłej współpracy w czasie wspólnego członkostwa w Radzie Bezpieczeństwa ONZ w 2019 roku oraz na forum ONZ" - czytamy w komunikacie.

Według relacji resortu dyplomacji polski minister spraw zagranicznych przedstawił przy okazji spotkania stanowisko ws. gazociągu Nord Stream 2, podkreślając znaczenie dywersyfikacji źródeł dostaw gazu do UE. Czaputowicz zaapelował ponadto o "pożądane wypełnienie uzgodnionych na forum NATO kryteriów wydatków obronnych w celu poprawienia wyposażenia i wyszkolenia naszych wojsk", co - jak zaznaczył polityk - leży w naszym wspólnym interesie.

Jak podało biuro prasowe MSZ, w dyskusji dot. stosunków dwustronnych Czaputowicz wyraził "zadowolenie z otwartości strony niemieckiej na ideę dialogu ekspertów obu krajów w sprawie reparacji i odszkodowań" oraz "zachęcił do kontynuacji takich debat".

Szef dyplomacji oświadczył ponadto, że Polsce zależy na "podniesieniu wiedzy w Niemczech na temat polskiego męczeństwa w czasach II wojny światowej". Wyraził jednocześnie gotowość włączenia się przez nasz kraj w "działania upamiętniające polskie ofiary, a także programy edukacyjne skierowane do młodego pokolenia" oraz poinformował o planowanych działaniach strony polskiej w związku z przypadającą w 2019 roku 80. rocznicą wybuchu wojny.

Jak poinformował resort dyplomacji, Czaputowicz otrzymał od niemieckiego ministra zaproszenie do Berlina, by tam jeszcze w bieżącym roku kontynuować rozmowy.