W 2008 r. sytuacja finansów publicznych wydawała się bardzo stabilna, nie wskazywano, że cokolwiek złego dzieje się z podatkami - powiedziała w środę przed komisją śledczą ds. VAT była wiceminister finansów Katarzyna Zajdel-Kurowska.
      
            Przekonywała, że w 2008 r. nie było jeszcze problemu spadku dochodów z poszczególnych podatków, a w 2007 r. i 2008 r. mieliśmy przyrost przychodów budżetowych.

Zeznająca jako ostatni w tym roku świadek przed komisją śledczą ds. VAT Katarzyna Zajdel-Kurowska, która obecnie jest przedstawicielem Polski w Banku Światowym, pełniła funkcję wiceministra finansów w latach 2007-2009, gdy resortem finansów kierowali Zyta Gilowska i Jan Vincent-Rostowski.

Przez szefa komisji Marcina Horałę (PiS) była pytana, czy podczas jej pracy w MF na posiedzeniach kierownictwa pojawiał się problem dochodów podatkowych oraz związanych z tym zmian prawnych.

Świadek zaznaczyła, że temat dochodów podatkowych na pewno się pojawiał, bo "rolą ministra finansów jest zwiększanie przychodów budżetu państwa". Szczegółów jednak nie pamięta, bo nie była to dziedzina, którą nadzorowała, a "na kierownictwa nie omawia się szczegółów technicznych".

Przypomniała, że w ostatnich miesiącach jej urzędowania resort finansów borykał się z jednym z największych kryzysów finansowych i wtedy jej rolą było koncentrowanie się na stabilności rynków finansowych.

Poza tym - dodała - w roku 2008 jeszcze problemu spadku dochodów z poszczególnych podatków nie było, prognozowano nawet wzrost dochodów z podatków pośrednich. Dopiero w następnym 2009 r. te prognozy, m.in. z powodu kryzysu, musiały być zrewidowane. "W 2007 i 2008 mieliśmy wzrost przychodów budżetowych i obniżenie deficytu budżetowego" - przekonywała Zajdel-Kurowska.

Zajdel-Kurowska odwołała się do raportu Międzynarodowego Funduszu Walutowego z 2008 r.

Także pojęcie karuzela podatkowa pojawiło się później. "Nie przypominam sobie, aby takie stwierdzenie jakoś często padało" - mówiła. "W roku 2008 nie było to problemem systemowym, który mógłby wzbudzać niepokój" - dodała.

Zajdel-Kurowska przyznawała także, że jest kilka elementów, które wpływają na to, co jest zaksięgowane jako przychody budżetu z VAT. To np. inflacja lub nawet zmiany cen poszczególnych towarów, a także optymalizacja podatkowa, czyli mechanizmy na granicy prawa, albo nawet przestępcze. Wszystko to powoduje, że tzw. efektywna stawka podatkowa jest niższa od prognozy. Przekonywała, że w okresie, gdy była wiceministrem finansów, wskaźnik efektywnej stawki podatkowej raczej nie ulegał poważnym zmianom.

Świadek pytana była o rolę departamentu polityki finansowej i analiz. Wskazała, że w związku z tym, iż podatki pośrednie i bezpośrednie są głównymi składowymi przychodów budżetu, "to trudno, żeby ten departament się tym nie zajmował". Wyjaśniła, że departament oceniał też scenariusze czy skutki różnych rozwiązań podatkowych. "Jeżeli była dyskusja na szczeblu rządowym (...), to ten departament był odpowiedzialny za przygotowanie analiz (...) od strony makroekonomicznej i planistycznej" - powiedziała.

Odwołała się do raportu Międzynarodowego Funduszu Walutowego z 2008 r., który wówczas - konserwatywnie - oczekiwał wzrostu dochodów budżetu państwa w tym roku o 2 pkt proc. PKB. "Oczywiście, szacowano też wzrost wydatków budżetowych o kwotę 2,9 proc. PKB i że deficyt budżetu państwa zwiększy się z 1,5 proc. PKB do 2,3 proc. PKB. Wciąż wydawało się, że to jest bardzo stabilna sytuacja (...). Natomiast na pewno nie wskazywano, że cokolwiek złego dzieje się z podatkami" - powiedziała Zajdel-Kurowska. Dlatego - jak poinformowała - w 2008 r. departament ten nie przygotowywał jakiś szczegółowych analiz dotyczących spadku "tych miesięcznych wskaźników".

"Nie pamiętam, aby mój departament długu publicznego brał udział w pracach na projektami ustaw o VAT"

Świadek mówiła, że na przestrzeni poprzedniej dekady głównym problemem, jeżeli chodzi o finanse publiczne, była kontrola wydatków. "I skupiał minister finansów swoją uwagę na kontroli wydatków, ponieważ wydatki są zapisane w ustawie budżetowej, a dochody są szacowane. To jest trudne dlatego, że na rok do przodu planujemy przychody budżetu państwa, a wpisujemy na sztywno do ustawy budżetowej wydatki" - tłumaczyła była wiceminister.

Błażej Parda (Kukiz'15) pytał o to, czy Zajdel-Kurowska lub nadzorowane przez nią departamenty zawierały umowy z firmami doradczymi z tzw. wielkiej czwórki. "Nie przypominam sobie, żebym takie umowy podpisywała" - odparła Zajdel-Kurowska.

Była wiceminister pytana była także o to, czy w 2008 r. były propozycje podwyżki VAT do 23 proc. "Nie pamiętam, czy w tym okresie mówiło się o wzroście podatków, czy nie padały tego typu propozycje. Raczej przypominam sobie odwrotną sytuację; mówiło się o obniżeniu podatków, podatku 15-proc., podatku liniowym, były takie hasła" - powiedziała. Dodała, że były to hasła "w telewizji".

Andrzej Matusiewcz (PiS) pytał o okoliczności powstania nowelizacji ustaw o VAT oraz o akcyzie w 2008 r. "Nie pamiętam, aby mój departament długu publicznego brał udział w pracach na projektami ustaw o VAT czy akcyzie" - powiedziała Zajdel-Kurowska.

Z kolei Mirosław Pampuch (Nowoczesna) pytał, czy kwestia tzw. 30-proc. sankcji VAT pojawiała się na posiedzeniach kierownictwa resortu. Świadek przyznała, że słyszała z prac komisji o tym elemencie, ale nie przypominała sobie zaangażowania w prace nad tym rozwiązaniem, gdy była wiceministrem. "Nie przypominam sobie, abyśmy nad tym rozwiązaniem debatowali" - powiedziała.

"Nie chcę oceniać pracy pani minister Chojny-Duch"

Zajdel-Kurowska nie pamiętała też, jakie stanowisko w tej sprawie zajmowała wiceminister finansów Elżbieta Chojna-Duch, choć przyznała, że Chojna-Duch brała aktywny udział w pracach nad tą ustawą. "Jeżeli dzieliła się spostrzeżeniami, to wobec ministra Rostowskiego" - powiedziała.

Poseł Zbigniew Konwiński (PO-KO) pokazał Zajdel-Kurowskiej pismo kierowane "do jednej z podsekretarz stanu". Jest to - jak wyjaśnił - projekt nowelizacji ustawy o podatku od towarów i usług z czerwca 2008 r. "z uprzejmą prośbą o akceptację". "Na dole jest podpis podsekretarz stanu, do której było adresowane i słowo +akceptuję+. Czy można z tego wywnioskować, że sprzeciwiała się tym rozwiązaniom (zawartym w projekcie ustawy - PAP), które zostały przedstawione? Czy to mógł być wyraz sprzeciwu" - dopytywał.

Zajdel-Kurowska podkreśliła, że na dokumencie nie znajduje się jej podpis, tylko Elżbiety Chojny-Duch. "Nie chcę oceniać pracy pani minister Chojny-Duch. Gdybym na tego typu piśmie ja złożyła swój podpis i napisałabym +akceptuję+, to oznaczało by to moją akceptacje rozwiązań i zgodę na dalsze procedowanie nad dokumentem" - powiedziała.

Małgorzata Janowska (PiS) zapytała, co świadek zrobiłaby w sytuacji, gdyby mimo niezgody na proponowane rozwiązania, ktoś wywierał na nią "odgórne naciski". "Gdybym się nie zgadzała, na pewno próbowałabym rozstrzygnąć kwestie sporne (...), skonsultowałabym to z moim przełożonym ( ...), z odpowiednimi departamentami. Gdybym miała podpisać się pod aktem prawnym, którego nie akceptuję - przypuszczam - podałabym się do dymisji" - zadeklarowała.

Kilkoro posłów, m.in. Genowefa Tokarska (PSL-UED) pytała o stosunki świadek z ministrem Rostowskim. "Mogę powiedzieć, że bardzo ładnie się zachowywał, nigdy nie odebrał mi głosu, w ramach moich kompetencji pozwalał mi na wyrażanie swoich opinii" - powiedziała Zajdel-Kurowska. "Bardzo dobrze współpracowało mi się merytorycznie, nie przypominam sobie jakiś spornych kwestii z panem ministrem, oceniam tę współpracę bardzo profesjonalnie, podobnie jak z panią minister (Zytą - PAP) Gilowską" - podkreśliła.