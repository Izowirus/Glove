Kandydat PO i Nowoczesnej na prezydenta Warszawy Rafał Trzaskowski wezwał w sobotę swoich kontrkandydatów do debaty przed pierwszą turą wyborów. Otwartość do rozmowy deklarują m.in. Jan Śpiewak, Jacek Wojciechowicz, Andrzej Rozenek oraz rzecznik sztabu Partyka Jakiego Jacek Ozdoba.
      
            Trzaskowski podkreślił na sobotniej konferencji prasowej w pobliżu Sejmu, że wszyscy kandydaci na prezydenta Warszawy zostali już oficjalnie zarejestrowaniu i "nadszedł czas, żeby wezwać wszystkich kontrkandydatów do debaty".

"Wzywam wszystkich kontrkandydatów do debaty, w przyszłym tygodniu, na początku tygodnia mój sztab skontaktuje się ze wszystkimi sztabami kandydatów i ustalone zostaną zasady debaty ogólnej na neutralnym gruncie" - powiedział kandydat Koalicji Obywatelskiej na prezydenta stolicy.

Rzecznik sztabu wyborczego kandydata Zjednoczonej Prawicy Patryka Jakiego, Jacek Ozdoba pytany przez PAP, czy Jaki przyjdzie na debatę, odpowiedział: "oczywiście, że tak, pan minister pierwszy mówił o tym, że chce debaty".

Zainteresowanie debatą wyrazili też w rozmowie z PAP: były wiceprezydent stolicy Jacek Wojciechowicz oraz Andrzej Rozenek (SLD).

Z kolei lider porozumienia Wygra Warszawa Jan Śpiewak powiedział, że do tej pory Trzaskowski nie pojawił się na żadnej debacie, w tym organizowanej przez Warszawskie Stowarzyszenie Lokatorów, ale jego komitet na pewno rozważy propozycję debaty. "Jestem otwarty i będę zawsze gotowy na merytoryczną i programową debatę o Warszawie i wyzwaniach stojących przed naszym miastem" - powiedział PAP Śpiewak.

Trzaskowski podkreślił, że na debatę zostaną zaproszone wszystkie media, stowarzyszenie, które były zainteresowane przeprowadzeniem debat, a także uczelnie.

Dodał, że debata miałaby dotyczyć wszystkich tematów, "które są dla warszawiaków bardzo istotne". "Na pewno będziemy rozmawiali o kwestiach społecznych, o kwestiach inwestycji, komunikacji miejskiej, również o kwestiach sportu" - wyjaśnił.

Podkreślił, że wszystkie szczegóły zostaną uzgodnione w przyszłym tygodniu. "Mam nadzieję, że ze wszystkimi kontrkandydatami uda mi się spotkać w najbliższym czasie na debacie wyborczej" - powiedział Trzaskowski.

Nie podał planowanej daty debaty, podkreślił, że liczy na to, że sztaby wyznaczą taki termin i miejsce, które będą "pasowały" wszystkim.

"Mówimy oczywiście o debacie przed pierwszą turą, natomiast spodziewam się, że w drugiej turze oczywiście też odbędzie się debata pomiędzy dwoma kandydatami, którzy w tej drugiej turze będą, a więc prawdopodobnie mną i kimś, kto do tej drugiej tury wejdzie" - dodał Trzaskowski.

Zaznaczył, że po konferencji - jako rodzic, a nie polityk - udaje się na demonstrację nauczycieli i rodziców w związku z "deformą edukacji" dokonaną przez PiS. Podkreślił, że edukacja jest jedną z najważniejszych spraw w Warszawie.