Warszawa, 25.05.2018. Prezydent RP Andrzej Duda (L) podczas uroczystości wręczenia odznaczeń państwowych przedstawicielom samorządu podczas uroczystości w Pałacu Prezydenckim, 25 bm. w ramach obchodów Dnia Samorządu Terytorialnego. (cat)
PAP/Jacek Turczyk PAP © 2018 / Jacek Turczyk
                                        

            Służba społeczeństwu to istota samorządu; jego odrodzenie było jedną z najlepszych rzeczy, jakie wydarzyły się po 1989 roku - powiedział w piątek prezydent Andrzej Duda, który tego dnia wręczył odznaczenia państwowe kilkudziesięciu przedstawicielom samorządu.
      
            Podczas uroczystości zorganizowanej w ogrodach Pałacu Prezydenckiego w związku z obchodzonym 27 maja Dniem Samorządu Terytorialnego odznaczenia za zasługi w działalności na rzecz samorządu otrzymało 31 osób, z czego 10 zostało uhonorowanych Krzyżem Kawalerskim Orderu Odrodzenia Polski, a cztery - Złotym Krzyżem Zasługi.

Prezydent pogratulował odznaczonym i podziękował za ich pracę. "Prawdziwym podmiotem służby ludzi, którzy są samorządowcami, są ich współobywatele, współmieszkańcy tego obszaru. To jest właśnie istota: służba społeczeństwu" - mówił Duda.

Nawiązał także do nadchodzących, jesiennych wyborów samorządowych. "Ci z państwa, którzy zdecydują się wziąć udział w tych wyborach, po raz kolejny będą deklarowali swoją gotowość do służby przez okres następnej kadencji swoim współmieszkańcom (...); bardzo państwu za tę służbę dziękuję" - podkreślił prezydent.

Jak mówił, do tej służby trzeba mieć nie tylko powołanie, ale też odwagę. "To jest bardzo poważne wyzwanie, związane z wieloma trudnościami, wyzwanie, które może się nie udać" - zwrócił uwagę Duda. W takiej sytuacji - wskazał - samorządowcy ponoszą zarówno odpowiedzialność społeczną, jak i osobistą, zwłaszcza w mniejszych ośrodkach, w których "każdy każdego zna".

Prezydent ocenił, że odbudowa w okresie zmian ustrojowych samorządu terytorialnego to "jedna z lepszych rzeczy, jakie wydarzyły się po 1989 roku". "To było oddanie istotnej części spraw publicznych, tych bliskich zwykłemu człowiekowi, w ręce społeczne w bardzo silnym tego słowa rozumieniu. Tak się stało i tak się dzieje, i to bardzo dobrze, że władza sprawowana jest na szczeblu lokalnym i na szczeblu regionalnym, władza niezależna od tej, która realizowana jest jako władza centralna" - mówił.

Duda zaznaczył przy tym, że Polska doświadcza odbudowanej samorządności nie tak długo, jak państwa zachodniej Europy. "Można powiedzieć, że my dopiero budujemy nasz system samorządu terytorialnego" - stwierdził.

"On już jest, jest - można powiedzieć - okrzepły, ale czy jest doskonały? Oczywiście nie jest doskonały i dlatego bardzo dziękuję, że tutaj, w ramach Kancelarii Prezydenta jest zespół złożony przede wszystkim z przedstawicieli jednostek samorządu terytorialnego i przedstawicieli zrzeszeń JST, który dyskutuje nad prawem samorządu terytorialnego w tej postaci, w której ono jest i wskazuje te problemy, które są, a które mogą być rozwiązane poprzez zmiany prawne o charakterze systemowym" - mówił prezydent. Zmiany takie - jak zaznaczył - są wypracowywane także przy udziale strony rządowej.

Prezydent zwrócił się w tym kontekście do samorządowców z prośbą o refleksję dotyczącą kwestii zmiany konstytucji, prosząc o włączenie się w jego inicjatywę referendum konsultacyjnego. "Podjąłem rok temu temat konstytucji Rzeczypospolitej. Ambitnie, bo podjąłem temat, mówiąc, że Polsce potrzebna jest po 28 latach (...) nowa konstytucja, a na pewno potrzebna jest debata nad tym, co do tej pory. Potrzebna jest dyskusja i refleksja. O tę refleksję państwa proszę - i z poziomu ogólnopaństwowego, ale także właśnie tego, który państwa najbardziej dotyczy i który najlepiej znacie - poziomu jednostek samorządu terytorialnego, tej części ustrojowej naszej Rzeczypospolitej" - powiedział Duda.

"Co można byłoby poprawić, jakie zagadnienia dotyczące samorządu powinny znaleźć się w polskiej konstytucji, co powinno być w niej zagwarantowane, a co powinno być w niej otwarte, co powinno być zapisane expressis verbis, a co można zostawić do regulacji niższej?" - pytał prezydent.

Przekonywał zarazem, że świat się zmienia i trzeba się do niego dostosować tak, "żebyśmy nie działali na skostniałych, przestarzałych strukturach".

"Chcemy budować nowoczesne państwo, dlatego proszę o wsparcie w tym zakresie, bo ja mam tę wielką ambicję: chciałbym, żeby Polska była właśnie nowoczesnym państwem, żeby miała nowoczesne rozwiązania ustrojowe, żeby miała dobre rozwiązania ustrojowe, żeby to były elementy, które są sprawdzone, które są wypróbowane, co do których możemy mieć pewność, że przy dobrej woli powinny dobrze funkcjonować" - mówił Duda.

Prezydent wyraził nadzieję, że prace nad zmianą konstytucji doprowadzą "do jeszcze lepszej Polski, w znaczeniu sprawności jej działania, sprawności funkcjonowania władz Rzeczypospolitej, poczynając od szczebla centralnego, a skończywszy na władzy realizowanej przez sołtysów".

Dzień Samorządu Terytorialnego został ustanowiony przez Sejm w 2000 roku dla upamiętnienia pierwszych wyborów samorządowych w 1990 roku i w rocznicę 10-lecia odrodzenia polskiego samorządu terytorialnego.