Mam nadzieję, że po wyborach zaczniemy zasypywać podziały między Polakami – mówił w czwartek w Sandomierzu (Świętokrzyskie) wicepremier Jarosław  Gowin.Te podziały są na pewno zbyt głębokie – dodał.
      
            Gowin podczas konferencji prasowej, która odbyła się na sandomierskim Rynku ocenił, że kończąca się kampania wyborcza „wbrew temu co się powszechnie uważa, była dosyć spokojna.

„Naprawdę odwiedziłem wszystkie rejony Polski, w wielu byłem parokrotnie. W piątek zamykam kampanię kolejną wizytą w Olsztynie. Mam nadzieję, że w miarę spokojny przebieg tej kampanii jest zapowiedzią, że po wyborach zaczniemy zasypywać podziały między Polakami. Dlatego, że te podziały są na pewno zbyt głębokie” – stwierdził wicepremier.

„Zależy, w których miejscach” – odpowiedział szef ugrupowania Porozumienie, pytany przez PAP, czy to była merytoryczna kampania.

„Wydaję mi się, że wybory samorządowe są zaproszeniem do tego, żeby rozmawiać o konkretach. Bo w samorządach rozstrzyga się, nie jakieś wielkie batalie ideologiczne czy polityczne, tylko rozstrzyga się o konkretach. Czy tutaj w Sandomierzu są dobrze prowadzone szkoły, czy są perspektywy rozwojowe dla mieszkańców? Czy powstają nowe miejsca pracy?” – mówił Gowin.

Dodał, że „ma wrażenie, iż generalnie rzecz biorąc kampanie samorządowe są dużo bardziej merytoryczne, niż kampanie ogólnopolskie”.

"Chcę też powiedzieć, że bardzo wielu kandydatów Zjednoczonej Prawicy, w tym Patryk Jaki w Warszawie, Małgorzata Wassermann w Krakowie i wielu innych, przedstawiło bardzo konkretne programy w jaki sposób rozwijać te nasze małe polskie ojczyzny i w jaki sposób rozwój polskich miast, polskich wsi ma przełożyć się na kolejną fazę takiego cywilizacyjnego skoku Polski do przodu” – zaznaczył minister nauki i szkolnictwa wyższego, który był też pytany przez PAP – jaki wynik Zjednoczonej Prawicy w wyborach samorządowych uznałby za sukces.

„W polityce trzeba być realistą. W dużych miastach sukcesem naszych kandydatów będzie wejście do drugiej tury i to cel, jaki na razie przed nimi stawiamy. Natomiast jeśli chodzi o sejmiki wojewódzkie, celem jest uzyskanie najlepszego wyniku w większości województw, a samodzielne rządzenie w trzech, czterech" – odpowiedział Gowin, który podczas spotkania udzielił poparcia kandydatom Zjednoczonej Prawicy w wyborach na wójtów gmin i do sejmiku województwa świętokrzyskiego z powiatów sandomierskiego, staszowskiego i opatowskiego.

Wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.