Decyzją prezesa PiS Jarosława Kaczyńskiego, Małgorzata Belska została zawieszona w prawach członka PiS – Decyzją prezesa PiS Jarosława Kaczyńskiego Małgorzata Belska została zawieszona w prawach członka PiS – poinformował w środę na Twitterze przewodniczący Komitetu Wykonawczego PiS Krzysztof Sobolewski.
      
            W miniony czwartek Małgorzata Belska zarejestrowała swój komitet wyborczy i będzie się ubiegała o fotel prezydenta Nowego Sącza. PiS poparł jednak w zbliżających się wyborach kandydaturę Iwony Mularczyk.

Belska pełniła funkcję sekretarza miejskich struktur PiS w Nowym Sączu.

Belska jest już siódmym kandydatem na prezydenta Nowego Sącza. W najbliższych wyborach zmierzy się z popieraną przez PiS Iwoną Mularczyk, żoną posła Arkadiusza Mularczyka. Swoją kandydaturę zgłosił także popierany przez obecnego prezydenta Nowego Sącza Ryszarda Nowaka, Krzysztof Głuc. Z ramienia Platformy Obywatelskiej w wyborach o fotel prezydenta Nowego Sącza startuje Leszek Zegzda. Kandydują także Rafał Skąpski z SLD, Ludomir Handzel reprezentujący Koalicję Nowosądecką i zastępca prezydenta Nowego Sącza Jerzy Gwiżdż.

Kandydaturę Iwony Mularczyk zarekomendowała w miniony piątek wicepremier Beata Szydło. Jak przekonywała, Nowy Sącz "zasługuje na dobrą gospodynię, na to, by w kolejnych latach mieć szansę rozwoju". Kandydatka PiS przedstawiła wtedy swój program zakładający m.in. inwestycje w obiekty sportowe oraz rozwój miejskich żłobków i przedszkoli.