Sieradz, 21.04.2018. Spotkania polityków PiS z mieszkańcami. Szef komitetu stałego Rady Ministrów Jacek Sasin podczas spotkania w Sieradzu, 21 bm. (gm/awol)  Archiwum PAP/Grzegorz Michałowski 
                                        

            Projekt ustawy ws. wsparcia osób niepełnosprawnych można spróbować przygotować na najbliższe posiedzenie Sejmu na początku maja; muszą to poprzedzić konsultacje społeczne i międzyresortowe - ocenił w poniedziałek szef Komitetu Stałego Rady Ministrów Jacek Sasin.
      
            W piątek z protestującymi w Sejmie od środy rodzicami osób niepełnosprawnych i ich podopiecznymi spotkał się prezydent Andrzej Duda, a później premier Mateusz Morawiecki i minister rodziny i pracy Elżbieta Rafalska. Minister spotkała się z rodzicami osób niepełnosprawnych także w niedzielę wieczorem.

Szef rządu zapowiedział utworzenie specjalnego funduszu wsparcia osób niepełnosprawnych. Złożyłaby się na niego danina, pochodząca od osób najlepiej zarabiających. Premier zadeklarował ponadto, że rząd postara się, by jak najszybciej doprowadzić do wyrównania wysokości renty socjalnej z najniższą rentą ZUS z tytułu całkowitej niezdolności do pracy.

Sasin, pytany w TVN24, czy w celu uchwalenia nowych przepisów będzie zwołane nadzwyczajne posiedzenie Sejmu odparł, że "nie widzi takiej potrzeby". Ocenił, że przygotowanie projektu ustawy ws. niepełnosprawnych wymaga czasu m.in. na przeprowadzenie konsultacji społecznych i międzyresortowych. "W państwie demokratycznym nic się nie dzieje od tego, że nawet tak ważne osoby jak premier czy prezydent coś powiedzą; trzeba jeszcze te słowa przekuć w odpowiednie regulacje. (...) Radykalne działania z dnia na dzień nie są możliwe" - podkreślił minister.

Przypomniał, że najbliższe planowane posiedzenie Sejmu odbędzie się w dniach 8-11 maja. "To jest taki czas, kiedy rzeczywiście można spróbować przygotować projekt ustawy" - zaznaczył Sasin.

Dopytywany kiedy rząd przedstawi szczegóły dotyczące nowego podatku, Sasin odparł, że zostaną one przedstawione "bez zbędnej zwłoki". Podkreślił, że jego założenia są dopiero opracowywane, ale jednym z głównych założeń jest to, by objął on "bardzo niewielką grupę osób".