Warszawa, 16.05.2018. Minister sprawiedliwości, prokurator generalny Zbigniew Ziobro podczas konferencji prasowej "Rozstrzygnięcie Sądu Najwyższego w sprawie Tomasza Komendy", 16 bm. w Warszawie. SN uniewinnił Komendę uchylając wcześniejszy prawomocny wyrok 25 lat więzienia za zabójstwo i zgwałcenie 15-latki. (mr)  PAP/Jakub Kamiński
                                        

            Nie ma równych i równiejszych, fakt pełnienia wysokiej funkcji w policji nie może oznaczać stosowania taryfy ulgowej - tak minister sprawiedliwości-prokurator generalny Zbigniew Ziobro skomentował informację o zatrzymaniu przez CBA b. Komendanta Głównego Policji Zbigniewa M.
      
            W środę gdańscy agenci CBA zatrzymali b. Komendanta Głównego Policji Zbigniewa M. oraz dwóch b. dyrektorów delegatur CBA z Łodzi i Poznania - poinformowało CBA. Zatrzymani usłyszą zarzuty dotyczące m.in. ujawniania informacji z prowadzonych postępowań karnych oraz na temat planowanych czynności.

Ziobro w środę na konferencji prasowej był pytany, czy zarzuty wobec zatrzymanych są aż tak poważne, że trzeba było ich zatrzymywać rano. "Jeśli chodzi o zarzuty stawiane panu generałowi, to ich natura była tego rodzaju i osoby, które były objęte tymi zarzutami, pełniły takie role i funkcje zawodowe wcześniej, że prokuratorzy (...) uważali, że zachodzi niebezpieczeństwo matactwa i kontaktu pomiędzy tymi osobami i ustalania wspólnej wersji wydarzeń - jeżeli doszłoby do skierowania zawiadomienia" - mówił Ziobro.

Jak dodał, decyzję ws. zatrzymania podejmowali "referenci i prokuratorzy prowadzący tę sprawę oraz funkcjonariusze CBA".

"Czasami państwo informujecie, że są zatrzymywani strażnicy miejscy, zwykli policjanci, dla mnie tu nie ma równych i równiejszych. Fakt, że ktoś pełnił wysoką funkcję w policji, nie może oznaczać gwarancji, że będzie wobec niego stosowana taryfa ulgowa" - oświadczył Ziobro.

Jeżeli chodzi o czynności związane z zatrzymaniem Zbigniewa M., Ziobro powiedział, że na te pytania powinno odpowiadać CBA, a nie prokuratura. "Polskie prawo mówi, że o tym, w jaki sposób, o której godzinie i kiedy jest realizowana czynność zatrzymania, decyduje służba wykonująca tę czynność, nie prokurator. To nie jest kompetencja prokuratury, to kompetencja tych, którzy są odpowiedzialni za bezpieczne i skuteczne przeprowadzenie tych czynności" - wskazywał minister.



W przesłanym PAP w środę komunikacie Prokuratura Krajowa poinformowała, że zatrzymań b. Komendanta Głównego Policji Zbigniewa M. oraz dwóch byłych dyrektorów delegatur CBA w Poznaniu - Krzysztofa A. i Łodzi - Jacka L. dokonano na polecenie Podkarpackiego Wydziału Zamiejscowego Departamentu ds. Przestępczości Zorganizowanej i Korupcji Prokuratury Krajowej w Rzeszowie.

Prokuratura Krajowa podała, że zatrzymanym zostaną przedstawione zarzuty dotyczące m.in. ujawniania informacji z prowadzonych postępowań karnych oraz na temat planowanych dopiero czynności operacyjno-rozpoznawczych, co naraziło na szkodę interes publiczny oraz interes prowadzonych postępowań karnych.

Zbigniew Maj zrezygnował ze stanowiska Komendanta Głównego Policji 11 lutego 2016 roku, po dwóch miesiącach od powołania. Tłumaczył swoją decyzję tym, że byli pracownicy Biura Spraw Wewnętrznych KGP przygotowali wobec niego prowokację.

W mediach pojawiły się wówczas informacje, że chodzi o wydarzenia sprzed kilkunastu lat, kiedy Maj pracował w Kaliszu. Były informator policji miał go szantażować; sugerował, że Maj przyjął od niego pięć butelek alkoholu, a także pożyczył 10 tys. zł, których nie oddał.