Sytuacja Polaków w Wielkiej Brytanii stanowi kluczowy aspekt rozmów przedstawicieli polskiego rządu z brytyjską premier Theresą May; ważne jest też utrzymanie swobody wymiany handlowej - napisał w czwartek premier Mateusz Morawiecki na Twitterze.

      
            "Sytuacja Polaków w Wielkiej Brytanii to kluczowy aspekt rozmów z premier Theresą May. Naszym celem jest też utrzymanie swobody wymiany handlowej, tak istotnej dla polskich firm" - napisał Morawiecki. Wyraził przekonanie, że "brytyjski parlament podejmie taką decyzję, która będzie korzystna dla wszystkich stron".

Szef polskiego rządu w czwartek rano przybył do Londynu, gdzie wraz z May poprowadzi polsko-brytyjskie konsultacje międzyrządowe. Towarzyszą mu ministrowie: spraw zagranicznych Jacek Czaputowicz, spraw wewnętrznych i administracji Joachim Brudziński, obrony narodowej Mariusz Błaszczak, przedsiębiorczości i technologii Jadwiga Emilewicz oraz wiceminister finansów Piotr Nowak. 

Wśród najważniejszych tematów rozmów mają znaleźć się: planowane wyjście Wielkiej Brytanii z Unii Europejskiej, prawa milionowej społeczności polskiej w tym kraju oraz przyszła współpraca w zakresie polityki obronnej i bezpieczeństwa, zwłaszcza w ramach NATO, a także współpraca gospodarczej.

Poprzednie polsko-brytyjskie konsultacje międzyrządowe odbyły się w grudniu zeszłego roku w Warszawie.

Wielka Brytania powinna opuścić UE 29 marca 2019 roku, ale mniejszościowy rząd May nie ma większości parlamentarnej niezbędnej do przyjęcia wynegocjowanej ze stroną unijną umowy w tej sprawie. 

Zatwierdzenie tego porozumienia przez Izbę Gmin jest kluczowe dla uporządkowanego wyjścia Wielkiej Brytanii z UE. Bezumowny Brexit przewiduje, że handel między stronami będzie odbywał się na ogólnych warunkach WTO. Zdaniem ekspertów taki scenariusz zaszkodziłby gospodarkom obu stron; w przypadku Polski szczególnie narażone byłyby wówczas m.in. branże: transportowa, produkcji żywności i motoryzacyjna.