11 listopada w ramach akcji "Niepodległa do hymnu!" Polacy o godz. 12 odśpiewali hymn Polski. W centralnym miejscu akcji - przed Grobem Nieznanego Żołnierza w Warszawie - uczestniczył m.in. prezydent Andrzej Duda wraz z małżonką Agatą Kornhauser-Dudą.
      
            Polski hymn wybrzmiał w ponad 600 miejscach w Polsce i na świecie. "Mazurek Dąbrowskiego" śpiewany był m.in. w Stanach Zjednoczonych, Australii, Korei Południowej, Japonii, Meksyku, Peru, Indonezji, Nowej Zelandii, a także w wielu miejscach w Polsce m.in. - na Śnieżce, jeziorze Dywickim, w Rzeszowie, Malborku, Inowrocławiu, Darłowie.

Mazurka zagrały zespoły polskich teatrów, oper, filharmonii oraz orkiestry straży pożarnej, wojska, policji.

W Warszawie o godzinie 12 na pl. Zamkowym zgromadziło się wiele osób z biało-czerwonymi flagami oraz opaskami na ramionach. Gdy dzwony wybiły południe trębacz zaintonował Mazurek Dąbrowskiego. Kilkaset osób w różnym wieku zaśpiewało razem cztery zwrotki hymnu Polski. Przy Zamku Królewskim stała instalacja przedstawiająca napis: Warszawa, Stolica Wolności 1918-2018.

Na krakowskim Rynku Głównym tłumy, w tym rodziny z dziećmi oraz turyści, zebrały się, by wspólnie zaśpiewać polski hymn. Zebrani trzymali w rękach biało-czerwone, mieli również wpięte biało-czerwone kotyliony.

W samo południe z wieży Bazyliki Mariackiej zamiast hejnału zabrzmiał hymn, zapowiadając kolejne stulecie niepodległości. Cztery zwrotki hymnu zagrali na trąbkach ogniomistrz Łukasz Włodarczyk i starszy strażak Jarosław Stelmach. Wspólny śpiew zakończył się gromkimi brawami.

Mazurek Dąbrowskiego zaśpiewano także na wzgórzu wawelskim, gdzie wcześniej - w katedrze wawelskiej - odprawiona została msza święta za ojczyznę, pod przewodnictwem metropolity krakowskiego abp. Marka Jędraszewskiego.

Hymn o godz. 12 zaśpiewano też w wielu miejscach na świecie, we Włoszech np. Polacy zebrani w kościele pw. św. Stanisława w Rzymie. Organizatorem byli duszpasterstwo Polaków we Włoszech wraz z działaczami polonijnymi. W Czechach hymn odśpiewano w kościele pod wezwaniem św. Jana Pawła II polskiej parafii w Pradze. Podobnie było podczas uroczystej mszy świętej w najstarszym sanktuarium maryjnym "Marianka|" pod Bratysławą - w kościele pod wezwaniem Narodzenia Najświętszej Marii Panny.