Rośnie liczba miejsc opieki nad małym dzieckiem; w 2015 r. wynosiła 84 tys., na koniec 2018 r. szacuje się, że będzie tych miejsc ok. 143 tys. - poinformowała w środę minister rodziny, pracy i polityki społecznej Elżbieta Rafalska.
      
            Rafalska wyjaśniała, że więcej miejsc opieki spowodowane jest m.in. zwiększeniem środków na program "Maluch plus". Jak zaznaczyła, podstawowym celem uruchomienia programu jest "stworzenie dobrego, przyjaznego dla samorządów prawa", które sprzyja rozwojowi instytucji opieki nad małym dzieckiem oraz stworzenie "bezpiecznej, profesjonalnej, o wysokiej jakości opieki nad dzieckiem".

Rafalska poinformowała, że w 2015 r. liczba miejsc opieki nad małym dzieckiem wynosiła 84 tys., a na koniec 2018 r. ma być ich 143 tys. Powiedziała, że choć siatka miejsc opieki nad małym dzieckiem znacząco się poprawiła od 2015 r., to wciąż tych miejsc jest za mało - zwłaszcza na Wschodzie Polski. "Także Polska centralna, z wyjątkiem woj. mazowieckiego, wygląda bardzo skromnie, bardzo ubogo" - oceniła.

Według Rafalskiej, liczba instytucji opieki w 2015 r. wynosiła 2 tys. 990, podczas gdy w 2018 r. planowana liczba to 5 tys. 215. "Wyraźnie widać, że ta dostępność jednak poprawia się i to jest ta dynamiczna zmiana, która nastąpiła w roku 2016, 2017 i jest kontynuowana w 2018 r." - powiedziała Rafalska.

MRPiPS poinformowało, że w okresie 2015-2018 wzrosła także liczba gmin posiadających na swoim terenie instytucje opieki nad dziećmi w wieku do lat 3 z 640 w 2015 r. do 969 na koniec 2018 r. (dane szacunkowe dla 2018 r.). Minister zwróciła uwagę, że wzrost liczby instytucji i miejsc opieki wpływa na zwiększenie odsetka dzieci objętych opieką. W 2015 r. wynosił on 11,3 proc., resort szacuje się, że na koniec 2018 r. wynosić będzie - 18,4 proc.

Resort zwrócił uwagę, że w 2 tys. 824 żłobkach przebywa 109 tys. 843 dzieci, w 638 klubach dziecięcych - 11 tys. 46 dzieci. Około 1 tys. dziennych opiekunów zapewniało opiekę nad 4 tys. 967 małymi dziećmi, zanotowano również 8 tys. 499 niań. "Pamiętajmy jednak o tym, że w Polsce mamy 2 tys. 478 gmin. W związku z tym ponad 1,5 tys. samorządów pozostaje bez jednej instytucji opieki. To pokazuje, że obszar do działania jest całkiem spory" - stwierdziła Rafalska. Jak podkreśliła, obecnie 16,6 proc. dzieci w wieku od ukończenia 1. roku życia do 3. roku życia objętych jest opieką w żłobkach, klubach dziecięcych oraz dziennych opiekunów.

Zaznaczyła, że resort nie chce, aby wszystkie polskie dzieci znalazły się w żłobkach. "Oczywiście uważamy, że najbardziej bezpieczna, niezbędna i przyjazna opieka dla dziecka to jest ta, którą mogą mu zagwarantować rodzice" - powiedziała. Zwróciła uwagę, że Polska ma jeden z najdłuższych urlopów rodzicielskich i zdecydowana większość dzieci w żłobkach ma ponad 1 rok.

Wiceminister rodziny i pracy Bartosz Marczuk poinformował, że resort stworzył na stronie https://empatia.mpips.gov.pl/ elektroniczną mapę miejsc opieki nad małym dzieckiem. Wyjaśniał, że dzięki stronie można dowiedzieć się m.in. jaka jest liczba miejsce, czy odpłatność za opiekę i wyżywienie.

Według niego do zwiększenia liczby miejsc opieki przyczyniła się nowelizacja ustawy o opiece nad dziećmi w wieku do lat 3. Przypomniał, że od stycznia łatwiejsze jest zakładanie i prowadzenie instytucji opieki. Dodał, że przeznaczono także więcej środków na program rozwoju instytucji opieki "Maluch plus".

Resortowy Program "Maluch+" wspiera tworzenie i adaptację instytucji dla dzieci do trzech lat (żłobki, kluby dziecięce, dzienni opiekunowie), poprawia standardy funkcjonowania instytucji, umożliwia rodzicom i opiekunom podjęcie aktywności zawodowej. Budżet Programu "Maluch+" 2018 wyniósł 450 mln zł w skali kraju, czyli o 300 mln zł więcej niż w 2017 roku.