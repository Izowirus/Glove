Poseł Nowoczesnej Mirosław Suchoń złożył w poniedziałek wniosek do CBA o kontrolę w sejmowym zespole ds. budowy trasy S12, Urzędzie Miejskim w Radomiu oraz Generalnej Dyrekcji Dróg Krajowych i Autostrad w celu ustalenia, czy na zmianę przebiegu trasy S12 wpłynął "układ biznesowo-polityczny".
      
            W sobotę w programie "Superwizjer" w TVN24 wyemitowany został reportaż Bertolda Kittla "Układ radomski". Dziennikarz spotkał się z mieszkańcami gminy Kowala k. Radomia, którzy protestują przeciwko budowie nowej drogi ekspresowej S12, dopytują, kto zdecydował o zmianie jej przebiegu i podejrzewają, że ktoś chce zarobić na spekulacjach nieruchomościami.

W materiale Kittel opisuje powiązania biznesmena z branży budowlanej Romana Saczywki i jego syna z radomskimi politykami PiS m.in. z Dariuszem Wójcikiem, wieloletnim przewodniczącym Rady Miasta oraz z byłym zastępcą prezydenta Radomia nadzorującym miejskie inwestycje Igorem Marszałkiewiczem. Ujawnia też, że Dariusz Wójcik i siostra byłego prezydenta Radomia Andrzeja Kosztowniaka - dziś posła PiS i przewodniczącego sejmowego zespołu do spraw budowy trasy S12 - mają działki lub udziały w działkach położonych w bezpośredniej bliskości przyszłej drogi ekspresowej. Jest tam też osiedle - nietrafiona inwestycja radomskiego biznesmena.

Poseł Nowoczesnej Mirosław Suchoń poinformował na konferencji prasowej w Sejmie, że - w związku z doniesieniami medialnymi - złożył wniosek do Centralnego Biura Antykorupcyjnego o podjęcie działań kontrolnych w sejmowym zespole do spraw budowy trasy S12, Urzędzie Miejskim w Radomiu oraz Generalnej Dyrekcji Dróg Krajowych i Autostrad. "Ich celem powinno być ustalenie, czy powodem nagłej zmiany przebiegu trasy S12 na ternie gminy Kowala w woj. mazowieckim były zewnętrzne naciski motywowane chęcią zysku na spekulacji gruntami" - wskazał polityk we wniosku.

Zdaniem Suchonia istnieją uzasadnione podejrzenia, że zmiany w przebiegu trasy S12 zostały wywołane nie kwestiami merytorycznymi czy inżynieryjnymi, ale potencjalnym układem biznesowo-politycznym, na którym mogą finansowo zyskać zaangażowane i powiązane ze sobą osoby.

Poseł Nowoczesnej chce także zwołania specjalnego posiedzenia komisji infrastruktury, które będzie poświęcone procesowi decyzyjnemu ws. zmian w przebiegu trasy S12.

"Takie informacje, które bulwersują całą Polskę, pokazują nam wyraźnie, że buta i arogancja władzy PiS nie ma granic. Tu chodzi nie o to, żeby Polakom pomóc, tylko o to, żeby wyciągnąć rękę po państwowe pieniądze" - ocenił Suchoń.

Szef gabinetu politycznego premiera Marek Suski odnosząc się w rozmowie z PAP do materiału "Superwizjera" podkreślił, że "w Radomiu od czterech lat rządzi układ PO". "Prezydent Witkowski z nadania Ewy Kopacz i prezes radomskiej ciepłowni Krzysztof Z. - człowiek z zarzutami. Mam nadzieję, że po wyborach to się zmieni i prezydentem zostanie Wojciech Skurkiewicz" - oświadczył Suski.