Powołana w październiku 1918 roku agencja prasowa pod nazwą Polska Agencja Telegraficzna, prekursorka Polskiej Agencji Prasowej, była informacyjnym kręgosłupem odrodzonej Polski - mówił wiceminister kultury Paweł Lewandowski otwierając konferencję z okazji 100-lecia PAP.
      
            W czwartek w Arkadach Kubickiego na Zamku Królewskim odbywa się konferencja zorganizowana z okazji 100-lecia Polskiej Agencji Prasowej zatytułowana "Media Przyszłości". Obecni są przedstawiciele władz PAP, w tym prezes Wojciech Surmacz.

"+PAP jest kręgosłupem ładu informacyjnego państwa. Nie dostrzegamy go, ale trudno bez niego żyć+ mówił w wywiadzie 20 lat temu ówczesny prezes agencji pan (Robert) Bogdański. Świadomość tego mieli też politycy, ojcowie polskiej niepodległości; wizjonerzy, którzy 100 lat temu wiedzieli, że jednym z fundamentów nowoczesnego państwa są media publiczne" - powiedział wiceminister kultury i dziedzictwa narodowego Paweł Lewandowski, otwierając konferencję.

Jak zaznaczył, "powołana w październiku 1918 roku agencja prasowa pod nazwą Polska Agencja Telegraficzna była informacyjnym kręgosłupem odrodzonej Polski". "To depesze PAT, jej kroniki filmowe, dziesiątki tysięcy zdjęć są żywym zapisem wydarzeń sprzed wieku, nieocenionym źródłem informacji dla historyków i badaczy" - podkreślił wiceminister.

Lewandowski powiedział, że PAT była medium na ówczesne czasy nowoczesnym, była też ośrodkiem wyznaczającym tematy, kierunki debaty. "O jej roli świadczy fakt, że przez część swojej historii PAT bywała nie tylko przedsiębiorstwem, ale też urzędem, a jej szefowie miewali rangę ministrów" - powiedział Lewandowski.

Jak zaznaczył, "mimo że nie zawsze bogata agencja zazwyczaj korzystała z najnowszych technologii, wyznaczała standardy przepływu informacji". "Tym bardziej cieszę się, że w 100-lecie działalności w zupełnie nowym ładzie medialnym, w czasie, kiedy powraca pytanie o rolę i miejsce agencji w systemie i na rynku mediów, kierownictwo PAP podnosi temat przyszłości mediów. W ten sposób agencja ponownie bierze na siebie niełatwą rolę lidera debaty o wyzwaniach, które czekają cały rynek" - mówił wiceminister kultury.

Jak zaznaczył, to "dowód niezwykłej i coraz rzadziej spotykanej odpowiedzialności środowiskowej wychodzącej poza partykularne interesy". "To również dowód na to, że w kierownictwie agencji nie brakuje ludzi ze śmiałym, wizjonerskim podejściem do mediów, którzy chcą i potrafią reprezentować PAP w nowoczesnym systemie medialnym" - powiedział Lewandowski.

Podczas konferencji odczytano też list marszałka Sejmu Marka Kuchcińskiego. "Dziękuję za pielęgnowanie dawnej tradycji oraz rzetelne i fachowe informacje. Życzę powodzenia w realizacji dalszych zamierzeń" - napisał marszałek Sejmu w liście gratulacyjnym z okazji 100-lecia agencji.

Wśród kwestii, które zostaną poruszone w trakcie konferencji są m.in.: algorytmy, media społecznościowe a dziennikarstwo, wykorzystanie Big Data oraz inteligentnej analizy danych (AI) w systemie informacji prawnej LEX, identyfikacja procesów gospodarczych za pomocą analizy Big Data, wykorzystanie Big Data oraz AI w VOD, a także wpływ Big Data i programmatic na pomiar Internetu.