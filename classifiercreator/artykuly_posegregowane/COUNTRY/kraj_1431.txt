PAP/Tytus Żmijewski
                                        

            Przy pisaniu programu Platformy Obywatelskiej przed wyborami parlamentarnym w 2019 roku partia będzie szeroko korzystać z dorobku i doświadczeń samorządów – zapowiedział w środę w Krakowie przewodniczący PO Grzegorz Schetyna.
      
            W Krakowie odbyło się wyjazdowe posiedzenie Gabinetu Cieni PO poświęcone sprawom kultury i czytelnictwa oraz walki z zanieczyszczeniem powietrza. W spotkaniu, obok parlamentarzystów PO, uczestniczyły też szefowa Nowoczesnej Katarzyna Lubnauer i Barbara Nowacka z Inicjatywy Polskiej.

„Nam zależy na tym, żeby program, który będziemy pisać na kampanię wyborczą 2019 roku bardzo głęboko i otwarcie sięgał po doświadczenia samorządów, tych miejskich, ale przede wszystkim urzędów marszałkowskich” - mówił na briefingu Schetyna powołując się na doświadczenia samorządu Małopolski w dziedzinie kultury i dziedzictwa narodowego.

„Będziemy pisać program na wybory parlamentarne w porozumieniu z urzędami marszałkowskimi i tymi programami regionalnymi, które dzisiaj składamy i przedstawiamy w kampanii wyborczej samorządowej” - dodał przewodniczący PO.

Zapowiedział też, że projekt ustawy antysmogowej przygotowanej przez PO będzie ponownie zgłaszany do laski marszałkowskiej, a jeśli nie uzyska poparcia wśród parlamentarzystów będzie to jedna z pierwszych ustaw, jaką przyjmie parlament w przyszłej kadencji.