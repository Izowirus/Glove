W sprawie bonifikaty już na początku popełnili błąd radni PiS i PO, bo takich decyzji nie podejmuje się w "ogniu kampanii wyborczej" - oceniła szefowa Nowoczesnej Katarzyna Lubnauer. Teraz nie ma już dobrych decyzji, chodzi o podjęcie jak najmniej złych decyzji - stwierdziła.
      
            Wcześniej we wtorek prezydent Warszawy Rafał Trzaskowski poinformował, że zwróci się do przewodniczącej Rady Miasta Warszawy o zwołanie sesji. Zapowiedział, że będzie rekomendował powrót do bonifikaty 98 proc. przy przekształceniu prawa użytkowania wieczystego w prawo własności.

Lubnauer oceniła w rozmowie z PAP, że w sprawie bonifikaty już na początku popełnili błąd radni PiS i PO, "bo takich decyzji nie podejmuje się w ogniu kampanii wyborczej". "I teraz można powiedzieć, że już nie ma dobrych decyzji, tu chodzi o podjęcie jak najmniej złych decyzji. Rozumiem warszawiaków, bo uważam, że obywatel powinien móc zaufać państwu, czy samorządowi. Zmiana reguł gry w trakcie meczu tego zaufania nie buduje" - podkreśliła.

Zdaniem szefowej Nowoczesnej mamy do czynienia też z "pewną hipokryzją" ze strony PiS, ponieważ - jak mówiła - "ustawowo, jeśli chodzi o grunty Skarbu Państwa obowiązuje bonifikata 60 proc."

"I w momencie kiedy chodzi o środki, które trafiają do budżetu państwa, to PiS proponuje, że powinna być bonifikata 60 proc. natomiast, jeśli chodzi o wydatki, o dochody ze strony miasta, to wtedy PiS proponuje bonifikatę 98 proc. czyli znaczne uszczuplenie dochodów miasta. Czyli konsekwentnie powinno się zmodyfikować ustawę o zmianie użytkowania wieczystego na własność w przypadku gruntów państwowych" - wyjaśniła szefowa Nowoczesnej.

W połowie października, przed wyborami samorządowymi, Rada Warszawy przyjęła uchwałę ustanawiającą 98-procentową bonifikatę jako standardową, a 99-procentową w przypadku użytkowania wieczystego trwającego powyżej 50 lat. Te stawki miały obowiązywać od 1 stycznia 2019 roku. Wówczas stosowny projekt uchwały przedstawił wiceprzewodniczący rady Dariusz Figura (PiS), a poparli go jednomyślnie wszyscy radni biorący udział w głosowaniu.

W miniony czwartek Rada Warszawy zdecydowała o zmniejszeniu bonifikaty przy przekształceniu prawa użytkowania wieczystego w prawo własności nieruchomości z 98 proc. do maksimum 60 proc. Przeciw zmianie protestowali radni PiS. Projekt wniósł na sesję wiceprezydent stolicy Robert Soszyński. Podał, że przy 98-proc. bonifikacie utrata przychodów Warszawy jest szacowana w stosunku do zerowej bonifikaty na poziomie 3,5 mld zł, a w stosunku do 60-proc. bonifikaty - na poziomie około 1,8 mld zł. Wiceprezydent Warszawy zaznaczał wówczas, ze zaoszczędzone środki zostaną przeznaczone w dużej mierze na cele społeczne, m.in. walkę ze smogiem, na którą – jak mówił – potrzeba 400 mln zł.