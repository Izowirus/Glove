Senator Jan Filip Libicki Archiwum PAP/Marcin Obara 
                                        

            Senator Jan Filip Libicki poinformował w poniedziałek PAP, że zrezygnował z członkostwa w Platformie Obywatelskiej w geście solidarności z trojgiem posłów, którzy w styczniu zostali wykluczeni z partii po głosowaniach nad projektami ws. aborcji.
      
            Jako pierwsza o odejściu senatora poinformowała TVP Poznań. W rozmowie z PAP Libicki wyjaśnił powody opuszczenia partii.

Jak podkreślił, nie jest to ruch skierowany przeciwko Platformie. "To jest wyraz solidarności z trojgiem kolegów wykluczonych z partii w styczniu tego roku na skutek tzw. głosowań aborcyjnych - panią poseł Fabisiak, panem posłem Biernackim i panem posłem Tomczakiem" - zaznaczył.

Joanna Fabisiak, Marek Biernacki i Jacek Tomczak zostali 11 stycznia - decyzją zarządu PO - usunięci z partii za głosowanie wbrew stanowisku kierownictwa Platformy w sprawie zmian w prawie aborcyjnym. Wolą władz partii i klubu parlamentarnego było, aby obywatelski, liberalny projekt Komitetu "Ratujmy Kobiety 2017" trafił do dalszych prac w komisji sejmowej i aby odrzucony został projekt Komitetu "#ZatrzymajAborcję", który zakłada zaostrzenie obecnie obowiązujących przepisów. Fabisiak, Biernacki i Tomczak zagłosowali odwrotnie.

"Na swoim blogu 19 stycznia napisałem, że bardzo bym chciał, żeby oni wrócili do PO, czekałem 5 miesięcy, w tej sprawie nic się nie wydarzyło, ubolewam nad tym. Na blogu napisałem też, że jeśli to się w jakimś racjonalnym czasie nie zdarzy, że koledzy wrócą, to ja również w geście solidarności się do nich przyłączę" - mówił senator.



Libicki podkreślił, że będzie wspierał PO, jako główną siłę opozycyjną, a także - na ile "skromny status senatora niezależnego" mu na to pozwoli - wspierał wszelkie wysiłki zmierzające do zjednoczenia opozycji. "Uważam, że rzeczą niezwykle ważną dla Polski jest odsunięcie PiS od władzy" - dodał.

"To jest ruch, o którym wielu moich kolegów senatorów wie. Nie wydaje mi się, żeby były jakieś następne odejścia, ale trudno mi powiedzieć, nikt mi się nie zwierzał" - mówił Libicki, pytany o możliwe kolejne odejścia senatorów PO.

Sejm odrzucił na początku stycznia obywatelski projekt Komitetu "Ratujmy Kobiety 2017", który zakładał m.in. aborcję na życzenie kobiety do 12 tygodnia ciąży, a skierował do dalszych prac w komisji projekt, którego celem jest wykreślenie z obecnej ustawy o planowaniu rodziny przepisu, który pozwala na terminację ciąży z powodu ciężkiego i nieodwracalnego uszkodzenia płodu.

Lewicowy projekt przepadł, m.in. dlatego, że klub PO podzielił się podczas głosowania - większość posłów była za przekazaniem go do dalszych prac, troje posłów - Joanna Fabisiak, Jacek Tomczak i Marek Biernacki - głosowało przeciw, a 29 posłów w ogóle nie brało udziału w głosowaniu. Do tego, aby projekt Komitetu "Ratujmy Kobiety 2017", nie został odrzucony, zabrakło 9 głosów. W sprawie głosowań nad zmianami w prawie aborcyjnym w klubie PO zarządzono dyscyplinę.



Za złamanie dyscypliny w klubie Fabisiak, Tomczak i Biernacki zostali usunięci z Platformy. Przysługiwało im jednak - zgodnie ze statutem PO - odwołanie od tej decyzji do sądu koleżeńskiego PO; wykluczeni politycy nie chcieli jednak skorzystać z tego uprawnienia. Napisali jednak list do Zarządu Krajowego Platformy z prośbą o wyjaśnienie powodów decyzji o usunięciu z partii; zawarli w nim też deklarację o gotowości do "współpracy z ludźmi Platformy, ze środowiskiem Platformy dla dobra Polski".

Pod koniec stycznia dziesięciu senatorów PO skierowało list do szefa PO Grzegorza Schetyny z apelem o przywrócenie do partii trzech posłów, którzy zostali z niej wykluczeni po głosowaniach ws. projektów ustaw dot. aborcji. Senatorowie ocenili w liście, że wprowadzenie dyscypliny głosowania w sprawach światopoglądowych i wykluczenie za jej złamanie trojga posłów było błędem i przekroczeniem zasad, które dotąd w PO obowiązywały.

Pod listem podpisał się m.in. senator Libicki, który mówił wtedy PAP, że od decyzji kierownictwa partii, uzależnia swoją decyzję o dalszym pozostaniu w szeregach Platformy.

Sprawą wykluczonych posłów kilkakrotnie zajmował się w styczniu zarząd Platformy, nie podjął jednak wówczas żadnych wiążących decyzji.

Z informacji na stronie internetowej Sejmu wynika, że Fabisiak, Tomczak i Biernacki wciąż są członkami klubu parlamentarnego PO.