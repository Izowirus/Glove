Szanujemy decyzję sądu, który prawomocnie uchylił zakaz organizacji Marszu Niepodległości; naszym obowiązkiem, było zwrócenie uwagi na wątpliwości, czy podczas marszu warszawiakom zostanie zapewnione bezpieczeństwo - oświadczyła prezydent stolicy Hanna Gronkiewicz-Waltz.
      
            Pełnomocnik Stowarzyszenia Marsz Niepodległości mec. Adam Janus poinformował w sobotę PAP, że Sąd Apelacyjny w Warszawie oddalił zażalenie stołecznego ratusza na postanowienie sądu okręgowego o uchyleniu zakazu organizacji Marszu Niepodległości. Tym samym zakaz organizacji marszu został prawomocnie uchylony. ‏

Z informacji przekazanych PAP przez mecenasa Janusa wynika, że sąd apelacyjny w uzasadnieniu postanowienia wskazał, że "wydanie zakazu zgromadzenia nie może opierać się wyłącznie na przypuszczeniach i spekulacjach". "Sąd zaznaczył, że wydanie zakazu nie może wynikać z faktu, że organ wydający zakaz zgromadzenia nie akceptuje poglądów organizatorów marszu" - dodał Janus.

Gronkiewicz-Waltz skomentowała decyzję sądu na Twitterze. "Naszym obowiązkiem, jako władz Warszawy, było zwrócenie uwagi na wszelkie wątpliwości co do tego, czy 11 listopada mieszkańcom zostanie zapewnione bezpieczeństwo" - podkreśliła prezydent stolicy.

"Sąd zdecydował, szanujemy tę decyzję. Teraz pełna odpowiedzialność za zabezpieczenie marszu spoczywa na rządzących" - dodała Gronkiewicz-Waltz.

Prezydent stolicy wydała w środę decyzję o zakazie organizacji Marszu Niepodległości 11 listopada, organizowanego przez Stowarzyszenie Marsz Niepodległości. Organizatorzy marszu odwołali się do sądu.

W czwartek stołeczny sąd okręgowy nieprawomocnie uchylił decyzję Gronkiewicz-Waltz w sprawie zakazu organizacji Marszu Niepodległości. Na to postanowienie sądu warszawski ratusz złożył zażalenie.

Z kolei po tym, gdy w środę prezydent Warszawy zakazała organizacji w stolicy Marszu Niepodległości prezydent Andrzej Duda i premier Mateusz Morawiecki ustalili, że 11 listopada w Warszawie zostanie zorganizowany "wspólny biało-czerwony marsz" o charakterze uroczystości państwowej.

W nocy z piątku na sobotę strona rządowa i Stowarzyszenie Marsz Niepodległości wypracowali porozumienie w sprawie organizacji marszu z okazji 100. rocznicy odzyskania niepodległości. Jak poinformował szef KPRM Michał Dworczyk "11 listopada odbędzie się wielki, wspólnotowy marsz, który uczci setną rocznicę odzyskania Niepodległości".

Przedstawiciele obu stron opracowali wspólny komunikat, w którym zapraszają wszystkich w niedzielę 11 listopada na godz. 14 na Rondo Romana Dmowskiego. Poinformowali także, że o godz. 15 przewidziane jest przemówienie prezydenta, a następnie marsz ruszy w stronę Stadionu Narodowego.