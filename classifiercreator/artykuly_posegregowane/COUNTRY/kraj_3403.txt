Dukla, 24.04.2018.Minister infrastruktury Andrzej Adamczyk podczas konferencji prasowej, w związku z podpisaniem umowy na opracowanie koncepcji programowej dla drogi ekspresowej S19 Via Carpatia Dukla - Barwinek, 24 bm. w Dukli. (wst) Archiwum fot. PAP/Darek Delmanowicz
                                        

            Jestem przekonany, że problem protestujących opiekunów osób niepełnosprawnych uda się rozwiązać z korzyścią dla nich i dla państwa - ocenił w sobotę w Krzepicach (woj. śląskie) minister infrastruktury Andrzej Adamczyk.
      
            Minister uczestniczył w tym mieście w spotkaniu z sympatykami PiS w ramach cyklu "Polska jest jedna". W rozmowie z PAP wyraził przekonanie, że sprawa protestujących w Sejmie opiekunów osób niepełnosprawnych znajdzie pozytywny finał.

"Jestem przekonany, że ten problem uda się rozwiązać z korzyścią i dla osób niepełnosprawnych i dla państwa, bo przecież tutaj musi być równowaga. Wiem, że pan premier Morawiecki jest bardzo zdeterminowany. Dowodem na to, że postulaty protestujących są uwzględniane, jest otwartość i kolejne propozycje składane przez PiS i członków rządu PiS" - powiedział.

Obecni na spotkaniu samorządowcy pytali m.in. o to, jakie są szanse na ponowne powołanie woj. częstochowskiego. Dawne Częstochowskie znajduje się obecnie w woj. śląskim. W kampanii wyborczej przed ostatnimi wyborami parlamentarnymi politycy PiS mówili o możliwości przywrócenia województwa. "Nie jest to tylko problem Częstochowskiego, jest co najmniej jeszcze jedno takie miejsce w kraju. Jeśli wróciłaby debata na temat podziału administracyjnego, chciałbym i mam nadzieję, że woj. częstochowskie będzie reaktywowane, ale mówię to jako poseł na Sejm RP" - powiedział.

Minister wymieniał osiągnięcia rządu PiS, m.in. program "Rodzina 500 Plus" czy uszczelnienie systemu podatkowego. W tym kontekście wymienił też reformę edukacji. "Dzisiaj przemysł, gospodarka czeka na dobrze przygotowanych pracowników, którzy potrafią się odnaleźć w dobie nowoczesnych technologii. Ponad 2 lata odbierałem delegacje zrzeszeń gospodarczych, transportowców, wykonawców usług. Prosili o jedno: zróbcie coś, bo w Polsce brakuje wykwalifikowanych ludzi, chcemy im dobrze zapłacić, ale szukamy dobrze wykwalifikowanych. Dzięki reformie zaowocuje cały obszar gospodarczy, wykształceni w 8-letniej szkole podstawowej, 5-letnich technikach będą w niedalekiej przyszłości pracować w naszych halach produkcyjnych, nie pojadą do Wielkiej Brytanii i Irlandii na zmywak. Mają szansę i odnajdują ją w naszym kraju" - przekonywał Andrzej Adamczyk.

Rodzice i opiekunowie osób niepełnosprawnych protestują w Sejmie wraz z podopiecznymi od 18 kwietnia. Domagają się realizacji dwóch głównych postulatów. Jeden to wprowadzenie dodatku "na życie" dla osób niepełnosprawnych, niezdolnych do samodzielnej egzystencji po ukończeniu 18. roku życia w kwocie 500 złotych miesięcznie. Według aktualnej propozycji, protestujący domagają się, by dodatek był wprowadzany krocząco - 300 zł od czerwca 2018 r., 400 zł od stycznia 2019, a 500 zł od stycznia 2020.

Drugi postulat to zrównanie kwoty renty socjalnej z najniższą rentą z ZUS z tytułu całkowitej niezdolności do pracy wraz ze stopniowym podwyższaniem tej kwoty do równowartości minimum socjalnego obliczonego dla gospodarstwa domowego z osobą niepełnosprawną.

W czwartek przyjęty został przez rząd projekt o podwyższeniu renty socjalnej, do wysokości minimalnej renty z tytułu całkowitej niezdolności do pracy; świadczenie wzrośnie z 865,03 zł do 1029,80 zł. Nowe przepisy mają wejść w życie 1 września, z mocą od 1 czerwca 2018 r.

W piątek, podczas kolejnego spotkania protestujących z minister RPiPS Elżbietą Rafalską oraz rzeczniczką rządu Joanną Kopcińską rząd przedstawił kolejny projekt ustawy. Ma on odpowiadać na postulat 500-złotowego dodatku i gwarantować niepełnosprawnym ok. 520 zł miesięcznych oszczędności z tytułu wydatków na wyroby medyczne i rehabilitację. Protestujący nie uznają tej ostatniej propozycji za realizację swojego postulatu, nazywają ją "manipulacją" i podkreślają, że oczekują "żywej gotówki" nie zaś świadczeń rzeczowych.