Minionej doby z powodu wychłodzenia organizmu zmarły dwie osoby - poinformowało w sobotę Rządowe Centrum Bezpieczeństwa. IMGW ostrzega przed marznącymi opadami i silnym mrozem.
      
            Zgodnie z danymi RCB od 1 listopada w wyniku hipotermii zmarło już siedem osób.

Służby apelują o wzmożoną czujność i zwracanie uwagi na wszystkie osoby, których życie może być zagrożone, m.in. osoby bezdomne i starsze. Przypominają, że przez całą dobę czynne są numery alarmowe: 112 i 997. Informacja szybko przekazana służbom może komuś uratować życie.

Przed opadami, które mogą spowodować gołoledź ostrzega Instytut Meteorologii i Gospodarki Wodnej. Ostrzeżenia pierwszego stopnia wydano dla województw: pomorskiego, zachodniopomorskiego, kujawsko-pomorskiego, wielkopolskiego, dolnośląskiego i opolskiego.

Ze względu na silny mróz IMGW wydał alerty dla Małopolski, oraz Podkarpacia - gdzie w powiatach sanockim, leskim i bieszczadzkim termometry w ciągu od ostatniej doby mogły wskazywać nawet -22 st.

Ostrzeżenia pierwszego stopnia oznaczają, że przewiduje się warunki sprzyjające wystąpieniu niebezpiecznych zjawisk meteorologicznych, które mogą powodować straty materialne oraz zagrożenie zdrowia i życia.