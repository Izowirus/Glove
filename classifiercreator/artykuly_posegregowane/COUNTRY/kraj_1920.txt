W czwartek w podrzeszowskiej Jasionce rozpoczął się Kongresu 60 milionów - Globalny Zjazd Polonii. W liście skierowanym do uczestników premier Mateusz Morawiecki napisał, że konkurencyjna i innowacyjna ojczyzna potrzebuje aktywnej i zaangażowanej Polonii.
      
            List szefa rządu podczas otwarcia kongresu odczytała senator Anna Maria Anders - pełnomocnik premiera ds. dialogu międzynarodowego. Morawiecki w liście przypomniał, że zaangażowanie polskiej migracji mające na celu przywrócenie Polski na mapy świata „jest i zawsze będzie wzorem postaw obywatelskich”.

Zdaniem premiera, rozpoczęty w czwartek kongres przyczyni się do wypracowania nowych więzi polonijnych. „A przez to, do rozwoju partnerskiego myślenia i działania na rzecz wzmocnienia polskiego państwa” – napisał Morawiecki. Premier podkreślił, że konkurencyjna, nowoczesna i innowacyjna ojczyzna potrzebuje aktywnej i zaangażowanej Polonii.

„Kongres wpisuje się w działania wzmacniające poczucie wspólnoty obywatelskiej naszych rodaków i do upowszechniania za granicą pozytywnego wizerunku Polski. Dziś potrzebujemy oddolnych inicjatyw społecznych, kulturalnych i biznesowych stanowiących solidny fundament na rzecz wspólnych działań na rzecz Polski” – zaznaczył w liście premier.

Odczytany został również list marszałka Senatu Stanisława Karczewskiego, który miał być obecny na kongresie, jednak nie dotarł do Jasionki. Według marszałka, to, iż miliony Polaków mieszkają na całym świecie „może być unikalną szansą na realizację naszych narodowych celów - przede wszystkim w zakresie kształtowania opinii o Polsce i Polakach”.

W ocenie Karczewskiego obrady Kongresu powinny przynieść odpowiedź na pytanie o przeszkody w lepszej i bardziej efektywniej współpracy między Polonią a polskimi ośrodkami biznesowymi, naukowymi i kulturalnymi. „Mam nadzieję, że to, co łączy Polaków to przekonanie, że nasze dziedzictwo i historia uprawniają nas do zajęcia godnego miejsca rodzinie narodów” – napisał marszałek.

„Ta polityka będzie skierowana przede wszystkim do Polaków za granicą, do Polonii, do państwa"
 
Przypomniał też, że Senat na działania wspierające Polonie, w tym na naukę języka polskiego i wiele innych działań przeznaczył w tym roku 100 mln zł. „Zdajemy sobie sprawę, że nie są to duże środki, jednak jest to znacznie więcej niż w latach ubiegłych” - podkreślił.

Obecny na kongresie minister inwestycji i rozwoju Jerzy Kwieciński dziękował Polonii, że chce wspierać działania rządu. „Chcielibyśmy, żeby nasze kontakty nie miały tylko charakteru osobistego, sentymentalnego, ale - na czym zależy nam szczególnie - żeby te kontakty nabrały charakteru biznesowego” - mówił minister.

Kwieciński poinformował, że rząd przygotowuje nową politykę migracyjną, która nastawiona będzie na działania w obszarze społeczno-gospodarczym.

„Ta polityka będzie skierowana przede wszystkim do Polaków za granicą, do Polonii, do państwa. Chcielibyśmy zachęcić was - zrobiliście kariery, zarobiliście pieniądze, macie silne pozycje społeczne, gospodarcze – pomóżcie nam lepiej promować markę naszego kraju. Pomóżcie nam również w rozwoju gospodarczym. Macie dobre firmy, dobrze stoicie na gruncie międzynarodowym, w USA, Wielkiej Brytanii czy Niemczech, postawcie drugą nogę w naszym kraju. Przyjedźcie tutaj, nie tylko do spotkań, ale rozwińcie tutaj drugą nitkę biznesowa. Będziemy wspierali wasze inicjatywy” – zadeklarował Kwieciński.

W ramach dwudniowego Kongresu odbędzie się m.in. kilkanaście paneli dyskusyjnych, w których uczestniczyć będą przedsiębiorcy, politycy i przedstawiciele mediów.