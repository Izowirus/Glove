PAP/Leszek Szymański
                                        

            Rafał Trzaskowski od kilku miesięcy informuje opinię publiczną, że nie miał żadnych kompetencji w zakresie reprywatyzacji; informacje portalu wPolityce.pl temu przeczą - podkreślił wiceprzewodniczący komisji weryfikacyjnej ds. reprywatyzacji Sebastian Kaleta.
      
            Zgodnie z opublikowanymi we wtorek informacjami portalu wPolityce.pl w czasie, gdy kandydat Koalicji Obywatelskiej na prezydenta Warszawy Rafał Trzaskowski piastował stanowisko ministra administracji i cyfryzacji, resort umożliwił reprywatyzację 55 nieruchomości; 10 z tych nieruchomości bada obecnie komisja weryfikacyjna.

Do tej kwestii na briefingu prasowym odniósł się wiceprzewodniczący komisji weryfikacyjnej ds. reprywatyzacji Sebastian Kaleta. "Rzeczywiście w okresie, kiedy (Rafał Trzaskowski) był ministrem, jako minister wyraził zgodę, wydano decyzje, pozwalające reprywatyzować kolejne nieruchomości. W tym przypadku za czasów jego urzędowania było to 55 nieruchomości. Rzeczywiście komisja bada 10 nieruchomości, które w tym okresie były zreprywatyzowane" - podkreślił Kaleta.

Jak ocenił, informacje portalu są "szokujące". "Ponieważ pan Rafał Trzaskowski od kilku miesięcy, od początku swojej aktywności jako potencjalny kandydat na prezydenta miasta stołecznego Warszawy informuje opinię publiczną o tym, iż nie miał żadnych kompetencji w zakresie reprywatyzacji, reprywatyzacja pozostawała poza jego zainteresowaniem, czy to prywatnym, czy politycznym, czy też służbowym. Te informacje oczywiście przeczą temu, co mówi Rafał Trzaskowski" - podkreślił Kaleta.