Niech żadna kreatura nie sądzi, że pozostanie anonimowa - w ten sposób minister spraw wewnętrznych i administracji Joachim Brudziński odniósł się do obraźliwych internetowych wpisów dotyczących zmarłej w sobotę posłanki PiS Jolanty Szczypińskiej.
      
            Brudziński został zapytany na Twitterze o wpisy m.in. z grupy "Jestem gorszego sortu" na Facebooku: "Panie ministrze Brudziński, to nie jest przypadkiem sprawa dla Was?".

"Jest. I niech żadna kreatura nie sądzi, że pozostanie anonimowa" - odpowiedział minister Brudziński.

W sprawie obraźliwych wpisów dotyczących śmierci Szczypińskiej do Prokuratury Krajowej trafiło zawiadomienie o podejrzeniu popełnienia przestępstwa. Zawiadomienie złożył b. oficer CBŚ Jacek Wrona.

"W dniu 8.12.2018 r. zmarła Jolanta Szczypińska, posłanka PiS. Po ogłoszeniu tej informacji na różnych portalach internetowych pojawiły się kondolencje i komentarze, jednakże mimo że w zdecydowanej większości przypadków wyrażały one smutek, żal i współczucie dla rodziny zmarłej, wiele osób dokonało wpisów o treści, które porażają pogardą, agresją i zbydlęceniem moralnym" - napisał w zawiadomieniu Wrona.

"Zachowanie to nie mieści się w żadnych kanonach cywilizowanego społeczeństwa oraz narusza normy moralne, obyczajowe, prawne i karne. Plugawienie dobrego imienia powszechnie szanowanej zmarłej praz życzenie śmierci innym osobom z nią związanym to objaw barbarzyństwa i degeneracji kulturowej" - ocenił Wrona. Do zawiadomienia dołączono zrzuty wpisów dotyczących śmierci Jolanty Szczypińskiej.