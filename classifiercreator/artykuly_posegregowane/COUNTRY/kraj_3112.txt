"Dar Młodzieży" wypłynął w niedzielę z Gdyni w rejs dookoła świata dla uczczenia 100. rocznicy odzyskania niepodległości przez Polskę. Mówcie o tym we wszystkich portach świata, że Polska to jest wielka sprawa i wielka rzecz – mówił do uczestników Rejsu Niepodległości premier Mateusz Morawiecki.
      
            "Chyba najsłynniejszy żeglarz wśród pisarzy, największy pisarz wśród żeglarzy, nasz wielki rodak Joseph Conrad, Józef Korzeniowski, mówił, że podczas rejsu nawet delikatne dłonie, delikatne dusze, zamieniają się w krzepkie, silne ręce. Ja wam też tego życzę, żebyście nabrali tej krzepkości, siły ducha, wiary w silną, coraz piękniejszą Polskę" - powiedział premier podczas uroczystości w Gdyni zwracając się do uczestników rejsu.

Życzył im też, by zadzierzgnęli w czasie wyprawy wiele przyjaźni, by "płynęli w imię Polski i pokazywali jak Polska jest ważna" i by "sławili jej imię". "Polska to jest wielka sprawa, Polska to jest wielka rzecz, Polska jest najpiękniejsza. Mówcie o tym we wszystkich portach całego świata, a waszym życiem w przyszłości świadczcie o tym, bo nie ma ważniejszej sprawy niż Polska" - apelował Morawiecki do uczestników rejsu.

Premier, powołując się na francuskiego pisarza Honoriusza Balzaca, powiedział, że są trzy ideały piękna: "kobieta w tańcu", "rumak w galopie" i "fregata pod pełnymi żaglami".

"Młodzi jesteście - te dwa pierwsze może zostawcie sobie jeszcze na przyszłość, ale ta +fregata pod pełnymi żaglami+ niech zachwyca was, niech zachwyca swoim pięknem cały świat. Niech zachwyca pięknem i niech przypomina o tym wielkim dziele naszych przodków, o odbudowie niepodległej Rzeczypospolitej i niech mówi o tym wielkim dziele, które jest przed nami, czyli o budowie wielkiej Rzeczpospolitej w najbliższych latach, w najbliższych dekadach" - podkreślił szef rządu.

Gliński: "nie ma lepszej szkoły kształtującej te przymioty i cechy charakteru, niż wychowanie morskie i żeglarskie"

Do uczestników Rejsu Niepodległości zwrócił się także wicepremier, minister kultury Piotr Gliński. "Służba na morzu to przede wszystkim służba Polsce. Rejs upamiętnienia 100-lecia odzyskania przez Polskę niepodległości jest czymś ważnym, bardzo potrzebnym Polsce" - podkreślił.

Jak mówił, "dziś mamy zaszczyt i wielkie szczęście żyć w Polsce wolnej i podmiotowej, Polsce pięknej, odważnej i bezpiecznej; Polsce, która i dziś wymaga i potrzebuje od nas oddania, wierności, profesjonalizmu, czasami poświęcenia, a nade wszystko miłości".

Podkreślił jednocześnie, że "nie ma lepszej szkoły kształtującej te przymioty i cechy charakteru, niż wychowanie morskie i żeglarskie". Dlatego - zaznaczył wicepremier - cieszy się "niezmiernie, że kolejne pokolenia polskiej młodzieży tego wychowania doświadczają".



"We współczesnym świecie wielu zagrożeń, zmian globalnych i bezwzględnej rywalizacji różnorakich grup interesów, patriotyzm - mądra odpowiedzialność za ojczyznę - wykuwany właśnie m.in. przez morskie wychowanie, staje się największą przewagą konkurencyjną wspólnot politycznych" - mówił Gliński.

Prezydent: "Postawa załogi tego statku budzi mój głęboki szacunek"

List do biorących udział w rejsie "Daru Młodzieży" skierował prezydent Andrzej Duda. Odczytała go szefowa Kancelarii Prezydenta, Halina Szymańska.

"Państwa rejs jest niezwykle trafnym sposobem uczczenia jubileuszu, symbolicznie nawiązującym do wielkich wyzwań, z którymi zmierzył się wówczas cały nasz naród" - napisał prezydent. Życzył uczestnikom rejsu powodzenia i podkreślił, że docenia "profesjonalne przygotowanie, zaangażowanie i odwagę uczestników tej imponującej wyprawy". "Postawa załogi tego statku budzi mój głęboki szacunek" - napisał Duda.

"Wprawdzie na mapach świata nie ma już +białych plam+, którymi jeszcze przed stuleciem oznaczano liczne obszary niezbadane i stanowiące dla nas, Europejczyków, tajemnicę. Niemniej jednak opuszczając gdyński port, kierując się na szlaki prowadzące po szerokich wodach mórz i oceanów, w istocie wypływają Państwo w nieznane. W ciągu bowiem rozpoczynającego się blisko roku żeglowania dookoła świata na pokładzie +Daru Młodzieży+ staną Państwo w obliczu wielu trudnych wyzwań i niespodziewanych zdarzeń" - napisał prezydent.

Dodał, że uczestnicy rejsu wyruszają "w nieznane, podobnie jak przed stu laty wyruszali w nieznane nasi przodkowie, kiedy podejmowali walkę o to, by wybić się na niepodległość". "Nikt z nich nie wiedział, czy Rzeczpospolita odrodzi się, czy zdoła się obronić przed nieprzyjacielskimi potęgami ani jaki dokładnie będzie jej kształt terytorialny, ustrojowy, społeczny. Wierzyli jednak mocno w powodzenie świętej sprawy narodowej i jeszcze mocniej pragnęli owego nieznanego. Postawili wszystko na jedną kartę, +rzucili swój życia los na stos+ – i zwyciężyli" - napisał prezydent.

Zakończenie rejsu zaplanowano w Gdyni 28 marca 2019 r.

Głos podczas uroczystości pożegnania "Daru Młodzieży" zabrał też przewodniczący działającego w Gdyni Konwentu Morskiego, emerytowany kpt. żeglugi wielkiej, Zbigniew Sulatycki.

"Kochana młodzieży – wyruszacie w rejs życia. Prawdę powiedziawszy muszę powiedzieć, że trochę wam zazdroszczę, że ja nie mogłem w takiej podróży uczestniczyć. Poznacie siłę i moc oceanów i morza (…) Zorientujecie się, że człowiek jako człowiek sam niewiele może zrobić, mianowicie, przekonacie się, że wszyscy w tej podróży będziecie sobie potrzebni. Będziecie pracować w zespole i później to – daj Panie Boże – przeniesiecie na grunt dalszego waszego życia. Zdobędziecie szacunek jeden do drugiego” – powiedział.

Żaglowiec ruszył od nabrzeża na Skwerze Kościuszki w niedzielę przed godz. 13.00.

Przed wypłynięciem w morze komendant "Daru Młodzieży" kapitan Ireneusz Lewandowski złożył na pokładzie jednostki premierowi  Morawieckiemu meldunek o gotowości wypłynięcia żaglowca w Rejs Niepodległości. W ceremonii tej uczestniczyli także minister gospodarki morskiej i żeglugi śródlądowej Marek Gróbarczyk oraz rektor Akademii Morskiej w Gdyni prof. dr hab. inż. Janusz Zarębski.

W czasie prawie rocznego rejsu na pokładzie żaglowca przewinie się ponad 530 studentów i uczniów szkół morskich oraz 400 laureatów konkursu związanego z rocznicą odzyskania przez Polskę niepodległości.

"Dar Młodzieży" odwiedzi 22 porty w 18 państwach świata. Trasa będzie wiodła m.in. przez Tallin, Kopenhagę, Stavanger, Bremenhaven, Bordeaux, Teneryfa, Dakar, Kapsztad, Mauritius, Dżakarta, Singapur, Szanghaj, Osaka, San Francisco, Los Angeles, Acapulco, Panama, Miami, Ponta Delgada i Londyn.

W każdym z portów, do których jednostka zawinie po drodze, ma odbyć się impreza promująca Polskę i jej niepodległość. Jednym z istotniejszych punktów wyprawy będzie udział w Światowych Dniach Młodzieży w Panamie w styczniu 2019 roku.

Zakończenie rejsu zaplanowano w Gdyni 28 marca 2019 r.

Organizatorami wyprawy są: Akademia Morska w Gdyni, Ministerstwo Gospodarki Morskiej i Żeglugi Śródlądowej oraz Pallotyńska Fundacja Misyjna Salvatti.pl. Jednym z głównych darczyńców Rejsu Niepodległości jest Polska Fundacja Narodowa, która przekazała na ten cel kwotę sześciu milionów złotych.