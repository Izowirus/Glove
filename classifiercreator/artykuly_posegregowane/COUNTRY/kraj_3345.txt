Warszawa, 26.04.2018. Premier Mateusz Morawiecki uczestniczy w Polsko-Amerykańskim Szczycie Gospodarczym 2018, 26 bm. w Warszawie. Szczyt to jedno z najważniejszych wydarzeń dotyczących relacji między oboma krajami w zakresie wymiany handlowej i inwestycji. (mr) PAP/Jacek Turczyk Archiwum PAP © 2018 / Jacek Turczyk
                                        

            Konstytucja 3 Maja pozostaje symbolem poczucia odpowiedzialności za nasz kraj, pozostaje symbolem polskiego dążenia do suwerenności - napisał w liście premier Mateusz Morawiecki, który odczytano w czwartek podczas obchodów święta narodowego w Bydgoszczy.
      
            Uroczystości z okazji święta Konstytucji 3 Maja obyły się na Starym Rynku. Poprzedziła je msza święta pod przewodnictwem biskupa bydgoskiego Jana Tyrawa w intencji ojczyzny.

"Konstytucja 3 Maja powstała, jak pisali jej twórcy +dla dobra powszechnego, dla ugruntowania wolności, dla ocalenia ojczyzny naszej i jej granic+. Ustawa zasadnicza uchwalona przez Sejm Czteroletni zmieniała organizację władz państwowych, regulowała prawa i obowiązki obywateli, znosiła także formalnie zasadę liberum veto przez lata paraliżującą modernizację kraju. Mimo, iż wkrótce po uchwaleniu ustawy Rzeczpospolita zniknęła z map Europy, Konstytucja z 1791 r. pozostaje symbolem poczucia odpowiedzialności za nasz kraj, pozostaje symbolem polskiego dążenia do suwerenności" - napisał premier w liście, odczytanym przez wojewodę kujawsko-pomorskiego Mikołaja Bogdanowicza.

Morawiecki podkreślił, że w wyjątkowym roku obchodów 100-lecia odzyskania przez Polskę niepodległości, święto 3 Maja nabiera dla wszystkich szczególnego znaczenia.

"Stajemy wobec dokonań naszych przodków budujących lepsze jutro ojczyzny i razem kontynuujemy ich dzieło. Pamiętamy, że Polska to wielka rzecz i nasze wielkie zobowiązanie. Wyrażając dumę i radość, że jesteśmy Polakami, jednoczymy się pod biało-czerwonymi barwami. Tylko razem możemy dokonać wielkich czynów" - wskazał premier.

Kolejny list, od marszałka Sejmu Marka Kuchcińskiego odczytał poseł Tomasz Latos.

"Powstała 227 lata temu konstytucja stanowiła symbol jedności, duchowej siły drzemiącej w Polakach. Będąc wyrazem reformatorskich idei oświecenia, a zarazem kwintesencją tego, co najlepsze w polskich tradycjach politycznych, zapisała się jako jeden z najważniejszych dokumentów nie tylko w dziejach Rzeczpospolitej, lecz także całej Europy. Na przestrzeni stuleci urosła do rangi symbolu wolności, niepodległościowych idei oraz dążeń do demokratycznych przemian" - napisał Kuchciński.

Marszałek Sejmu podkreślił, że Konstytucja 3 Maja jest inspiracją do podejmowania działań w trosce do dobro wspólne.

Wicemarszałek województwa Zbigniew Ostrowski zwrócił uwagę, że w tym roku rocznica uchwalenia Konstytucji 3 Maja obchodzona jest w kontekście rozpoczętej debaty nad zmianą obecnej ustawy zasadniczej. Zaznaczył, że z lekcji historii sprzed ponad 200 lat "trzeba wyciągnąć wniosek, że aby projektować zmiany ustrojowe, należy mieć maksymalnie szeroką bazę społeczną dla planowanych zmian".

"Gdybym miał odpowiedzieć jakie życzenia pod adresem konstytucji dobiegają mnie najczęściej, to powiedziałbym, że jest to pragnienie żeby konstytucja była przestrzegana, żeby prawo było jasne i jednoznaczne. Tymczasem środowiska polityczne zdają się określać główną oś polityczną debaty konstytucyjnej jako zmianę ustrojową, zmierzającą do stworzenia jednego silnego ośrodka władzy wykonawczej. Może zatem wypada zadać pytanie, jakie znaczenie miałoby dla obywatela wzmocnienie w jakiś sposób szczególny jednego tylko ośrodka władzy" - mówił Ostrowski.

Wicemarszałek województwa podkreślił, że gdyby miał odpowiedzieć, czy w nowej konstytucji chciałby więcej "prezydenta" czy "premiera", to odpowiedziałby "obywatela". "Według mnie potwierdzeniem państwowości Rzeczpospolitej, o które chodziło twórcom Konstytucji 3 Maja, byłyby rozwiązania ustrojowe umacniające podmiotowość obywateli" - dodał.