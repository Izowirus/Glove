Według wyliczeń dokonanych na podstawie protokołów z ponad 99 proc. obwodowych komisji Koalicja Obywatelska zdobyła 18 z 33 mandatów w Sejmiku Województwa Pomorskiego. Szacunki mówią, że Prawo i Sprawiedliwość uzyskało 13, a PSL dwa mandaty.

      
            Szacunkowych wyliczeń dokonała we wtorek gdańska delegatura Krajowego Biura Wyborczego. Jak podkreślają urzędnicy, podawane przez nich dane są nieoficjalne i oparte na protokołach z 99,14 proc. komisji obwodowych z województwa.

Według tych wyliczeń w liczącym 33 osoby Sejmiku Województwa Pomorskiego Koalicja Obywatelska uzyskała 18 mandatów, PiS – 13, a PSL – 2 mandaty. Szacunki te mówią, że na Koalicję Obywatelską zagłosowało około 41 proc. wyborców, na PiS – około 28 proc., a na PSL – około 8 proc.

Z wyliczeń wynika, że rekordzistą pod względem liczby zdobytych głosów został, zdobywając prawie 66 tys. głosów, obecny marszałek województwa pomorskiego Mieczysław Struk.

W Pomorskiem na kolejnych po KO, PiS i PSL miejscach pod względem szacunkowej liczby uzyskanych głosów znalazły się: SLD Lewica Razem – 7 proc., Kukiz’ 15 – 5 proc., Bezpartyjni Samorządowcy – 3 proc., Wolność w Samorządzie – 3 proc., Partia Zieloni – 2 proc., Partia Razem – 2, a Ruch Narodowy RP – 2. Komitety te uzyskały zbyt małe poparcie, by mieć swoich reprezentantów w sejmiku.

Przewodniczący Wojewódzkiej Komisji Wyborczej w Gdańsku Łukasz Mrugała poinformował PAP, że do wtorkowego popołudnia komisja przyjęła 11 z 20 protokołów z komisji powiatowych. Zdaniem Mrugały komplet protokołów może spłynąć do WKW w środę, a być może nawet w czwartek. Dopiero wówczas można będzie ogłosić ostateczne, oficjalne wyniki.

W wyborach w 2014 r. Platforma Obywatelska uzyskała w woj. pomorskim 40,74 proc. głosów, zdobywając 17 mandatów, PiS poparło 23,04 proc. głosujących, co skutkowało uzyskaniem 9 mandatów, a PSL otrzymało 17,43 proc. poparcia i 7 mandatów.