Polska ma wielowiekowe tradycje konstytucyjne i my doskonale rozumiemy, czym jest konstytucja, czym są trybunały konstytucyjne, sądy i jaką rolę odgrywają w ustroju - powiedział w poniedziałek premier Mateusz Morawiecki.
      
            Premier wygłosił w poniedziałek przemówienie przed spotkaniem szefów sądów konstytucyjnych sześciu państw Europy Środkowowschodniej. Jak mówił Morawiecki, w polskim porządku prawnym "Trybunał Konstytucyjny cieszy się szerokimi gwarancjami praktycznymi, faktycznymi i ustawodawczymi w zakresie swojej absolutnej niezależności i niezawisłości".

"Ja sam, reprezentując świat polityki - bardzo czynnej polityki - bardzo często jestem konfrontowany z wyrokami Trybunału Konstytucyjnego, które są sprzeczne z wolą rządu. Respektujemy je w poszanowaniu majestatu prawa i majestatu Trybunału Konstytucyjnego, którego rola jest niezwykle kluczowa, a tym ważniejsza w społeczeństwie polskim, im bardziej odzwierciedla pluralizm tegoż społeczeństwa" - mówił premier.

Szef rządu podkreślił, że w naszej niedawnej historii mieliśmy do czynienia z takimi sytuacjami, w których - jak mówił - "ten pluralizm był w znacznym stopniu naruszony". "Mogę wyrazić moją radość, że system polskiego ustawodawstwa, z uwzględnieniem TK, w pewnych interwałach czasowych doprowadza jednak do pewnej pluralizacji poglądów. Jednocześnie poprzez zasady określone w konstytucji dotyczące TK i ujęte również w ustawach, gwarantuje tak daleko posuniętą niezależność Trybunału Konstytucyjnego" - powiedział.

"Chcę zaznaczyć, że polskie tradycje konstytucyjne są jednymi ze zdecydowanie najstarszych w Europie, jeśli nie najstarsze" - mówił premier. W tym kontekście wymienił przywileje królewskie, prawo zwyczajowe oraz ustawodawstwo związane z tworzeniem porządku konstytucyjnego wraz ze "zwieńczeniem w postaci Konstytucji 3 Maja".

"Polska ma wielowiekowe tradycje konstytucyjne i my doskonale rozumiemy, czym jest konstytucja"

"To wszystko świadczy o tym, że Polska ma wielowiekowe tradycje konstytucyjne i my doskonale rozumiemy, czym jest konstytucja, czym są trybunały konstytucyjne, sądy, i jaką rolę odgrywają w ustroju, jak ważną, fundamentalną rolę odgrywają w porządku prawnym i politycznym całego systemu państwowego" - powiedział Morawiecki.

Dodał, że w tym kontekście "uważamy to, co stało się pod koniec XVIII wieku za absolutne pogwałcenie zasad prawa międzynarodowego ówcześnie panujących i bardzo daleko posuniętą manipulację w systemie prawnym, której dopuścili się ówcześni zaborcy - władcy, którzy dokonali rozbiorów Polski".

"Tym bardziej mając w pamięci te nie tak dawne wydarzenia, bo to przecież kilkanaście pokoleń temu, bardzo ciężko nam jest przyjmować - znacznej części polskich intelektualistów i po prostu polskiego społeczeństwa - różnego rodzaju pouczenia związane z trybunałami konstytucyjnymi" - podkreślił Morawiecki.

Jak ocenił, "dzisiaj jesteśmy najwyraźniej w Europie, w Unii Europejskiej (...) wraz z naszymi braćmi ze Wschodu i z Południa w okresie poszukiwania czegoś w rodzaju tożsamości konstytucyjnej". "Sądzę, że ten pluralizm naszych doświadczeń historycznych i dzisiejszych oczekiwań powinien być w pełni uszanowany" - zaznaczył.

W tym kontekście stwierdził, że wiele z trybunałów konstytucyjnych rozważało, "gdzie są granice porządku europejskiego względem porządku konstytucyjnego, z rolą trybunału konstytucyjnego na czele".

"Będziemy przede wszystkim szanować TK, jego wyroki jako najwyższej instancji odwoławczej i decyzyjnej"

"My również taki dyskurs tutaj w Polsce toczymy i chcemy, żeby ten dyskurs był szanowany, żeby był uszanowany, podobnie jak powinien on być uszanowany we wszystkich innych państwach Unii Europejskiej. Są bowiem takie prawa w ramach porządków konstytucyjnych i porządków ustrojowych poszczególnych państw członkowskich, które mają absolutnie fundamentalne znaczenie dla działania, dla funkcjonowania tych praw" - ocenił Morawiecki.

Premier wyraził też przekonanie, że "będziemy przede wszystkim szanować TK, jego wyroki jako najwyższej instancji odwoławczej i decyzyjnej" i - jak zaznaczył - ten obowiązujący porządek konstytucyjny nie powinien być naruszany przez "wszelkie inne uzurpacje".

"Cieszę się, że dzisiaj mamy do czynienia z taką sytuacją, że mimo pewnych sporów, nawet bardzo daleko posuniętych sporów wokół konstytucji, interpretacji konstytucji, jest dla coraz większej liczby ludzi jasne, że TK dzisiaj reprezentuje bardzo spluralizowane poglądy i ciesząc się swoją niezależnością dba o jakość porządku konstytucyjnego państwa, a w związku z tym dba również o jakość naszego ustroju" - dodał szef polskiego rządu.

W poniedziałek na Zamku Królewskim w Warszawie odbywa się spotkanie sześciu szefów sądów konstytucyjnych z Europy Środkowowschodniej. Uczestnicy spotkania biorą udział w dyskusji dotyczącej roli sądu konstytucyjnego we współczesnym państwie. Na zaproszenie prezes TK Julii Przyłębskiej w debacie uczestniczą przewodniczący sądów konstytucyjnych Mołdawii, Ukrainy, Litwy, Węgier i Gruzji.