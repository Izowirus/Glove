Minister Elżbieta Rafalska dyskryminuje matki samotnie wychowujące dzieci i opiekunów osób niepełnosprawnych - uzasadniała wniosek o wotum nieufności wobec szefowej MRPiPS Marzena Okła-Drewnowicz (PO). Wniosek to polityczna hucpa - oceniła Urszula Rusecka (PiS).
      
            Sejmowa Komisja Polityki Społecznej i Rodziny zajmuje się w poniedziałek wnioskiem o wotum nieufności wobec minister pracy i polityki społecznej Elżbiety Rafalskiej. Wcześniej komisja negatywnie zaopiniowała taki wniosek wobec wicepremier, szefowej Komitetu Społecznego Beaty Szydło. Wnioski złożyli posłowie PO.

Posłanka PO Marzena Okła-Drewnowicz podkreśliła podczas obrad komisji, że szefowa MRPiPS zaczęła rządzić, ale równocześnie dzielić. "Zaczęło się od programu +500 plus+. Najbardziej ominął on tych, którzy są najbardziej potrzebujący, a więc rodziców samotnie wychowujących dzieci" - mówiła.

"Myślę, że nie byłoby takiej sytuacji, że matki wyszłyby i protestowały, gdyby nie to, że państwo rozdajecie +500 plus+ bogatym, a dla nich nie ma. Matki słyszą o 300 zł wyprawki, a dla nich nie ma. Nie mówię, żeby zabierać, ale najpierw dawać tym, którzy najbardziej potrzebują" - dodała posłanka PO.

"Ten wniosek jest przede wszystkim za to, że pani minister dzieli i rządzi, za to, że dyskryminuje matki samotnie wychowujące dzieci i szczególnie dyskryminuje opiekunów osób niepełnosprawnych" - oświadczyła Okła-Drewnowicz.

Natomiast Rusecka oceniła, że wniosek polityków PO "jest zwykłą hucpą polityczną i nie ma nic wspólnego z merytorycznym dokumentem". "Opozycji nie chodzi o los osób z niepełnosprawnościami (...). Opozycji chodzi o kolejną polityczną awanturę, uderzenie w wrażliwe społecznie problemy. To kolejny polityczny plan, którego celem jest ponowne zdobycie władzy" - mówiła posłanka PiS.

Według niej, posłowie opozycji PO-PSL powinni się spalić ze wstydu za to jaki bałagan - niespójny i rozproszony system pomocy zostawili po swoich rządach.