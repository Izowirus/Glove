Olkusz potrzebuje dobrego gospodarza; wierzę, że skutecznym, uczciwym i efektywnym menadżerem dla tego miasta będzie Łukasz Kmita - mówił w środę premier Mateusz Morawiecki w Olkuszu na wspólnym spotkaniu wyborczym z kandydatem PiS na burmistrza tego miasta.
      
            Szef rządu przyjechał w środę do Olkusza, żeby wesprzeć kandydata PiS Łukasza Kmitę, który w drugiej turze wyborów na burmistrza Olkusza zmierzy się z Romanem Piaśnikiem.

Premier ocenił, że w Olkuszu potrzebne są zarówno nowe miejsca pracy, nowa infrastruktura i połączenia komunikacyjne, jak i programy dla młodych ludzi i przedsiębiorców.

Według Morawieckiego to właśnie kandydat PiS jest w stanie zadbać zarówno o przyszłość młodych ludzi, jak i seniorów. "Olkusz potrzebuje bardzo dobrego gospodarza i ja wierzę, że takim skutecznym, uczciwym, prężnym, przedsiębiorczym, efektywnym menadżerem dla Olkusza (...) będzie właśnie Łukasz Kmita" - powiedział szef rządu.

Zaznaczył, że Kmita, który obecnie jest szefem małopolskiego oddziału Kasy Rolniczego Ubezpieczenia Społecznego (KRUS), zarządza tam budżetem 10-krotne przewyższającym budżet Olkusza, dlatego ma doświadczenie w gospodarowaniu tak dużymi środkami finansowymi.

„Jestem przekonany że ze wsparciem rządu będzie w stanie zaproponować takie zmiany dla Olkusza, które będą mieszkańcom służyć przez lata” - ocenił szef rządu.

Morawiecki przypomniał, że ze środków rządowych zostało przeznaczone ponad 250 mln zł na modernizację linii kolejowej nr 62 i drogi krajowej nr 94, które przebiegają przez Olkusz.

Według niego wykazana przez Ministerstwo Finansów niewielka nadwyżka budżetowa na koniec września tego roku „pokazuje, jak w skali kraju potrafimy gospodarować finansami publicznymi”.

W pierwszej turze wyborów na burmistrza Olkusza wygrał ubiegający się o reelekcje Roman Piaśnik

„My w sektorze finansów publicznych będziemy mieli bardzo niewysoki deficyt na koniec tego roku, tymczasem nasi oponenci polityczni wieszczyli, że będzie to nawet 100 mld zł deficytu (…). Taka jest rzeczywistość, że okazało się, że pogoniliśmy mafie VAT-owskie, zrobiliśmy to skutecznie w skali kraju” - dodał premier i zaznaczył, że uzyskane w ten sposób środki są rozdysponowywane równomiernie w całym kraju.

Przemawiając na wiecu kandydat PiS Łukasz Kmita ocenił, że kampanię wyborczą prowadził w sposób „merytoryczny, uczciwy i rzeczowy” i zapowiedział kontynuację takich działań. „W centrum mojego zainteresowania byli mieszkańcy, odwiedziliśmy każdą miejscowość, każde sołectwo, każde osiedle i pytaliśmy, co tam jest potrzebne” - dodał.

Zadeklarował podjęcie działań mających na celu rozbudowę lokalnej Strefy Aktywności Gospodarczej, aby przyciągnąć do Olkusza dużych inwestorów. Mówił też o programie dla rodzin i najmłodszych, w tym budowie mieszkań dla młodych. Zapowiedział podjęcie starań dotyczących budowy estakady na drodze krajowej nr 94, która odkorkowałaby centrum miasta, rozwój transportu publicznego, w tym bezpłatne przejazdy dla młodzieży szkolnej i seniorów, a także stworzenie systemu monitoringu obejmującego wszystkie olkuskie osiedla.

„To jest program pozytywnej energii dla miasta. Jestem przekonany, że w Olkuszu można i zrobimy dużo dobrego” - podkreślił kandydat PiS.

Podczas wizyty w Olkuszu premier Morawiecki zwiedził tamtejszy rynek i złożył wieniec przed popiersiem marszałka Józefa Piłsudskiego.

W pierwszej turze wyborów na burmistrza Olkusza wygrał ubiegający się o reelekcje Roman Piaśnik, uzyskując 43,28 proc. głosów. W drugiej turze zmierzy się on z kandydatem PiS Łukaszem Kmitą, który zdobył 33,64 proc. głosów.