Wicepremier Piotr Gliński otworzył w niedzielę w Łodzi nowy kompleks sportowy przy Zespole Szkół Salezjańskich. "Kultura fizyczna jest immanentną częścią kultury. To ważne, aby z szacunkiem podchodzić do sportu" - podkreślił minister kultury i dziedzictwa narodowego
      
            "Bardzo cieszymy się, że powstały boiska, na których tak miło się stoi, a jeszcze lepiej biega. Cieszymy się, że dzieciaki będą miały możliwości spełniania tu swoich marzeń, zabawy, gry, a być może z grona korzystających z tego obiektu wyrosną profesjonalni sportowcy. (…) Jako minister kultury muszę podkreślić, że kultura fizyczna jest immanentną częścią kultury. Jest bardzo ważna w wychowaniu każdego człowieka, aby z szacunkiem podchodzić do sportu" - powiedział wicepremier Gliński podczas niedzielnej uroczystości w Łodzi.

Nowy kompleks sportowy, składający się piłkarskiego boiska ze sztuczną trawiastą nawierzchnią i oświetleniem, tartanową bieżnią oraz boiskami do koszykówki, piłki ręcznej, siatkówki i badmintona, powstał przy Zespole Szkół Salezjańskich przy ul. Wodnej. Ma on służyć ponad 800 uczniom podstawówki, gimnazjum i liceum oraz podopiecznym parafialnej świetlicy środowiskowej.

Jak zaznaczył Gliński, wspieranie takich inicjatyw jest obowiązkiem rządu. "To jest miejsce wychowania młodego pokolenia, z czego jeszcze raz wyrażam wielką radość. Zapewniam, że ten kompleks powstał w ramach pełnienia naszych obowiązków, to jest nasza powinność" – dodał.

Minister kultury podziękował salezjanom za ich trud i wkład w wychowanie dzieci i młodzieży.

Jak powiedział PAP dyrektor placówki ks. Julian Dzierżak, wielofunkcyjny obiekt sportowy powstał w miejscu wysłużonych asfaltowych boisk i na niezagospodarowanym do tej pory terenie.

"Po 27 latach funkcjonowania szkoły, przyszedł czas, żeby pomyśleć o zewnętrznej infrastrukturze sportowej. W pedagogice salezjańskiej sport to jeden z filarów nauczania. Cieszymy się, że nasza młodzież będzie mogła trenować w tak świetnych warunkach" – przyznał dyrektor Szkoły Salezjańskiej im. ks. Bosko.

Kandydat Zjednoczonej Prawicy na prezydenta Łodzi Waldemar Buda wskazał na dynamiczny rozwój placówki edukacyjnej. "Pamiętam doskonale, jak wyglądało to asfaltowe boisko. Szkoła się pięknie rozwija, co roku bije rekordy popularności wśród kandydatów. Ale za tym musi iść infrastruktura, poprawa warunków, również tych do uprawiania sportu. Gratuluję tej inicjatywy i wszystkim, którzy ją wspierali" – powiedział poseł PiS.

Sportowa inwestycja kosztowała ok. 3 mln zł. Zrealizowano ją ze środków Ministerstwa Sportu i Turystyki, Fundacji Orlen Dar Serca i szkoły.