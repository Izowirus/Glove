PAP/Jakub Kamiński
                                        

            Szef kampanii wyborczej PiS Tomasz Poręba przedstawił nowy spot wyborczy tej formacji. PiS pyta w nim polityków i samorządowców PO, którzy zadeklarowali przyjmowanie uchodźców, czy nadal podtrzymują tę deklarację. Zdaniem Poręby takie zamierzenia uderzają w bezpieczeństwo Polaków.
      
            Podczas konferencji w warszawskiej siedzibie PiS Poręba mówił, że stawką nadchodzących wyborów samorządowych jest bezpieczeństwo. "Bezpieczeństwo w wymiarze osobistym, bezpieczeństwo rodziny, bezpieczeństwo socjalne myślę, że jest bardzo ważne dla każdego Polaka" - powiedział szef sztabu wyborczego PiS.

Dodał, że zarówno on jak i PiS uważają, że dla Polaków w kontekście bezpieczeństwa ważna jest sytuacja międzynarodowa, w tym m.in. zagrożenia wynikające z migracji. W tym kontekście mówił, że za czasów rządów PO polityką wobec nielegalnych imigrantów było wyrażanie zgody "na przyjmowanie nielegalnych migrantów w Polsce, tysięcy nielegalnych migrantów w Polsce".

Ta polityka - dodał szef sztabu PiS - została poparta na szczeblu lokalnym 30 czerwca 2017 r., kiedy to politycy PO, samorządowcy rządzący największymi miastami w Polsce podpisali deklarację "o współdziałaniu miast Unii Metropolii Polskich w dziedzinie migracji" -pod deklaracją podpisali się prezydenci: Białegostoku Tadeusz Truskolaski, Bydgoszczy Rafał Bruski, Gdańska Paweł Adamowicz, Krakowa Jacek Majchrowski, Lublina Krzysztof Żuk, Łodzi Hanna Zdanowska, Poznania Jacek Jaśkowiak, Rzeszowa Tadeusz Ferenc, Szczecina Piotr Krzystek, Warszawy Hanna Gronkiewicz-Waltz, czy Wrocławia Rafał Dutkiewicz.

"Do dzisiaj ani Grzegorz Schetyna, ani ci właśnie prezydenci największych polskich miast tych słów nie odwołali, oni się z tych deklaracji nie wycofali. Nie wycofał się przewodniczący Platformy pan Grzegorz Schetyna, nie wycofali się związani z Platformą prezydenci" - mówił Poręba.

Nawiązał też do tego, że szef PO zapowiadał w kampanii wyborczej, że PO będzie chciała zlikwidować urzędy wojewódzkie, które - jak podkreślał Poręba - "są przedstawicielem rządu w terenie i realizują jego politykę". "W tym wypadku jest to polityka Prawa i Sprawiedliwości, które absolutnie nie chce się zgodzić i nie zgodzi się na nielegalny napływ migrantów do Polski" - powiedział Poręba.

"Więc Platforma przez likwidację urzędów wojewódzkich chce oddać władzę na poziomie regionów, na poziomie miast, tym właśnie osobom, prezydentom, którzy chcą, aby w Polsce byli nielegalni migranci. To jest clou programu Platformy, który dotyczy nielegalnej migracji" - stwierdził polityk PiS. Dodał, że gdy przedstawiciele PO będą rządzić w regionach "to może to bezpieczeństwo być bardzo zagrożone właśnie w tym wymiarze nielegalnej migracji".

W zaprezentowanym spocie przedstawiane są wypowiedzi Grzegorza Schetyny dot. likwidacji urzędów wojewódzkich. W spocie pojawia się nagłówek: "Czy tak może wyglądać rok 2020?". Po tej informacje przedstawiony jest telewizyjny serwis informacyjny, w którym czytane są wiadomości brzmiące: "Mija rok od kiedy Platforma Obywatelska zlikwidowała urzędy wojewódzkie", "Samorządowcy Platformy Obywatelskiej szykują się do przyjęcia uchodźców", "Wbrew decyzji polskiego rządu Grzegorz Schetyna zapowiedział przyjmowanie uchodźców", "W ramach przydziałów pojawiły się enklawy muzułmańskich uchodźców", "55 ofiara ataku", "Dziś mieszkańcy boją się wychodzić po zmroku na ulicę. Napady na tle seksualnym, akty agresji stały się codziennością mieszkańców". Informacje te ilustrowane są przypadkami przemocy i agresji. "Czy będziemy czuli się bezpiecznie jeśli PO to zrealizuje?" - pada pytanie w spocie.

Po emisji spotu Poręba mówił, że "zgody Prawa i Sprawiedliwości na to, aby te działania zapowiadane przez Platformę mogły się w Polsce ziścić, nigdy nie będzie".

"Prawo i Sprawiedliwość nigdy nie zgodzi się na to, co z resztą potwierdziło w czynach, aby do Polski napływali nielegalni migranci. Zapowiadaliśmy to po wygraniu wyborów w 2015 r., mówił o tym pan prezes Jarosław Kaczyński i udało się to kilka miesięcy temu na szczycie w Brukseli zrealizować panu premierowi Morawieckiemu, który wspólnie z przedstawicielami krajów V4 zablokował bardzo złe, bardzo szkodliwe z punktu widzenia bezpieczeństwa Polaków, ale też europejczyków, pomysły o dobrowolnej relokacji uchodźców" - mówił.

Poręba zapowiedział, że w czwartek w miastach, w których włodarze podpisali deklarację ws. migracji oraz w innych miastach, samorządowcy PiS oraz kandydaci PiS na prezydentów miast będą pytać, czy nadal polityka PO ws. nielegalnych migrantów jest taka sama oraz czy podpisani pod deklaracją prezydenci nadal podtrzymują swoje zobowiązanie.