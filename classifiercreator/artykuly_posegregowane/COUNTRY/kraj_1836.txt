Krynica-Zdrój, 05.09.2018. Premier Litwy Saulius Skvernelis (P) odebrał nagrodę Człowieka Roku z rąk premiera RP Mateusza Morawieckiego (L) podczas XXVIII Forum Ekonomicznego w Krynicy, 5 bm. (gm/dw) PAP/Grzegorz Momot PAP © 2018 / Grzegorz Momot
                                        

            Współpraca gospodarcza, europejska polityka migracyjna i kwestie energetyczne - to niektóre z tematów rozmowy premiera Mateusza Morawieckiego z szefem litewskiego rządu Sauliusem Skvernelisem na marginesie XXVIII Forum Ekonomicznego w Krynicy.
      
            Szefowie rządów Polski i Litwy spotkali się przed wręczeniem głównych nagród XXVIII Forum Ekonomicznego w Krynicy. Premier Litwy w trakcie FE został uhonorowany nagrodą Człowieka Roku, którą wręczył mu szef polskiego rządu.

Podczas spotkania premierzy Polski i Litwy - jak poinformowała w komunikacie Kancelaria Premiera - poruszyli m.in. kwestię współpracy gospodarczej.

"Rozmowy dotyczyły m.in. szkolnictwa polskiego na Litwie, współpracy gospodarczej, europejskiej polityki migracyjnej i kwestii energetycznych" - czytamy w komunikacie KPRM.

"Szefowie rządów wymienili opinie na temat dialogu z instytucjami UE ws. praworządności, a także negocjacji dot. Brexit i wieloletniego budżetu UE na lata 2021-27" - dodała Kancelaria Premiera.

Szef litewskiego rządu po otrzymaniu nagrody wygłosił przemówienie, w którym przypominał wspólną historię Polski i Litwy. Zaznaczył, że był okres, kiedy oba państwa współpracowały ze sobą kilkaset lat. Przypominał również czasy, kiedy Polska i Litwa miały gorsze relacje. "Stosunki między sąsiadami muszą być równoprawne, z poszanowaniem dla siebie nawzajem" - mówił. "Ja, jako szef rządu, jako człowiek, pragnę i uczynię wszystko, żeby stosunki między naszymi krajami były ciepłe, przyjazne, sąsiedzkie i strategiczne" - oświadczył.

Premier Mateusz Morawiecki po wręczeniu nagrody Skvernelisowi podkreślił swoje dobre relacje z szefem litewskiego rządu. Morawiecki przypomniał, że Litwa była kierunkiem jednej z jego pierwszych wizyt zagranicznych jako wicepremiera. Jak dodał, obaj politycy otwierali wówczas most energetyczny. "Chcę wyrazić bardzo ogromną radość, że dzięki Sauliusowi te mosty pomiędzy Polską a Litwą są naprawdę coraz szersze, coraz bardziej stabilne" – podkreślił.

Morawiecki zaznaczył też, że wspólne sukcesy gospodarcze obu państw nie byłyby możliwe bez Sauliusa Skvernelisa. "To jest jego osobista zasługa, zaangażował się w te relacje i rzeczywiście one zmierzają w bardzo dobrym kierunku" – ocenił szef polskiego rządu.