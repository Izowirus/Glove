Oddaję paniom i panom głos; życzę udanej debaty – zwrócił się do uczestników obradującego w czwartek Sejmu Dzieci i Młodzieży marszałek Izby Marek Kuchciński. Tematem obrad jest pierwszy Sejm Niepodległej. Wolna Polska była pragnieniem wielu pokoleń Polaków – akcentował marszałek.
      
            "Tematem obrad Wysokiej Izby jest pierwszy Sejm Niepodległej, jak wiemy, rozpoczął on swoją działalność, swoją pracę w lutym 1919 r. w Warszawie. Poprzedziła go szybka i krótka kampania wyborcza. Dzisiaj, obecnie, sto lat później, w roku 2018 obchodzimy rocznice historyczne o doniosłym znaczeniu dla dziejów Polski" – powiedział Kuchciński.

Jak wskazał, w październiku minie 550 lat od zwołania w Piotrkowie pierwszego dwuizbowego sejmu Rzeczypospolitej, zaś w listopadzie - stulecie odzyskania przez Polskę niepodległości.

"Wolna Polska była pragnieniem wielu pokoleń Polaków; łączyła ich nie tylko jedna polityczna wizja Rzeczypospolitej, ale bardziej chęć zbudowania ojczyzny jako kraju niezależnego i liczącego się w Europie" – powiedział marszałek Kuchciński.

Dodał, że powstająca przed stu laty II Rzeczypospolita kształtowała swój niepodległy byt w bardzo trudnych warunkach, i zaakcentował, że odniosła sukces. "Historia dwudziestolecia międzywojennego pokazuje, jak z ogromnym zaangażowaniem całe społeczeństwo po latach zaborczego zacofania przystąpiło do odbudowy kraju. Wszystkie dziedziny wymagały naprawy, a wręcz niektóre z nich budowy od podstaw, ale udało się" – mówił marszałek.

Podkreślał, że wielki udział w umacnianiu polskiego państwa mieli posłowie pierwszego Sejmu Niepodległej. "Obradujący w Warszawie w latach 1919-1922 Sejm Ustawodawczy potwierdził suwerenność Polski, doprowadził do scalenia ziem wchodzących wcześniej w skład państw zaborczych oraz stworzył filary ustrojowe nowoczesnej demokracji" – powiedział Kuchciński.

"Wybory do Sejmu Ustawodawczego były powszechne, równe, proporcjonalne, bezpośrednie i tajne. Wzięli w nich udział wszyscy obywatele, którzy ukończyli 21. rok życia, bez względu na płeć, wyznanie czy narodowość. Warto podkreślić, że tak szerokich uprawnień wyborczych nie mieli nawet mieszkańcy Francji czy Wielkiej Brytanii" – wskazał marszałek Sejmu. Dodał, że ówczesne wybory poprzedziła barwna i zacięta kampania wyborcza.

"Oddaję paniom i panom głos i życzę udanej debaty" – zakończył.