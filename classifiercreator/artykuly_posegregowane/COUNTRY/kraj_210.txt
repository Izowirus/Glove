Wcześniejsze wybory parlamentarne mają pewne zalety; wcześniej bylibyśmy w stanie wygrać z PiS, na co bardzo wielu Polaków czeka - powiedziała w środę szefowa Nowoczesnej Katarzyna Lubnauer.

      
            Lubnauer w Polsat News została zapytana o doniesienia medialne dotyczące ewentualnych wcześniejszych wyborów parlamentarnych i jak jej się podoba ta idea.

Zdaniem szefowej Nowoczesnej ten pomysł ma "pewne zalety". "Pierwszą zaletą jest to, że wcześniej jesteśmy w stanie wygrać z PiS, na co bardzo wielu Polaków czeka. Może również zwiększyć dynamikę takich rozmów o współpracy" - tłumaczyła Lubnauer. Dodała, że Nowoczesna od tygodni prowadzi rozmowy z PSL, SLD i Unią Europejskich Demokratów na temat współpracy.

Lubnauer zwróciła ponadto uwagę, że Nowoczesna jest partią pozbawioną subwencji. "Dla nas wybory, poza wszystkim, są ułatwieniem związanym z możliwością otrzymywania subwencji" - podkreśliła.

Dopytywana, czy wyobraża sobie, że do tych wyborów poszłaby sama, jako Nowoczesna, odparła: "wydaje mi się, że to nie ma sensu dlatego, że sens ma budowanie w tym momencie współpracy koalicji".