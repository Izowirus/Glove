Nowa Wieś, 21.06.2018. Polski minister obrony narodowej Mariusz Błaszczak (P), minister spraw zagranicznych Polski Jacek Czaputowicz (2P), minister obrony Wielkiej Brytanii Gavin Williamson (L) i minister spraw zagranicznych Wielkiej Brytanii Boris Johnson (2L) podczas polsko-brytyjskich konsultacji w formacie tzw. Kwadrygi,  21 bm. w Ośrodku MON Helenów w Nowej Wsi. (nlat) PAP/Jacek Turczyk PAP © 2018 / Jacek Turczyk
                                        

            Polskę i Wielką Brytanię łączą historia i teraźniejszość oraz wartości – wolność, demokracja i prawa jednostki; żołnierze obu krajów na wschodniej flance NATO bronią bezpieczeństwa Europy – mówili w czwartek w Warszawie ministrowie spraw zagranicznych oraz obrony Polski i Wielkiej Brytanii.
      
            Szefowie resortów spraw zagranicznych Jacek Czaputowicz i Boris Johnson oraz obrony Mariusz Błaszczak i Gavin Williamson złożyli wieńce przed Grobem Nieznanego Żołnierza, wcześniej spotkali się na konsultacjach w formule tzw. kwadrygi.

"Bardzo wiele łączy nas, Polaków, z Wielką Brytanią, wiele wspólnych wydarzeń historycznych, ale także bardzo wiele łączy nas, jeśli chodzi o podejście do spraw związanych z bezpieczeństwem, wolnościami obywatelskimi, bardzo wiele, jeżeli chodzi o przeszłość, historię, ale także współczesność" – powiedział Błaszczak podczas uroczystości.

Zwrócił uwagę, że Polska obchodzi w tym roku setną rocznicę odyskania niepodległości, a Wielka Brytania – utworzenia Królewskich Sił Powietrznych RAF. Przypomniał udział polskich lotników w bitwie o Wielką Brytanię i udział polskich matematyków w złamaniu szyfru Enigmy. Szef MON podkreślił obecną współpracę wojskową i zbrojeniową obu krajów, którą ułatwia dwustronne porozumienie zawarte w grudniu ub.r.

"Ściśle współpracujemy w ramach sojuszu północnoatlantyckiego. Dowodem tej współpracy są żołnierze Zjednoczonego Królestwa, którzy stacjonują w Orzyszu. Wspólnie zapewniamy bezpieczeństwo na wschodniej flance NATO" – dodał, nawiązując do wielonarodowej batalionowej grupy bojowej, w której skład wchodzi brytyjski pododdział. "Wspólnie dbamy o bezpieczeństwo naszych państw, ale także Europy i całego wolnego świata" – powiedział Błaszczak.

Także sekretarz obrony Williamson podkreślił, że "Polska to kraj, który wiele razy stawał ramię w ramię z Wielką Brytanią", nawiązując do udziału Polaków w obronie Wielkiej Brytanii podczas II wojny światowej. „Dzięki odwadze i zaangażowaniu tak wielu Polaków udało się obronić Wielką Brytanię, gdy walczyli z RAF walcząc przeciw nazistowskim Niemcom” – powiedział.

Podkreślił, że Polacy i Brytyjczycy walczyli też razem w Afryce Północnej i pod Monte Cassino „o wyzwolenie nie tylko Polski, ale całej Europy". „Kontynuujemy te współpracę, od 20 lat w NATO stajemy razem przeciw agresorom, gdziekolwiek są" – dodał Williamson.

Z kolei szef polskiego MSZ podkreślił, że "Grób Nieznanego Żołnierza skupia jak w soczewce tysiącletnią historię naszego państwa i narodu". "Stoimy przy urnach z ziemią uświęconą krwią przelewaną przez polskich żołnierzy w obronie wartości uniwersalnej, dla nas Polaków najważniejszej - wolności" – powiedział Czaputowicz.

Przypomniawszy wspólną walkę lotników podkreślił, że "dziś nasze kraje rozwijają współpracę w ramach partnerstwa strategicznego”. „Podobnie postrzegamy wiele kwestii międzynarodowych, zwłaszcza tych dotyczących szeroko rozumianego bezpieczeństwa. Wspólnym naszym zadaniem jest wzmacnianie więzi transatlantyckich, kluczowych dla stabilności całego świata zachodniego" – powiedział.

Również Johnson nawiązał do wspólnej walki pilotów myśliwskich "przeciw zagrożeniu, przed którym staną cały nasz kontynent". "Polska przyszła nam wtedy z pomocą; to wspaniałe widzieć dziś brytyjskich żołnierzy, którzy tutaj gwarantują bezpieczeństwo całej wschodniej Europy" – powiedział brytyjski minister spraw zagranicznych.

"Relacje między Polską i Wielką Brytanią kwitną. Nasz handel rośnie i jestem dumny mogąc powiedzieć, że w Zjednoczonym Królestwie żyje milion Polaków. Chcę, żebyście wiedzieli, że są kochani i doceniani, i nie chcemy, żeby wracali" – zapewnił.

Ale - zaznaczył Johnson - polsko-brytyjskie "relacje wykraczają poza bezpieczeństwo, obronę, wzrost handlu". "Opierają się na wspólnych wartościach. Brytania i Polska opowiadają się za wolnością, demokracją i swobodą jednostki. Walczyliśmy razem przez ostatnie sto lat i oczekuję, że będziemy nadal współpracować przez kolejnych sto lat" – powiedział Johnson.

Spotkanie w formule tzw. kwadrygi – szóste już – miało na celu konsultacje przed lipcowym szczytem NATO, omówienie dwustronnych relacji w dziedzinie bezpieczeństwa i współpracy w organizacjach międzynarodowych, w tym NATO i RB ONZ. Ministrowie spraw zagranicznych i obrony Polski i Wielkiej Brytanii rozmawiali także o współpracy wojskowej, w tym wielonarodowych batalionowych grupach bojowych, rozlokowanych na wschodnich obrzeżach NATO w ramach tzw. wysuniętej wzmocnionej obecności (eFP).

W uroczystości na Placu Piłsudskiego wzięli udział żołnierze obu państw, w tym z brytyjskiego pododdziału zwiadowczego, który stacjonuje w Orzyszu.