Żołnierze Wojsk Obrony Terytorialnej z 6. Mazowieckiej Brygady OT złożyli przysięgę wojskową w miejscu kaźni swojego patrona rotmistrza Witolda Pileckiego, na terenie dawnego aresztu śledczego Warszawa-Mokotów. W uroczystości wzięła udział córka rotmistrza Zofia Pilecka.
      
            W niedzielę przed wejściem do dawnego aresztu śledczego Warszawa-Mokotów na ul. Rakowieckiej przysięgę złożyło 124 żołnierzy z 6. Mazowieckiej Brygady Obrony Terytorialnej. Żołnierze przysięgali w miejscu, w którym obecnie jest Muzeum Żołnierzy Wyklętych i Więźniów Politycznych PRL. Ponad 70 lat temu był tam torturowany i został zamordowany patron 6. Mazowieckiej Brygady OT - rotmistrz Witold Pilecki.

Szef resortu obrony Mariusz Błaszczak skierował do nowych żołnierzy WOT list. Podkreślił w nim, że służba w szeregach Wojsk Obrony terytorialnej wiąże się z odpowiedzialnością za bezpieczeństwo kraju. "W historii państwa polskiego służba wojskowa zawsze zajmowała szczególne miejsce, stanowiąc symbol najwyższego oddania ojczyźnie i narodowi. Podjęliście decyzję o wstąpieniu do Wojsk Obrony Terytorialnej, której podstawowym zadaniem jest służba lokalnej społeczności. W każdej sytuacji kryzysowej, zarówno podczas wojny, jak i podczas pokoju macie zawsze być blisko potrzebujących pomocy. Chronić życie, zdrowie i mienie tutejszej ludności" - napisał do składających przysięgę wojskową Błaszczak.

W uroczystości uczestniczyli przedstawiciele innych rodzajów sił zbrojnych, a także straży pożarnej, policji i straży granicznej. Byli też urzędnicy stołecznego ratusza. Wśród zaproszonych byli też działacze środowisk kombatanckich, w tym powstańcy warszawscy. Wśród gości była również Zofia Pilecka, córka zamordowanego w okresie PRL-u rotmistrza. Żołnierzom podczas przysięgi towarzyszyły rodziny i warszawiacy.

6. Mazowiecka Brygada Obrony Terytorialnej im. rtm. Witolda Pileckiego jest jedną z dwóch brygad działających na terenie Mazowsza. W skład brygady wchodzić będą cztery bataliony lekkiej piechoty: w Radomiu, Grójcu, Pomiechówku oraz w Płocku. Dowodzi nią płk Grzegorz Kaliciak.

Ochotnicy, którzy zostali zaprzysiężeni w niedzielę pochodzą z południowego Mazowsza, w tym lewobrzeżnej Warszawy i Płocka. Żołnierze zostali powołani do służby 24 listopada tego roku, do batalionu lekkiej piechoty w Grójcu.

Pierwszego dnia przeszli badania i sprawdzian sprawności fizycznej oraz zostali umundurowani. Kolejne dni ćwiczyli na poligonie w Wędrzynie. Szesnastodniowe szkolenie podstawowe to początek szkolenia żołnierzy tych formacji, które trwa trzy lata.

Szkolenia w WOT odbywają się głównie w weekendy, co pozwala pogodzić życie zawodowe i rodzinne ze służbą wojskową. Dzięki temu 60 proc. żołnierzy którzy w najbliższą niedzielę złożą przysięgę, to osoby aktywne zawodowo, a 10 proc. to uczniowie i studenci - poinformowały służby prasowe tej Brygady.

Zdecydowanie ponad 50 proc. z nich posiada wykształcenie wyższe. Wywodzą się z różnych środowisk i reprezentują różne zawody i umiejętności. Wśród żołnierzy są nauczyciele, przedsiębiorcy, pracownicy biurowi, a także ratownicy medycznych i pielęgniarki.