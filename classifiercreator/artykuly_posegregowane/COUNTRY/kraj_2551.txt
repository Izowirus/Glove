Premier Mateusz Morawiecki powołał Janusza Janiszewskiego na stanowisko pełniącego obowiązki prezesa Polskiej Agencji Żeglugi Powietrznej - poinformowała PAP we wtorek PAŻP. Janiszewski zastąpił na tym stanowisku odwołanego w piątek z funkcji prezesa PAŻP Janusza Niedzielę.
      
            "Z dniem 9 lipca 2018 r. premier Mateusz Morawiecki, powołał pana Janusza Janiszewskiego na stanowisko pełniącego obowiązki prezesa Polskiej Agencji Żeglugi Powietrznej" - poinformowała PAŻP.

"To bardzo dobra wiadomość. Janusz Janiszewski jest wieloletnim pracownikiem Polskiej Agencji Żeglugi Powietrznej. Zna bardzo dobrze PAŻP, opracował strategię tej instytucji. Jest jednym z twórców sukcesu, jakim było skuteczne przeprowadzenie procesu rewizji Planu Skuteczności Działania Służb Żeglugi Powietrznej na lata 2015-2019" - powiedział we wtorek PAP pełnomocnik rządu ds. Centralnego Portu Komunikacyjnego, wiceminister infrastruktury Mikołaj Wild.

Dodał, że dotychczasowy prezes PAŻP Janusz Niedziela został odwołany z funkcji z dniem 6 lipca.

PAŻP poinformowała, że we wtorek o godzinie 13. w siedzibie agencji odbędzie się briefing prasowy wiceministra Wilda oraz nowo powołanego p.o. prezesa PAŻP.

"Na briefingu przedstawione zostaną strategiczne kierunki rozwoju Polskiej Agencji Żeglugi Powietrznej" - przekazała PAŻP.

Jak poinformowała PAŻP, Janiszewski od 18 lat jest kontrolerem ruchu lotniczego. Posiada unikalną, ekspercką wiedzę i doświadczenie z obszaru planowania, rozwoju i zarządzania ruchem lotniczym.

Jest stałym członkiem Zespołu Doradczego Pełnomocnika Rządu ds. Centralnego Portu Komunikacyjnego, odpowiedzialnym za kwestie związane z rozbudową infrastruktury w związku z planowaną rozbudową sieci lotnisk w Polsce.

Od 2015 roku pełnił funkcję dyrektora biura strategii i współpracy międzynarodowej PAŻP zarządzającego strategicznymi obszarami definiującymi funkcjonowanie i planowanie rozwoju agencji; zaangażowany w rozwój agencji na arenie międzynarodowej, pełnił funkcje w gremiach międzynarodowej współpracy środowiska zarządców ruchu lotniczego, miedzy innymi jako: zastępca przewodniczącego Komitetu Koordynującego GATE ONE, członek grup roboczych Komisji Europejskiej, a także CANSO, członek grup zadaniowych Eurocontrol, dyrektor biura zarządu Bałtyckiego Funkcjonalnego Bloku Przestrzeni Powietrznej.

Nowy p.o. prezesa PAŻP jest absolwentem Akademii Sztuki Wojennej
 
"W swojej pracy zawodowej inicjował i przeprowadzał liczne projekty innowacyjne, operacyjne i biznesowe dotyczące racjonalizacji i optymalizacji funkcjonowania PAŻP" - czytamy na stronie PAŻP.

W latach 2015-2017 Janiszewski był odpowiedzialny za przeprowadzenie procesu rewizji Planu Skuteczności Działania Służb Żeglugi Powietrznej na lata 2015-2019.

"Przygotowane i przedstawione na forum Unii Europejskiej rozwiązania zostały zatwierdzone przez Komisję Europejską i wprowadzone w życie w 2017 roku. Zakończony sukcesem proces rewizji Planu Skuteczności Działania Służb Żeglugi Powietrznej zapewnił finansowanie kluczowych zadań inwestycyjnych gwarantujących bezpieczeństwo i płynność ruchu lotniczego w polskiej przestrzeni powietrznej" - napisała PAŻP.

Nowy p.o. prezesa PAŻP jest absolwentem Akademii Sztuki Wojennej (dawniej AON) – kierunek zarządzanie ruchem lotniczym, ukończył również studia ekonomiczne we Wrocławiu.

Zgodnie ze znowelizowaną w grudniu 2016 r. ustawą o Polskiej Agencji Żeglugi Powietrznej, w przypadku odwołania prezesa agencji, premier, na wniosek ministra transportu, powierza zastępcy prezesa lub innej osobie pełnienie obowiązków szefa PAŻP na okres nie dłuższy niż sześć miesięcy, z możliwością przedłużania tego okresu o kolejne pół roku, nie więcej jednak niż dwukrotnie.

Polska Agencja Żeglugi Powietrznej jest jedyną w kraju instytucją szkolącą oraz zatrudniającą kontrolerów ruchu lotniczego, którzy pełnią służbę przez całą dobę, siedem dni w tygodniu. W PAŻP zatrudnionych jest ponad 570 kontrolerów ruchu lotniczego. Każdego dnia obsługują oni około 2,5 tys. lotów. Rocznie około miliona. PAŻP jest także odpowiedzialna za zarządzanie polską przestrzenią powietrzną oraz za zaawansowaną infrastrukturę lotniczą, którą buduje i rozwija. Sprawuje nadzór m.in. nad systemem radarowym, urządzeniami nawigacji lotniczej, systemami łączności i systemami wspomagającymi lądowanie.