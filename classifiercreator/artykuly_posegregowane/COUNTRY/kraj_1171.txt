Z nieoficjalnych, ale opartych na protokołach ze wszystkich obwodowych komisji danych wynika, że na prezydenta Gdyni wybrany został ponownie Wojciech Szczurek. Uzyskał on nieco ponad 68 proc. głosów. Będzie rządził Gdynią po raz szósty z rzędu.
      
            Informacje dotyczące nieoficjalnych wyników wyborów podał PAP Paweł Brutel - pełnomocnik wyborczy KWW Wojciecha Szczurka Samorządność. Jak wyjaśnił, wyliczenia oparte są na danych pochodzących ze wszystkich 118 obwodowych komisji wyborczych, które działały w Gdyni.

Brutel podał, że Szczurek otrzymał poparcie rzędu nieco ponad 68 proc., na drugim znalazł się wystawiony przez PiS poseł Marcin Horała, który otrzymał 16,7 proc., a na trzecim - długoletni współpracownik Szczurka i wiceszef gdyńskiej Rady Miasta - Zygmunt Zmuda-Trzebiatowski (na początku 2018 r. odszedł z "Samorządności" i startował jako kandydat Wspólnej Gdyni), który otrzymał 11,2 proc. poparcia. Reprezentujący SLD Marcin Strzelczyk uzyskał ok. 2,4 proc., a Łukasz Kowalczuk wystawiony przez komitet Marzę o Gdyni - ok. 1,6 proc. głosów.

55-letni Wojciech Szczurek, z wykształcenia doktor nauk prawnych, będzie rządził Gdynią po raz szósty z rzędu. Podobnie, jak we wcześniejszych wyborach, bezpartyjny Szczurek startował z własnego komitetu Samorządność.