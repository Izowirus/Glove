Chcemy utrzymania programu 500 plus i rozszerzenia go na wszystkie dzieci, ze szczególnym uwzględnieniem matek samotnie wychowujących dzieci - zapewniali politycy PO: Jan Grabiec i Marcin Kierwiński, odnosząc się do poniedziałkowej publikacji "Super Expressu".
      
            Politycy PO odnieśli się do artykułu w poniedziałkowym "SE", w którym cytowany jest Grabiec. "500 plus sprawia, że rodzice, którzy od lat nie pracują, są trwale bezrobotni, nie podejmują pracy, bo mają 500 plus. To jest szkodliwe i trzeba to zmienić" - miał powiedzieć rzecznik PO, cytowany przez "SE".

Grabiec stwierdził na konferencji prasowej, że artykuł, który ukazał się w "SE" "wprowadza w błąd opinię publiczną". "Od momentu uchwalenia tego programu (500 plus - PAP) jesteśmy za utrzymaniem tego programu i za jego rozszerzeniem" - mówił Grabiec.

Rzecznik PO zapewniał, że "SE" nie cytował w sposób dosłowny jego wypowiedzi. "Rozmawiałem z redaktorem na temat oddziaływania 500 plus na rynek pracy i zwracałem uwagę na to, że kryterium dochodowe w wysokości 800 zł dyskryminuje osoby, które chcą pracować" - mówił Grabiec.

Poseł Marcin Kierwiński zaznaczył, że PO chce, żeby program został utrzymany. "Natomiast chcemy, aby ten program był rozbudowany o osoby, które tych pieniędzy naprawdę potrzebują. Mówimy chociażby o matkach samotnie wychowujących dzieci. Mówimy także o programie 500 plus na każde dziecko - wtedy dopiero ten program będzie w 100 proc. sprawiedliwy i będzie spełniać wszystkie założenia i cele, dla którego powstał" - zapewniał poseł PO.

"Chcemy utrzymania programu 500 plus i jego rozstrzenia na wszystkie dzieci, także na pierwsze dzieci, ze szczególnym uwzględnieniem matek samotnie wychowujących dzieci" - dodał.

Kierwiński przekonywał, że PO nie chce nikomu zabierać pieniędzy z programu 500 plus, lecz go rozszerzać.

Do artykułu w "SE" odniosła się także m.in. szefowa MRPiPS Elżbieta Rafalska. "Proponowane przez PO zmiany w programie rodzina 500 plus to powrót do wsparcia na poziomie 10 mld zł, jak w roku 2015. Dziś wsparcie dla rodzin wynosi rocznie 37 mld zł. Propozycja PO to program rodzina 500minus" - napisała na Twitterze Rafalska.

Z kolei lider PSL Władysław Kosiniak-Kamysz podkreślił, że jego partia zablokuje każdą próbę odebrania polskim rodzinom "choćby złotówki".

"Przypomnienie dla przyjaciół z opozycji o naszej wspólnej przedwyborczej deklaracji, bo wygląda na to, że co poniektórzy mogli zapomnieć: nikt nie podniesie ręki na 500+. PSL jest tego gwarantem. Zablokujemy każdą próbę odebrania polskim rodzinom choćby złotówki" - zadeklarował we wpisie na Twitterze.