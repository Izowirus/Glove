W PSL ścierają się różne koncepcje ws. startu partii w wyborach do PE; jedną z możliwych opcji jest start w wyborach do europarlamentu pod egidą Europejskiej Partii Ludowej, drugą - pod własnym szyldem. Politycy PSL zapewniają też, że PSL nie wystartuje w wyborach z list Koalicji Obywatelskiej.
      
            Szef Forum Młodych Ludowców Miłosz Motyka podkreślił we wtorek w rozmowie z PAP, że w każdej partii politycznej przed wyborami toczą się rozmowy na temat tego w jakim formacie do nich pójść.

Zapewnił, że w PSL nie ma konfliktu, tylko różne koncepcje startu w wyborach. "Natomiast ta linia rozmów, można powiedzieć różnicy zdań, nie przebiega wzdłuż podziału wieku, bo jest to dużo mocniej wymieszane" - zaznaczył Motyka. Jego zdaniem, w Stronnictwie są grupy, które mocniej naciskają na współpracę z szeroko pojętym blokiem opozycji demokratycznej i są też takie, które chcą, aby PSL poszło do wyborów do PE samodzielnie. "Natomiast linia podziału nie przebiega wzdłuż demografii" - podkreślił Motyka.

"Są zarówno działacze ruchu ludowego, którzy są już doświadczonymi samorządowcami, tutaj np. marszałek woj. mazowieckiego Adam Struzik, który już daje informacje o tym, że należy budować wspólny blok opozycyjny, a są też młodzi działacze, którzy zdecydowaliby się również na start (samodzielny) z list PSL" - powiedział Motyka.

Dodał, że decyzja ta zapewne zostanie podjęta na Radzie Naczelnej PSL 8 grudnia.

"Jeśli chodzi o start z KO to nie ma oczywiście sporu, co do tego, że PSL nie wystartuje na listach KO. Jeśli miałoby do współpracy dojść to raczej Koalicyjnego Komitetu PSL i Koalicji Obywatelskiej. I w tym zakresie szukalibyśmy wspólnej formuły. Na pewno nie na listach Koalicji Obywatelskiej, co do tego sporu nie ma" - zadeklarował szef Forum Młodych Ludowców.

Rzecznik PSL Jakub Stefaniak powiedział PAP, że 8 grudnia podczas Rady Naczelnej PSL odbędzie się dyskusja na temat tego w jakiej formule partia będzie przygotowywać się do eurowyborów oraz jak będzie prowadziła kampanię. "Jeśli chodzi o wybory do europarlamentu, to nie ma jeszcze żadnej decyzji strategicznej, jak PSL będzie do tych wyborów podchodził. Natomiast jedną z możliwych opcji jest, żeby była to wspólna lista pod egidą Europejskiej Partii Ludowej" - zaznaczył Stefaniak.

Przypomniał, że zarówno PSL jak i Platforma Obywatelska jest członkiem Europejskiej Partii Ludowej. "Więc to byłby bardzo ciekawy projekt" - ocenił rzecznik PSL.

Europejska Partia Ludowa zrzesza partie chadeckie i centroprawicowe w Europie. Z Polski należą do niej: PO oraz PSL.

"To jest partia europejska, a to są wybory do europarlamentu, więc taki scenariusz mógłby być czymś nowym na polskiej scenie politycznej i myślę, że spotkałby się z dobrym odbiorem" - ocenił Stefaniak.

Poseł Piotr Zgorzelski (PSL) powiedział PAP, że na Radzie Naczelnej PSL 8 grudnia nastąpi też podsumowanie wyborów samorządowych. "I także odbędzie się dyskusja na temat przyszłych wyborów do PE" - dodał. Poseł PSL zaznaczył, że jeśli chodzi o wybory do PE, "to póki co, obowiązują dwa kierunki". Pierwszy z nich - jak mówił - to pójście pod szyldem Europejskiej Partii Ludowej, a drugi - pod własnym szyldem.

Wybory do Parlamentu Europejskiego odbędą się 26 maja przyszłego roku; Polacy wybiorą w nich 52 eurodeputowanych.    