Instytut Meteorologii i Gospodarki Wodnej wydał w sobotę ostrzeżenia pierwszego stopnia przed intensywnymi deszczami i burzami dla ośmiu województw. Lokalnie może tam spaść do 40 mm deszczu. Wiatr podczas burz może osiągnąć w porywach do 70 km/h.

      
            Według najnowszych informacji podanych przez IMGW, ostrzeżenia dotyczą województwa: lubelskiego, podkarpackiego, małopolskiego, świętokrzyskiego, śląskiego, warmińsko-mazurskiego, podlaskiego i mazowieckiego.

Pierwszy stopień zagrożenia przewiduje wystąpienie niebezpiecznych zjawisk meteorologicznych, które mogą powodować szkody materialne i zagrożenie życia. Należy spodziewać się wtedy utrudnień w ruchu drogowym, zakłóceń w przebiegu imprez plenerowych lub możliwość ich odwołania.

Przed intensywnymi opadami deszczu i burzami ostrzega także Rządowe Centrum Bezpieczeństwa.

W ciągu ostatniej doby w związku z burzami i silnym wiatrem straż pożarna interweniowała w całym kraju 750 razy. Najwięcej w województwie: mazowieckim (182), świętokrzyskim (145) i małopolskim (125). W wyniku nawałnic uszkodzone zostały dachy na 69 budynkach, w tym na 36 budynkach mieszkalnych. Jest także jedna ofiara śmiertelna - w piątek wieczorem w Sokołowie Podlaskim (woj. mazowieckie) utonął mężczyzna, który został porwany przez nurt wezbranej rzeki Cetynia.

Według danych RCB, w sobotę rano bez prądu pozostawało 4,1 tys. odbiorców. Najwięcej - 2,2 tys. w województwie mazowieckim, 1 tys. w podlaskim, oraz 0,8 tys. w podkarpackim.

RCB przypomina, że podczas burz nie powinno się wychodzić z domu bez konieczności. Należy również unikać otwartych przestrzeni, nie stawać przed jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.

RCB apeluje także o bezpieczeństwo nad wodą. Przypomina, że w piątek utopiły się cztery osoby.