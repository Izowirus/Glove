Przywódcy około 50 krajów świata, którzy przyjadą w grudniu do Katowic na szczyt klimatyczny ONZ, wezmą też udział w obchodach stulecia odzyskania przez Polskę niepodległości; przywódcy wysłuchają m.in. specjalnego koncertu - powiedział PAP szef gabinetu prezydenta Krzysztof Szczerski.
      
            Szczerski podkreślił, że międzynarodowe obchody 100-lecia odzyskania przez Polskę niepodległości rozłożone zostały na cały rok 2018 a uroczystości odbywały się zarówno w Polsce jak i na całym świecie podczas oficjalnych wizyt prezydenta.

Główne uroczystości, jeśli chodzi o wymiar międzynarodowy obchodów, odbędą się w grudniu w Katowicach z udziałem około 50 głów państw i szefów rządów oraz Sekretarza Generalnego ONZ Antonio Guterresa, którzy przyjadą do Polski w związku z szczytem klimatycznym COP24.

Prezydencki minister poinformował, że 3 grudnia w Sali Koncertowej Narodowej Orkiestry Symfonicznej Polskiego Radia w Katowicach odbędzie się uroczysty koncert z okazji setnej rocznicy odzyskania niepodległości - przemówienie wygłosi prezydent Andrzej Duda.

Szczerski stwierdził, że plan międzynarodowych obchodów stulecia odzyskania niepodległości przez Polskę od początku zakładał, że główne uroczystości odbędą się nie samego 11 listopada, który w wielu państwach Europy jest również świętem narodowym, a na świecie jest obchodzony uroczyście jako rocznica zakończenia I wojny światowej.

"Stawianie przywódców w sytuacji wyboru pomiędzy uroczystościami końca I wojny światowej a polskim Świętem Niepodległości, byłoby dla wszystkich kłopotliwe. Więc od samego początku taka była strategia, że rozłożymy ten międzynarodowy wymiar obchodów na kilka etapów" - powiedział Szczerski.

Jak zaznaczył, pierwszy to wymiar regionalny. Szef gabinetu prezydenta przypomniał, że w czerwcu w Warszawie odbył się szczyt tzw. bukareszteńskiej dziewiątki, czyli państw wschodniej flanki NATO. Jednym z aspektów spotkania przywódców regionu Europy Środkowej były właśnie obchody stulecia Polski niepodległości. Uczestniczyli oni w uroczystym koncercie w Teatrze Królewskim w Łazienkach, a także przekazali symboliczne dary związane z niepodległością państw regionu, które po zakończeniu obchodów będą wystawione w specjalnej sali 100-lecia niepodległości w Belwederze.

"Drugi wymiar to obchody globalne i to odbędzie się właśnie w grudniu w związku z tym, że do Polski przyjadą przywódcy co najmniej kilkudziesięciu państwa świata. Na dzisiaj mamy potwierdzonych 50, ale liczymy, że może to być około stu, a na pewne na różnym szczeblu będą reprezentowane wszystkie państwa ONZ" - powiedział prezydencki minister.

Zaznaczył, że "z racji bliskiego sąsiedztwa" szczególnie podkreślono też polsko-niemiecki wymiar obchodów stulecia polskiej niepodległości. "Stąd podwójna wizyta - prezydenta Franka-Waltera Steinmeiera w Warszawie oraz wizyta prezydenta Andrzej Dudy w Berlinie i wspólne świętowanie" - dodał Szczerski.

Jak zaznaczył, setna rocznica odzyskania niepodległości przez Polskę była ważnym elementem spotkań prezydenta Dudy z Polonią na świecie podczas jego wizyt zagranicznych, w tym podczas majowego kongresu Polonii amerykańskiej w Chicago. Szczerski przypomniał, że uroczyste koncerty z okazji stulecia niepodległości odbywały się m.in. w siedzibie ONZ w Genewie, a także Nowym Jorku i Waszyngtonie. "Stulecie niepodległości było też ważnym odniesieniem wizyty prezydenta w Watykanie" - podkreślił prezydencki minister.

Szef gabinetu prezydenta poinformował, że w ramach międzynarodowych obchodów rocznicy niepodległości "11 listopada do przywódców państw świata dotrze depesza prezydenta RP informująca o rocznicy stulecia niepodległości, co nawiązuje do depeszy Józefa Piłsudskiego notyfikującej odrodzenie się niepodległego państwa polskiego".