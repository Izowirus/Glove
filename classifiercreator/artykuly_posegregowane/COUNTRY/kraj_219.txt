Od 1 grudnia wpłynęło ponad 1,3 mln e-zwolnień. To 99,2 proc. wszystkich wystawianych zwolnień lekarskich – poinformowała we wtorek minister rodziny, pracy i polityki społecznej Elżbieta Rafalska. W tym samym okresie wystawiono 10,8 tys. zwolnień papierowych.
      
            Od 1 grudnia w całej Polsce lekarze mogą wystawiać zwolnienia tylko w formie elektronicznej, papierowe są wykorzystywane wyłącznie w wyjątkowych sytuacjach, np. w razie awarii systemu.

Rafalska poinformowała na konferencji pasowej w siedzibie MRPiPS, że od 1 grudnia wystawiono ponad 1,3 mln e-zwolnień. Dodała, że w tym samym okresie wystawiono 10,8 tys. zwolnień papierowych.

"Chciałabym być dobrze zrozumiana: ja nie chwalę ilości wystawionych zwolnień lekarskich, ja nie dokonuję oceny zachorowalności Polaków. Wszystkim chorującym życzę szybkiego powrotu do zdrowia. Dzisiaj oceniamy stan przygotowania Zakładu Ubezpieczeń Społecznych i lekarzy do wdrożenia tej naprawdę bardzo trudnej reformy, zmian. Ta ilość wystawionych i przyjętych przez system zwolnień lekarskich pokazuje tylko, jak dobrze ZUS przygotował się do wdrożenia tej reformy i pokazuje sprawność systemów informatycznych" – zaznaczyła szefowa MRPiPS.

Rafalska poinformowała, że w województwach średnia liczba przyjmowanych e-zwolnień waha się między 98 proc. a 100 proc. Najwięcej zwolnień w formie elektronicznej wystawiono w województwach: podlaskim, opolskim i w lubelskim.

Minister podziękowała Zakładowi Ubezpieczeń Społecznych, Ministerstwu Zdrowia i lekarzom za pomoc we wdrożeniu reformy.

Wiceminister zdrowia Janusz Cieszyński poinformował, że każdego dnia zwolnienia elektroniczne wystawia 30-40 tys. lekarzy. Podkreślił, że wdrożenie reformy wymagało "doskonałej organizacji i współpracy między resortami, instytucjami i lekarzami".

Cieszyński dodał, że prawie 5 tys. asystentów medycznych może już wystawiać e-zwolnienia. "Planujemy rozszerzyć uprawnienia dla asystentów medycznych, by mogli oni odciążyć lekarzy w ich pracy" – zapowiedział.

"Mamy kolejny sukces w priorytetowej dla rządu premiera Mateusza Morawickiego w dziedzinie, jaką jest cyfryzacja życia publicznego, a w szczególności systemu ochrony zdrowia" – ocenił Cieszyński.

Prezes ZUS prof. Gertruda Uścińska podkreśliła, że systematycznie spada liczba lekarzy wystawiających zwolnienia w formie papierowej. W poniedziałek – jak mówiła – było ich – 351.

Prezes ZUS zaznaczyła, że każdy przypadek papierowego zwolnienia jest indywidualnie analizowany. "Zgodnie z naszym planem działania ustalamy przyczyny, dlaczego tak się dzieje i również oferujemy cały czas indywidualną pomoc, jeśli chodzi o wyeliminowanie przeszkód w stosowaniu tej elektronicznej formy" – podkreśliła.

Dodała, że cały czas trwa monitorowanie systemu wystawiania e-zwolnień. "Przykładowo wczoraj był taki szczyt – 182 tys. zwolnień przed północą i 21 zwolnień na sekundę" – podała prezes ZUS.