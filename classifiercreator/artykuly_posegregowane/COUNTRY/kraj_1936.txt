Jurata (woj. pomorskie), 29.08.2018. Marszałek Sejmu Marek Kuchciński (P) i przewodniczący Izby Poselskiej Republiki Czeskiej Radek Vondraczek (L) podczas konferencji prasowej po posiedzeniu prezydiów Sejmu i czeskiej Izby Poselskiej, 29 bm. w Juracie. (sko) PAP/Adam Warżawa PAP © 2018 / Adam Warżawa
                                        

            Marszałek Sejmu Marek Kuchciński powiedział w środę po spotkaniu prezydiów Sejmu i czeskiej Izby Poselskiej, że politycy obu państw byli zgodni, iż UE winna być organizacją bez podziałów. Dodał, że różnice podczas rozmów dotyczyły euro.
      
            Prezydia Sejmu i czeskiej Izby Poselskiej spotkały się w środę w Juracie (Pomorskie).

"Zgadzamy się, że Europa, Unia Europejska, powinna być jedną organizacją międzynarodową bez specjalnych podziałów. Różnice zdań (podczas dyskusji) pojawiły się co do wprowadzenia euro. Natomiast wszyscy jesteśmy zgodni, że współpraca pomiędzy naszymi parlamentami powinna być jak najmocniejsza także jak chodzi o relacje i stosunek do Unii Europejskiej i instytucji unijnych. Tutaj jawi się największe wyzwanie, byśmy bardziej skutecznie działali i wspólnie razem mieli mocniejszy głos, dotyczy to także Grupy Wyszehradzkiej – oświadczył marszałek Sejmu na konferencji prasowej po spotkaniu.

Podkreślił, że spotkanie z czeskimi politykami było bardzo owocne i wielowątkowe. „Omówiliśmy kilka najważniejszych spraw, które powinny dotyczyć i wiązać jeszcze bardziej współpracę między parlamentami Republiki Czeskiej i Polskiej, ale także współpracę w kategoriach regionu, a więc Grupy Wyszehradzkiej i całej Europy Środkowej. Mówiliśmy również o kwestiach związanych z Unią Europejską, przyszłości Unii Europejskiej i Europy” – poinformował Kuchciński.

„I w zdecydowanej większości przypadków mamy bardzo podobne zdanie, ale również są różnice zdań. Z różnicy zdań wynika kilka wniosków. Jeden z nich to taki, że powinniśmy zacieśniać współpracę, żeby wymieniać szybciej i pełniej informacje i szukać zawczasu recepty na kwestie wymagają wzmocnienia współpracy” – podkreślił marszałek. Dodał, że omawiano kwestie "wspierania naszych państw, jeśli chodzi o rozwój infrastruktury, komunikacji między Polską a Czechami".

Przewodniczący Izby Poselskiej Republiki Czeskiej, Radek Vondraczek wyraził zadowolenie, "iż obydwie strony zgodziły się, że stosunki polsko-czeskie są jednym z filarów naszej zagranicznej polityki". "Że jesteśmy sąsiadami, przyjaciółmi i sojusznikami" - podkreślił .

Czeski polityk także uznał spotkanie w Juracie za owocne. "Rozmawialiśmy o tym, czym w zasadzie mogłyby zajmować się i decydować rządy np. o Europie dwóch prędkości czy kwestii euro. Uważam, że o tym moglibyśmy nawet przeprowadzić dyskusję w naszych parlamentach równolegle. I wtedy wyniki takiej dyskusji mogłyby mieć o wiele mocniejszy wydźwięk" - ocenił Vondraczek.

Dodał, że poruszono także sprawę funkcjonowania Grupy Wyszehradzkiej. „Zgodziliśmy się, że projekt ten jest dla nas bardzo ważny. Rozmawialiśmy nie tylko o formacie V-4, ale też o zapraszaniu innych krajów do poszczególnych rozmów i tematów, gdzie będziemy mogli znaleźć podobne zdanie, stanowiska. Tak, żebyśmy poszukiwali nowych partnerów, nowych sojuszników w ramach Europy, a może w ramach całego świata" - zaznaczył Vondraczek.

Poinformował, że tematem spotkania było również pogłębienie kontaktów między komisjami obu parlamentów. "Na przykład, zaproponowaliśmy i zgodziliśmy się, że komisje ds. rolnictwa obu krajów powinny zorganizować wspólne posiedzenie, żeby przedyskutować sprawę żywności i jej jakości" - dodał szef czeskiego parlamentu.

Posiedzeniu prezydiów przewodniczył Marek Kuchciński oraz Radek Vondraczek. Ze strony polskiej w obradach wzięli też udział wicemarszałkowie Sejmu: Barbara Dolniak, Małgorzata Kidawa-Błońska, Beata Mazurek, Ryszard Terlecki i Stanisław Tyszka.