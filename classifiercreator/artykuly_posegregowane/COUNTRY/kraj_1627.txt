PAP/Marcin Obara 
                                        

            Pragnę powiedzieć: przepraszam i uczynić wszystko, by skrzywdzeni mieli możliwość bezpiecznego powrotu do Kościoła – powiedział ordynariusz diecezji warszawsko-praskiej bp Romuald Kamiński na konferencji poświęconej wykorzystywaniu seksualnym małoletnich przez duchownych.
      
            Bp Kamiński spotkał się z dziennikarzami w czwartek w Akademiku Praskim na konferencji prasowej poświęconej publikacji dokumentu "Normy ochrony dzieci i młodzieży oraz zasady praktyk duszpasterskich w diecezji warszawsko-praskiej".

"Chciałbym na początek z całą determinacją powiedzieć, że pragniemy chronić dzieci i młodzież w każdym czasie i miejscu. I dlatego jesteśmy dzisiaj tutaj, bo prezentujemy dokument, który nam pomoże regulować bardzo wiele spraw na takim trudnym odcinku posługiwania (...). Traktuję to jako priorytet i pragnę w tym miejscu powiedzieć: +przepraszam+ i uczynić wszystko, aby ci, którzy poczuli się skrzywdzeni, mieli możliwość bezpiecznego powrotu do wspólnoty Kościoła i odzyskali zaufanie" – podkreślił bp Kamiński.

Hierarcha poinformował, że w ramach procedur kościelnych, które zostały przeprowadzone w ostatnich 26 latach w diecezji warszawsko-praskiej wszczęto postępowanie wobec 12 osób. "Wśród tych 12 (księży – PAP) 2 postępowania nie potwierdziły się. Czyli zostało 10 spraw" – zaznaczył bp Kamiński.

Wyjaśnił, że trzy z nich zostały już zakończone, wszystkie – dodał bp Kamiński – dotyczyły osób miedzy 15. a 18. rokiem życia. Z siedmiu spraw, które wciąż są w toku, trzy dotyczą osób, które nie ukończyły 15 lat, cztery – osób między 15. a 18. rokiem życia. Jak wyjaśnił ordynariusz warszawsko-praski, takie przypadki są karane w prawie kościelnym, ale nie są karane z pozycji prawa państwowego.

"Z 10 postępowań kościelnych, trzy sprawy zawisły przed sądami państwowymi. Dwie sprawy, które toczyły się przed sądami państwowymi, zostały zakończone wyrokami i dotyczyły osób pokrzywdzonych, które nie ukończyły 15. roku życia. Jedna sprawa wciąż trwa i dotyczy osoby, która nie ukończyła 15 lat" – poinformował.

Dodał, że wszyscy duchowni, wobec których wszczęto postępowanie, zostali odsunięci od pracy z młodzieżą. Trzech księży zostało suspendowanych, co oznacza, że mają zakaz pełnienia posługi kapłańskiej. Na czas postępowania wszyscy byli odsunięci od pełnienia obowiązków kapłańskich, wszyscy zostali poddani diagnostyce psychologicznej, odbyli terapię i pokutę przewidzianą prawem kanonicznym.

Bp Kamiński poinformował, że prezentowany dokument zawiera wskazania, jak chronić dzieci i młodzież przed zagrożeniami, jak edukować osoby pracujące z dziećmi i młodzieżą w zakresie ochrony przed wykorzystywaniem seksualnym oraz jak postępować z dziećmi i młodzieżą, która zgłasza "jakąkolwiek krzywdę".