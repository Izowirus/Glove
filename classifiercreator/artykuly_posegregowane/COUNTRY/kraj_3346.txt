Chełmża, 28.04.2018. Marszałek Senatu Stanisław Karczewski podczas spotkania z mieszkańcami Chełmży, 28 bm., w ramach spotkań polityków Prawa i Sprawiedliwości z wyborcami. (ad/doro)  Archiwum PAP/Andrzej Damazy 
                                        

            Z pełnym szacunkiem odnosimy się do zapowiedzi prezydenta Andrzeja Dudy w kwestii referendum konsultacyjnego ws. konstytucji; co do treści pytań i terminu odbędą się rozmowy z większością parlamentarną - napisał w czwartek na Twitterze marszałek Senatu Stanisław Karczewski.
      
            Prezydent podczas uroczystości na Placu Zamkowym w Warszawie z okazji święta Konstytucji 3 Maja zapowiedział, że w przewidzianym ustawą o referendum ogólnokrajowym terminie, złoży w Senacie wniosek o przeprowadzenie referendum, którego data będzie określona na 10 i 11 listopada 2018 r.

Zapowiedź prezydenta skomentowali na Twitterze marszałek Senatu Stanisław Karczewski oraz wicemarszałek Sejmu i szef klubu PiS Ryszard Terlecki.

"Z pełnym szacunkiem odnosimy się do zapowiedzi pana prezydenta Andrzeja Dudy w kwestii referendum konsultacyjnego ws. konstytucji. Co do treści pytań i terminu odbędą się rozmowy z większością parlamentarną" - napisał Karczewski.

"PiS z szacunkiem odnosi się do referendalnych inicjatyw Pana Prezydenta. W sprawie treści pytań i terminu wypowie się większość parlamentarna" - napisał z kolei Terlecki.

Prezydent ogłosił inicjatywę referendum w sprawie zmian w konstytucji 3 maja ub.r. Mówił, że chce, by odbyło się ono w 100. rocznicę odzyskania przez Polskę niepodległości - 11 listopada 2018 r., albo trwało dwa dni - 10 i 11 listopada.

W maju ub. roku również prezes PiS Jarosław Kaczyński ocenił, że w konstytucji konieczne są zmiany. Prezes PiS wypowiadał się jednak krytycznie o pomyśle przeprowadzenia referendum konsultacyjnego w Święto Niepodległości. O swoich wątpliwościach dot. terminu referendum wielokrotnie wypowiadał się również marszałek Senatu Stanisław Karczewski.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm, lub prezydent za zgodą Senatu.

Zgodnie z ustawą o referendum ogólnokrajowym, prezydent przekazuje Senatowi projekt postanowienia o zarządzeniu referendum, zawierający treść pytań lub wariantów rozwiązania w sprawie poddanej pod referendum, a także termin jego przeprowadzenia. Senat w terminie 14 dni od dnia przekazania projektu postanowienia podejmuje uchwałę w sprawie wyrażenia zgody na zarządzenie referendum.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.

W ubiegłym tygodniu na Stadionie Narodowym w Warszawie odbył się kongres "Wspólnie o konstytucji na Narodowym", w którym udział wziął m.in. prezydent. Kongres stanowił podsumowanie dotychczasowych, organizowanych przez Kancelarię Prezydenta, spotkań regionalnych dot. referendum konsultacyjnego ws. zmian w konstytucji. W trakcie kongresu prezydent ogłosił zakończenie pierwszego etapu debaty przedreferendalnej.

Pierwsza tura wyborów samorządowych może się odbyć w jedną z trzech niedziel: 21 października, 28 października lub 4 listopada br.