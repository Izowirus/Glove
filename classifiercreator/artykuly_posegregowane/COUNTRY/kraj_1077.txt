W niedzielnych wyborach samorządowych oddano ponad dwa razy mniej głosów nieważnych niż w pierwszej turze wyborów sprzed 4 lat - wynika z danych podanych przez Państwową Komisję Wyborczą.
      
            Zgodnie z informacjami podanymi przez PKW, odsetek głosów nieważnych, oddanych w wyborach na wójtów, burmistrzów i prezydentów miast wyniósł 1,15 proc., do sejmików wojewódzkich - 6,72 proc., w gminach do 20 tys. mieszkańców - 2,32 proc., a w gminach powyżej 20 tys. mieszkańców - 2,89 proc. Ponadto, w wyborach do rad warszawskich dzielnic oddano 1,91 proc., a w wyborach do rad powiatów - 5,36 proc. głosów nieważnych.

Jak wyliczyła PAP, na podstawie podanych przez PKW danych o liczbie głosów nieważnych, w skali kraju, w wyborach samorządowych na wszystkich szczeblach oddano w niedzielę w przybliżeniu 3,83 proc. takich głosów. To ponad 2,5 raza mniej niż w wyborach sprzed 4 lat, kiedy to łączny odsetek głosów nieważnych wyniósł dla całego kraju 9,76 proc. Odsetek głosów nieważnych wyniósł także dwukrotnie mniej niż w wyborach samorządowych w roku 2010 (głosów takich było wówczas 7,89 proc. w skali kraju).

W 2014 r. w wyborach do rad gmin i w miastach na prawach powiatu oddano 5,16 proc. głosów nieważnych; w wyborach do rad powiatu - 16,67 proc.; w wyborach do sejmików wojewódzkich - 17,93 proc. W wyborach na wójtów, burmistrzów i prezydentów miast stwierdzono 2,14 proc. głosów nieważnych.