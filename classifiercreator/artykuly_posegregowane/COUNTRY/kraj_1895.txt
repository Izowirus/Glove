Warszawa, 06.06.2018. Rzecznik PiS Beata Mazurek podczas konferencji prasowej w Sejmie, 6 bm. (tg/pkus) PAP/Tomasz Gzell PAP © 2018 / Tomasz Gzell
                                        

            Jarosław Kaczyński będzie twarzą kampanii samorządowej Prawa i Sprawiedliwości, jako lider partii i Zjednoczonej Prawicy. Będzie uczestniczył w niedzielnej konwencji i całej kampanii wyborczej na tyle, na ile mu czas i obowiązki pozwolą; nie może być inaczej - zapewniła Beata Mazurek (PiS).
      
            Wicemarszałek Sejmu i rzeczniczka prasowa PiS powiedziała w sobotę w porannym wywiadzie w radiowej Jedynce, że ze stanem zdrowia szefa partii jest coraz lepiej. "Mam nadzieję, że w niedzielę będzie w świetnej formie" - podkreśliła. Zapewniła, że mimo nieobecności spowodowanej chorobą kolana politycy partii byli cały czas w kontakcie z liderem.

"Jesteśmy przekonani co do tego, że będzie twarzą w naszej kampanii. Musi być - jako lider i Prawa i Sprawiedliwości i Zjednoczonej Prawicy. Będzie uczestniczył w kampanii wyborczej na tyle, na ile mu czas i obowiązki pozwolą" - powiedziała Mazurek. "Nie może być inaczej" - dodała.

"Czujemy, że prezes wie co dzieje się w partii, pilnuje tej partii. No ale czasami pojawia się rozprzężenie, potrzebna jest taka a nie inna decyzja, żeby zdyscyplinować środowisko" - zaznaczyła wicemarszałek. Dodała, że taka reprymenda potrzebna jest na przykład, gdy ktoś z PiS buduje swój własny komitet wyborczy wbrew stanowisku partii.

Wspomniała o przemówieniu, które prezes Jarosław Kaczyński ma wygłosić podczas niedzielnej konwencji. "Będzie ono nawiązywało do sytuacji, która jest obecnie i do tego, co jest przed nami - do wyzwań, które przed nami stoją nie tylko związanymi z kampanią samorządową, a też przed kolejnymi kampaniami" - mówiła w radiowej Jedynce. Zaznaczyła, że do końca pozostanie tajemnicą, co będzie mówił prezes Kaczyński.

Zaznaczyła, że podczas konwencji wystąpi też premier Mateusz Morawiecki, który będzie się odnosił do rzeczy związanych z tym, co można zrobić rząd dla samorządów.

"Będą też pewne elementy wizualizacyjne, będzie pozytywna energia, pozytywne emocje, pozytywny przekaz, którego celem jest naładowanie akumulatorów nas i naszych zwolenników, ale przede wszystkim trafienie z dobrym przekazem do Polaków, tak by przekonać ich do tego, by głosowali na Prawo i Sprawiedliwość" - podkreśliła rzeczniczka partii.

"Po konwencji ruszamy na spotkania w Polskę" - dodała.

"Wierzymy, że tak jak zrobiliśmy program wyborczy, który dał nam zwycięstwo w parlamencie i realizujemy ten program, tak w samorządach też będziemy zdeterminowani do tego, by nasze obietnice wdrażać w życie tak, by Polakom żyło się lepiej i z tych wyborów byli zadowoleni" - podkreśliła.

"Najważniejsze jest to by nasi kandydaci byli na tyle ofensywni, na tyle skuteczni, na tyle dobrzy, by można było osiągnąć wynik wyborczy taki, który daje sukces" - stwierdziła. Zapewniła, że PiS wie, że sondaże sondażami, "a wybory wygrywa się ciężką pracą, do której jesteśmy przyzwyczajeni". "Gramy o to, by zdobyć jak najwięcej. Ufamy, że to się uda" - dodała.

Według niej Patryk Jaki ma szansę wygrać w Warszawie. Stanowczo powiedziała, by nie wróżyć z fusów co do przyszłych koalicji PiS w sejmikach wojewódzkich czy poszczególnych samorządach. "Nie wróżmy z fusów, poczekajmy na wyniki wyborów" - prosiła.

"Uważam, że jeżeli Polacy zaakceptują program samorządowy Prawa i Sprawiedliwości, ten ogólnopolski i to, co mamy im do zaproponowania w poszczególnych województwach, to powinniśmy rządzić samodzielnie. Ale mamy demokrację i wybór należy do każdego człowieka, który na te wybory pójdzie" - powiedziała wicemarszałek Sejmu. "Zachęcam oczywiście do głosowania na Prawo i Sprawiedliwość" - dodała w wywiadzie radiowym.