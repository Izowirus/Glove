Warszawa, 11.06.2018. Prezydent Andrzej Duda (C) z małżonką Agatą Kornhauser-Dudą (C-L) podczas spotkania "Bezpieczne wakacje z parą prezydencką" w ogrodach Pałacu Prezydenckiego, 11 bm., w Warszawie. Prezydent wręczył Medal za Ofiarność i Odwagę chłopcu, który uratował życie rówieśnikowi, pod którym załamał się lód. (sko)  PAP/Jacek Turczyk
                                        

            Bohaterem jest nie tylko ten, kto ratuje innych, ale również ten, kto potrafi stworzyć takie warunki, żeby do zagrożenia nie doszło - powiedział w poniedziałek prezydent Andrzej Duda w trakcie uroczystości wręczenia 9-letniemu Adrianowi Grodzkiemu medalu za Ofiarność i Odwagę.
      
            Prezydent Andrzej Duda i pierwsza dama Agata Kornhauser-Duda zaprosili dzieci do Ogrodów Pałacu Prezydenckiego na spotkanie pod nazwą "Bezpieczne wakacje z parą prezydencką".

Podczas uroczystości prezydent wręczył 9-letniemu Adrianowi Grodzkiemu, uczniowi Szkoły Podstawowej im. Polskich Noblistów w Sycewicach (gm. Kobylnica, woj. pomorskie), medal za Ofiarność i Odwagę. Chłopiec uratował życie rówieśnikowi, pod którym załamał się lód - Adrian złamał dużą gałąź, położył się na kruchym lodzie i chwytając się jedną ręką krzaków, podał drugi koniec gałęzi koledze, dzięki czemu zdołał wyciągnąć go z wody.

"Bohaterskość Adriana polega właśnie na tym, że nie tylko uratował życie koledze, ale zrobił to w sposób niezwykle roztropny, mądry i dla siebie bezpieczny. Tak że uratował koledze życie, a sam nie był w zagrożeniu. I to jest rzeczywiście niezwykle ważne, żeby w sytuacji niebezpiecznej, kiedy jest tak trudno, zachować zimną krew do końca" - powiedział prezydent.

Pytał Adriana, skąd wiedział, jak się zachować, jak ratować kolegę, czy dowiedział się tego od dorosłych, np. od strażaków. Chłopiec przyznał, że w jego szkole co roku jest spotkanie ze strażakami.

Zwracając się do dzieci, prezydent Duda podkreślał, że bohaterem jest także ten, kto potrafi zapobiec powstaniu niebezpiecznej sytuacji, kto potrafi stworzyć takie warunki, żeby do zagrożenia nie doszło, "chociażby przez to, że wytłumaczy kolegom i koleżankom, że w jakiś określony sposób nie powinni się zachowywać, bo może to doprowadzić do szkody bądź wypadku". "Ta umiejętność to też jest swoiste bohaterstwo" - zaznaczył. Życzył dzieciom, by nigdy nie znalazły się w niebezpiecznej sytuacji ani obok niebezpiecznej sytuacji.

Prezydent mówił także, że bezpieczeństwo wymaga wyczucia i wiedzy o korzystaniu z numeru alarmowego 112, żeby nie dzwonić z niego "w sytuacjach zupełnie błahych, dla żartu czy jakiegoś głupiego zachowania", oraz świadomości, że ten numer jest po to, aby zapobiegać niebezpieczeństwu.

"Warto pamiętać, że właściwe zachowanie oraz umiejętność udzielenia pierwszej pomocy, może komuś uratować życie" 
 
"Chciałbym, żeby to dzisiejsze spotkanie, te dzisiejsze rozmowy z ratownikami, z ekspertami, którzy na co dzień zajmują się dbaniem o nasze bezpieczeństwo, ratowaniem i pomaganiem, są w tym zakresie profesjonalistami, mam nadzieję, że to spotkanie wam pomoże nauczyć się procedur postępowania, a przede wszystkim nauczyć się tego, czego robić nie wolno" - dodał.

Pierwsza Dama mówiła z kolei, że spotkanie jest po to, by dzieci dowiedziały się, jak zachować się w niebezpiecznych sytuacjach, jak skutecznie wezwać pomoc i jak - na miarę własnych możliwości - tej pomocy udzielić. Zaznaczyła, że podczas tegorocznego pikniku największy nacisk położony jest na zapoznanie dzieci z zasadami odpowiedzialnego i prawidłowego korzystania z numerów alarmowych, zwłaszcza 112. "Oczywiście bardzo chcielibyśmy, żeby takich niebezpiecznych sytuacji było jak najmniej, ale jeżeli już zdarzy się coś złego, to warto pamiętać, że właściwe zachowanie oraz umiejętność udzielenia pierwszej pomocy, może komuś uratować życie" - powiedziała.

Para prezydencka życzyła dzieciom udanych i bezpiecznych wakacji.

Podczas spotkania dzieci z warszawskich i podwarszawskich szkół podstawowych i przedszkoli uczestniczyły w zajęciach przygotowanych przez służby i formacje ratownicze i zapoznały się z zasadami bezpiecznego zachowania i reagowania w sytuacjach zagrożenia. Przedstawiciele instytucji i służby ratownicze zaprezentowali m.in. sposoby udzielania pierwszej pomocy, postępowania ze zwierzętami, reagowania przeciwpożarowego. Odbył się także pokaz tresury psów ratowniczych.

W spotkaniu wzięły udział Policja, Państwowa Straż Pożarna, Pogotowie Ratunkowe, Centrum Powiadamiania Ratunkowego, Żandarmeria Wojskowa, 2. Mazowiecki Pułk Saperów, Straż Miejska, Straż Graniczna, Górskie Ochotnicze Pogotowie Ratunkowe, Lotnicze Pogotowie Ratunkowe, Straż Ochrony Kolei, Legionowskie Wodne Ochotnicze Pogotowie Ratunkowe, Mazurskie Ochotnicze Pogotowie Ratunkowe.

"Bezpieczne wakacje z parą prezydencką" to coroczna inicjatywa Biura Bezpieczeństwa Narodowego skierowana do dzieci w wieku od 6 do 10 lat. W tegorocznej edycji wzięło udział około 420 dzieci.