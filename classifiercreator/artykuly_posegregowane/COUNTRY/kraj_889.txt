Krystian Kinastowski wygrał wybory w II turze na prezydenta Kalisza, zdobywając 63,5 proc. głosów - wynika z oficjalnych danych przekazanych przez Krajowe Biuro Wyborcze Delegaturę w Kaliszu. Pokonał kandydata Koalicji Obywatelskiej Dariusza Grodzińskiego.
      
            Jak informuje Krajowe Biuro Wyborcze Delegatura w Kaliszu, startujący z komitetu Samorządny i Wszystko Zgodnie dla Kalisza Krystian Kinastowski zdobył 21 tys. 844 głosy, co stanowi 63,5 proc. poparcia. Na kontrkandydata Dariusza Grodzińskiego z Koalicji Obywatelskiej zagłosowało 12 tys. 554 tys. wyborców, czyli ok. 36,5 proc.

W tym roku o fotel prezydenta Kalisza w pierwszej turze wyborów walczyło ośmioro kandydatów.

W pierwszej turze wyborów Krystian Kinastowski z komitetu Samorządny i Wszystko Zgodnie dla Kalisza zajął pierwsze miejsce z wynikiem 8931 głosów poparcia. Do drugiej tury wszedł też kandydat Koalicji Obywatelskiej Dariusz Grodziński z PO z wynikiem 8350 głosów.

W 23-osobowej Radzie Miasta Kalisza najwięcej mandatów - 8 - zdobyła Koalicja Obywatelska; Prawo i Sprawiedliwość zdobyło 7 mandatów, komitet Samorządny i Wszystko Zgodnie dla Kalisza Krystiana Kinastowskiego - 5 mandatów, a SLD - 3.

Przed II turą wyborów Kinastowski informował, że nie będzie prowadził żadnych rozmów koalicyjnych. Podczas kampanii wyborczej zapowiedział także darmową komunikację miejską i rozbudowę „najwęższych drogowych gardeł do dwóch pasów ruchu”.

Zdaniem Kinastowskiego kaliszanie nie będą musieli płacić za przejazd liniami Kaliskich Linii Autobusowych, czego efektem ma być zmniejszenie emisji spalin. Wyliczył, że dzięki bezpłatnej komunikacji trzyosobowa rodzina zaoszczędzi rocznie 4 tys. zł.

39–letni Kinastowski z wykształcenia i zawodu jest architektem po Wydziale Architektury Politechniki Poznańskiej.