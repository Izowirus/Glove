Rozpoczynające się we wtorek 63. posiedzenie Senatu będzie dłuższe niż pierwotnie planowano - poinformował marszałek Senatu Stanisław Karczewski. Wśród najważniejszych elementów porządku obrad izby znajdzie się m.in. ustawa realizująca porozumienie rządu z rezydentami - zapowiedział.
      
            Marszałek podkreślił na briefingu prasowym, że obrady Senatu, które rozpoczną się we wtorek potrwają dłużej niż było to planowane. Jak dodał, w środę będą musiały zostać przerwane ze względu na "bardzo ważne wydarzenie", jakim jest szczyt przewodniczących parlamentów Europy Środkowej i Wschodniej.

"Rozpoczniemy wtedy obrady dopiero następnego dnia po Zgromadzeniu Narodowym; będziemy również kontynuować w sobotę" - powiedział Karczewski. Jak dodał, niewykluczone, że posiedzenie będzie również kontynuowane w przyszłym tygodniu - ze względu na "bardzo, bardzo obfity" porządek obrad Senatu. "Ale być może uda nam się w sobotę zakończyć - taka jest wola i wicemarszałków i szefów klubów" - zastrzegł Karczewski.

13 lipca na Zamku Królewskim odbędzie się Zgromadzenie Narodowe z okazji 550-lecia Parlamentaryzmu Polskiego; będzie ono poprzedzone III Szczytem Przewodniczących Parlamentów Europy Środkowej i Wschodniej #EUROWAW2018, który zagości w Sejmie i Senacie 12 lipca.

Wśród najważniejszych punktów obrad Senatu marszałek wymienił realizujący porozumienie ministra zdrowia Szumowskiego z rezydentami dot. podwyżek oraz zwiększenia finansowania służby zdrowia do 6 proc. PKB do 2023 r. "To bardzo dobra, ważna ustawa, ważne zwiększenie nakładów na służbę zdrowia" - podkreślił marszałek

Zapowiedział też, że następne posiedzenie Senatu, na którym senatorowie mieliby zająć się wnioskiem prezydenta o przeprowadzenie referendum konsultacyjnego ws. zmian w konstytucji rozpocznie się 24 lipca, a nie jak wcześniej planowano 25.

Po rozpoczęciu obrad Senatu marszałek poinformował, że porządek posiedzenia zostanie uzupełniony o Prawo o szkolnictwie wyższym, o ustawę o szczególnych rozwiązaniach dotyczących gminy Ostrowiec w województwie zachodnio-pomorskim. Senat ma też zająć się nowelą o świadczeniach opieki zdrowotnej, ustawą o pomocy państwa w ponoszeniu wydatków mieszkańców w pierwszych latach najmu mieszkania, ustawą o ułatwieniach i przygotowaniu realizacji mieszkaniowych oraz inwestycji towarzyszących, a także ustawą o Krajowym Systemie Cyberbezpieczeństwa.

Nowa ustawa Prawo o szkolnictwie wyższymi, nazywana też Konstytucją dla Nauki, ma zastąpić cztery obecnie istniejące: prawo o szkolnictwie wyższym, ustawę o zasadach finansowania nauki, ustawę o stopniach i tytule naukowym, a także ustawę o kredytach i pożyczkach studenckich. Ustawa ma wejść w życie 1 października 2018 r.

Ustawa o ułatwieniach w przygotowaniu i realizacji inwestycji mieszkaniowych oraz inwestycji towarzyszących, tzw. specustawa mieszkaniowa, ma skrócić czas przygotowania inwestycji z pięciu lat do roku.