Katowice, 08.06.2017. Wicewojewoda śląski Mariusz Trepka, 8 bm. podczas briefingu na temat sieci szpitali, 8 bm., w Gmachu Sejmu Śląskiego. (ms/doro)  Archiwum PAP/Michał Szalast 
                                        

            Zgodnie z opublikowanym w czwartek postanowieniem marszałka Sejmu Marka Kuchcińskiego w sprawie obsadzenia wygasłego mandatu w okręgu wyborczym nr 28 w Częstochowie byłego posła PiS, a obecnie ambasadora Polski we Włoszech Konrada Głębockiego, zastąpi Mariusz Trepka.
      
            Głębocki pod koniec czerwca otrzymał z rąk szefa MSZ nominację na ambasadora we Włoszech. Od 2015 r. był posłem na Sejm RP, sprawował funkcję wiceprzewodniczącego sejmowej Komisji do Spraw Unii Europejskiej i był członkiem Komisji Spraw Zagranicznych.

Następny w kolejności pod względem liczby uzyskanych głosów w okręgu 28 w Częstochowie był obecny dyrektor Regionalnej Dyrekcji Lasów Państwowych w Lublinie Jerzy Sądel, który uzyskał 6307 głosów. Jednak, jak poinformował PAP szef klubu PiS, wicemarszałek Sejmu Ryszard Terlecki, Sądel odmówił przyjęcia mandatu posła. W związku z tym w miejsce Głębockiego mandat obejmie Mariusz Trepka, który otrzymał 6025 głosów, co stanowiło 2,55 proc. wszystkich głosów oddanych w okręgu.

Trepka od 2002 r. był radnym powiatu myszkowskiego, a od 2013 r. sprawował funkcję wicestarosty myszkowskiego. W styczniu 2016 r. został powołany na stanowisko drugiego wicewojewody śląskiego. Podlegały mu m.in. wydziały infrastruktury i nadzoru nad systemem opieki zdrowotnej oraz spraw obywatelskich i cudzoziemców. Od 2005 r. jest członkiem Prawa i Sprawiedliwości.