Koalicja Obywatelska i PSL podpisały w poniedziałek umowę koalicyjną w sejmiku mazowieckim. Porozumienie sygnowali: wiceprezes PSL, dotychczasowy marszałek Mazowsza Adam Struzik, lider PO na Mazowszu Andrzej Halicki oraz szefowa klubu Nowoczesnej Kamila Gasiuk-Pihowicz.
      
            Porozumienie sygnowali: lider PO na Mazowszu Andrzej Halicki, wiceprezes PSL, dotychczasowy marszałek Mazowsza Adam Struzik, oraz szefowa klubu Nowoczesnej Kamila Gasiuk-Pihowicz.

Halicki podkreślił, że ta koalicja ma być dobrym przykładem i poszerzyć współpracę PO i Nowoczesnej z PSL-em. "Chcemy tę współpracę kontynuować razem z PSL-em także w najbliższych wyborach europejskich i parlamentarnych i na Mazowszu rozpocząć ją w sposób formalny podpisując dzisiejszą umowę" - oświadczył poseł PO.

Zaznaczył, że "będzie to dotyczyło możliwości budowania wspólnych list, wspólnej reprezentacji po to, żeby odbudować pozycję Polski w UE i aby przywrócić demokrację i praworządność w państwie".

Struzik przypomniał, że w 2006 roku w wyniku porozumienia między PO i PSL doszło "do zmiany na poziomie wyborów samorządowych, na poziomie sejmików i było to dobrą podstawą do budowania koalicji na lata 2007-2015 w polskim parlamencie". Dodał, że podpisanie poniedziałkowego porozumienia KO z PSL-em na Mazowszu oznacza kontynuację rozwoju największego regionu w Polsce.

"Chcę powiedzieć, że naprawdę mamy znaczące sukcesy i ta koalicja, która odpowiada za Mazowsze od 12 lat, moim zdaniem dobrze przysłużyła się naszemu województwu i wierzę głęboko, że najbliższe 5 lat też będzie czasem sukcesu" - podkreślił Struzik.

"Mazowszem będą rządzili ludzie, którzy wyżej od swoich własnych interesów prywatnych stawiają dobro Mazowsza"

"Dla nas to też jest wyzwanie, aby budować formę koalicyjnego startu, koalicyjnego komitetu w wyborach do Parlamentu Europejskiego z poważną szansą na to, aby w wyborach parlamentarnych za rok w wyborach do Sejmu i Senatu wystawić wspólne listy" - dodał marszałek Mazowsza.

Gasiuk-Pihowicz powiedziała, iż cieszy się, że zostanie podpisane porozumienie dzięki któremu - jak mówiła - radni Koalicji Obywatelskiej i PSL wezmą odpowiedzialność za Mazowsze. "Jestem przekonana, że to szerokie porozumienie zapewni intensywny rozwój Mazowsza w dobrym kierunku. Mam także głębokie przekonanie, że zarówno radni Koalicji Obywatelskiej, jak i radni PSL, dołożą wszelkich starań, aby ta współpraca układała się jak najlepiej" - mówiła posłanka Nowoczesnej.

Podkreśliła też, że budowanie koalicji w tym roku w sejmikach było wyzwaniem, "które napotkało szczególne trudności". "Mówiąc wprost działo się tak z uwagi na brudną grę polityczną naszych oponentów politycznych którym wydawało się, że większość w sejmikach można kupić za pieniądze z budżetu państwa. Tym bardziej cieszę się, że tu na Mazowszu została zawiązana koalicja i to świadczy o tym, że Mazowszem będą rządzili ludzie, którzy wyżej od swoich własnych interesów prywatnych stawiają dobro Mazowsza, jego rozwój i odpowiedzialność" - zaznaczyła Gasiuk-Pihowicz.

W podpisanym w poniedziałek dokumencie ugrupowania zobowiązały się kontynuować "zgodną, dwustronną współpracę" na poziomie uchwałodawczym w sejmiku Mazowsza oraz w Zarządzie Województwa Mazowieckiego, a także "dynamicznie rozwijać" woj. mazowieckie we wszystkich obszarach - korzystając z potencjałów własnych i funduszy europejskich. "Nasza koalicja powinna być wzorem dla innych samorządów wojewódzkich, powiatowych i gminnych" - podkreślono w dokumencie.

PiS nie będzie miało samodzielnej większości w sejmiku woj. mazowieckiego

Koalicja Obywatelska oraz PSL podjęły decyzję o powołaniu władz na Mazowszu w następujący sposób: w Prezydium Sejmiku przewodniczący i dwóch wiceprzewodniczących będzie z KO, jeden wiceprzewodniczący z PSL; z kolei w Zarządzie Województwa - marszałek i jeden członek zarządu z PSL, a dwóch wicemarszałków i jeden członek zarządu z KO.

Partie poinformowały również, że po powołaniu Zarządu Województwa Mazowieckiego rozpoczną "zgodne działanie" w celu powołania koalicji wyborczej w wyborach do Parlamentu Europejskiego 2019 r. oraz że "będą dążyły" do kontynuowania współpracy w wyborach do Sejmu i Senatu 2019 r.

W wyborach do sejmiku woj. mazowieckiego 24 mandaty zdobyło PiS, Koalicja Obywatelska – 18, PSL – 8, a Bezpartyjni Samorządowcy - 1. Wyniki oznaczają, że PiS nie będzie miało samodzielnej większości.

W 2014 roku w wyborach do sejmiku mazowieckiego wygrało PiS, które na 51 mandatów zdobyło 19; jednak większość dającą władzę w sejmiku miało PO i PSL - razem dysponowali bowiem 31 mandatami (PSL wprowadziło 16 przedstawicieli, a PO 15). Jeden mandat w sejmiku przypadł w udziale SLD.