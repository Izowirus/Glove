Komitet Polityczny PiS zarekomendował w czwartek listy kandydatów na marszałków i członków zarządów pięciu województw: lubelskiego, łódzkiego, podkarpackiego, podlaskiego i świętokrzyskiego, w których może samodzielnie obsadzić władze samorządowe.
      
            Listę rekomendacji upubliczniła na Twitterze rzeczniczka prasowa PiS, wicemarszałek Sejmu Beata Mazurek. Komitet zakończył obrady.

Rzeczniczka PiS poinformowała PAP, że w trakcie komitetu politycznego nie zapadły ustalenia co do składu zarządu i władz sejmiku woj. małopolskiego, gdzie PiS również ma możliwość samodzielnych rządów.

Ustalono natomiast, że marszałkiem województwa lubelskiego ma zostać Jarosław Stawiarski, wicemarszałkami Dariusz Stefaniuk i Zbigniew Wojciechowski, członkami zarządu Bogna Bender-Motyka i Zdzisław Szwed, a przewodniczącym sejmiku wojewódzkiego - Michał Mulawa.

W woj. łódzkim na marszałka rekomendowano obecnego posła PiS Grzegorza Schreibera, na wicemarszałków Piotra Adamczyka i Zbigniewa Ziębę, na członków zarządu Ewę Wendrowską i Andrzeja Górczyńskiego, a na przewodniczącą sejmiku - Iwonę Koperską.

Marszałkiem woj. podkarpackiego ma zostać ponownie Władysław Ortyl; na wicemarszałków rekomendowano Piotra Pilcha i Ewę Draus, na członków zarządu Stanisława Kruczka i Marię Kurowską, a na przewodniczącego sejmiku - Jerzego Borcza.

W woj. podlaskim marszałkiem z PiS ma zostać Artur Kosicki, na wicemarszałków komitet rekomendował Marka Olbrysia i Romualda Łanczkowskiego, na członków zarządu Marcina Sekścińskiego i Jakuba Fica, a na przewodniczącego sejmiku - Marka Komorowskiego.

W Świętokrzyskiem marszałkiem ma zostać Andrzej Bętkowski - wynika z dokumentu, a na wicemarszałków rekomendowano Bartłomieja Dorywalskiego i Renatę Janik, na członków zarządu Marka Jońcę i Mariusza Goska, zaś na przewodniczącego sejmiku - Andrzeja Prusia.

W tegorocznych wyborach samorządowych PiS uzyskało samodzielną większość w 6 sejmikach województw: lubelskiego, łódzkiego, małopolskiego, podkarpackiego, podlaskiego i świętokrzyskiego. We wtorek poinformowano, że PiS podpisało umowę koalicyjną na Dolnym Śląsku z Bezpartyjnymi Samorządowcami.