Warszawa, 12.06.2018. Minister spraw wewnętrznych i administracji Joachim Brudziński przed posiedzeniem rządu w KPRM w Warszawie, 12 bm. Na posiedzeniu rząd zajmie się m.in. wskaźnikami makroekonomicznymi, będącymi podstawą do opracowania budżetu na 2019 r. (soa) PAP/Tomasz Gzell Archiwum fot. PAP © 2018 / Tomasz Gzell
                                        

            Przegrali ci, którzy próbowali was ośmieszyć, zapomnieć o was. Przegrał Balcerowicz, przegrali liberałowie, wygrała Polska – powiedział w sobotę w Wartkowie szef MSWiA Joachim Brudziński podczas III Zjazdu Byłych Pracowników PGR Województwa Zachodniopomorskiego.
      
            Gospodarzami III Zjazdu Byłych Pracowników PGR Województwa Zachodniopomorskiego w Wartkowie są władze gminy Gościno. W tym roku imprezę połączono z obchodami 100-lecia odzyskania przez Polskę niepodległości. Wziął w niej udział minister spraw wewnętrznych i administracji Joachim Brudziński. Uczestniczył w mszy św., przemarszu prowadzonym przez orkiestrę wojskową na miejsce obchodów oraz samej uroczystości z udziałem byłych pracowników pegeerów m.in. z Redła, Sławoborza, Rymania czy Myślina.

"Przegrali ci, którzy próbowali was ośmieszyć, zapomnieć o was, przegrali. Przegrał Balcerowicz, przegrali liberałowie, zwyciężyła Polska. Dzisiaj tu bije serce Polski" – powiedział Brudziński, zwracają się do byłych pracowników pegeerów.

"Odważyłem się tu przyjechać, ponieważ wiem, że mogę stanąć przed państwem z podniesionym czołem. Kiedy zapowiadaliśmy programy społeczne, pomocy polskim rodzinom, pomocy osobom najbardziej potrzebującym, to ci sami, którzy likwidowali pegeery, te wielkie autorytety z prof. Leszkiem Balcerowiczem, mówili wtedy tak: kłamią, nie będzie pieniędzy na +500 Plus+, na program pomocowy dla najuboższych, na pomoc dla seniorów. Okazało się, że my mieliśmy rację" – podkreślił minister, dodając, że beneficjentami tych programów są również byli pracownicy PGR, ich dzieci i wnuki.

Powiedział też, że jako minister rządu premiera Mateusza Morawieckiego, rządu PiS, przeprasza byłych pracowników pegeerów za to, "że 1989 r. państwo w tym wymiarze instytucjonalnym odwróciło się" od nich. "Wy dopiero powoli z tych kolan wstajecie" - dodał.

"Chciałbym przeprosić za to, że nie tylko odebrano wam godność ludzi, którzy z dnia na dzień zostali pozbawieni środków do życia, pracy, możliwości perspektywy rozwoju, zapewnienia bezpieczeństwa własnym dzieciom, wnukom, ale również uczyniono z was i z tych terenów taki wymiar prześmiewczy" – oświadczył Brudziński.

Zadeklarował jednocześnie: "jako politycy odpowiedzialni za nasze państwo zrobimy wszystko, aby to hasło, z którym rozjechaliśmy się dziś po kraju - +Polska jest jedna+ było zgodne z prawdą".

Minister otrzymał od uczestników zjazdu koszulkę z symbolicznym napisem "Przywróćcie godność Byłym Pracownikom PGR i zadośćuczyńcie".

Burmistrz Gościna Marian Sieradzki przyznał, że "dziś niestety na wsiach popegeerowskich nie jest najlepiej" i widać to także na przykładzie wsi w gminie Gościno. "Potrzebujemy programów rewitalizacji skierowanych do wsi popegeerowskich, by podnieść jakość życia. Pomimo że upłynęło 25 lat od likwidacji PGR, to nadal wiele spraw pozostało niezałatwionych" - dodał.

III Zjazd Byłych Pracowników PGR Województwa Zachodniopomorskiego w Wartkowie połączony z obchodami 100-lecia odzyskania przez Polskę niepodległości potrwa w sobotę do wieczora. W programie m.in.: pokaz sprzętu wojskowego i policyjnego, patrol konny, prezentacja sprzętu rolniczego oraz koncerty i występ Kabaretu Koń Polski.