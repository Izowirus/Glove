Pomorze Zachodnie powinno szybko rosnąć w siłę gospodarczą – uważa prezes PiS Jarosław Kaczyński. Według niego, w regionie jest wiele do zrobienia, ale jest także przeświadczenie, że Polska musi dbać o Pomorze Zachodnie.
      
            Kaczyński był w poniedziałek gościem porannego programu w Radiu Szczecin. Dziennikarz przytoczył słowa lidera PiS, który podkreślał, że silne Pomorze Zachodnie to polska racja stanu, zauważając, że niektórzy nie doceniają tych słów.

"Sądząc po różnego rodzaju wypowiedziach, które ostatnio padały rzeczywiście nie doceniają" – odparł Kaczyński. "To są krańce Rzeczpospolitej, ale jednocześnie początek Polski. Podkreśla się, że to jest początek i to jest oczywiście prawda. Ale z drugiej strony trzeba pamiętać, że te ziemie są w naszych granicach od 73 lat. To jest bardzo dużo w wymiarze ludzkiego życia, ale w wymiarze historycznym to nie jest wcale dużo" – zaznaczył lider PiS.

Trzeba o tym pamiętać – podkreślił Kaczyński. "Jedyny sposób, żeby tutaj nie mogło się stać nic dla nas nieszczęśliwego to jest to, żeby Pomorze (Zachodnie) było silne, tzn. żeby szybko rosło w siłę gospodarczą, ale także integrowało się, tworzyło własną tradycję, własną kulturę polską i jednocześnie Pomorza Zachodniego. By społeczeństwo było można powiedzieć odporne na różnego rodzaju pokusy, mocno związane z macierzą i to jest możliwe. Nad tym po prostu trzeba pracować" – zaznaczył polityk.

Według niego, do tej pory pracowano nad tym "niezbyt intensywnie". "Gdyby politycy wiedzieli, że tego rodzaju oświadczenia czasem padają im nie służą to by pewnie ich nie składali" – dodał Kaczyński.

"Tutaj jest wiele do zrobienia pod tym względem, są wielkie szanse, można odbudować gospodarkę morską, można zbudować tutaj naprawdę nowoczesne rolnictwo, można wykorzystać walory turystyczne tej ziemi. Jest dużo atutów, jest wola, jest to przeświadczenie, że Polska musi dbać o Pomorze Zachodnie" – podkreślił prezes PiS.

"Trzeba wykorzystywać instytucje oświatowe, kulturalne tej ziemi, ludzi którzy są w stanie tworzyć w różnych dziedzinach sztuki, ale w tym wypadku chodzi przede wszystkim o ludzi pióra, żeby pisali historię tej ziemi. I tą odległą kiedy kiedyś należała do Polski i tą z tych ostatnich 73 lat, która jest naprawdę wyjątkowo piękna i zaszczytna" – kontynuował. "Można budować dumę mieszkańców Pomorza Zachodniego, jako Pomorzan i jako Polaków" – mówił Jarosław Kaczyński.