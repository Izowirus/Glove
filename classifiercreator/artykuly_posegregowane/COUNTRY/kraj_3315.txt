Jastrzębie-Zdrój, woj. śląskie, 06.05.2018. Prezydent Andrzej Duda (C) podczas briefingu prasowego, 6 bm. w kopalni Borynia-Zofiówka-Jastrzębie, w Jastrzębiu-Zdroju, w której doszło do silnego wstrząsu 5 maja br. (awa)  PAP/Andrzej Grygiel
                                        

            Górnicy są generalnie w dobrym stanie; cieszę się, że mogłem być z nimi przez chwilę - powiedział prezydent Andrzej Duda po spotkaniu z górnikami, którzy zostali ranni w wyniku wstrząsu w kopalni Zofiówka.
      
            Prezydent relacjonował, że dwaj ranni, odnalezieni w sobotę górnicy są potłuczeni - jeden z nich ma mocno rozbitą głowę - ale są przytomni, są w stanie rozmawiać i nie ma żadnego górnika ciężko poszkodowanego, co - jak zaznaczył - "oczywiście jest bardzo dobrą informacją".

"Spotkaliśmy się, rozmawialiśmy. Cieszę się, że mogłem być z nimi przez tą chwilę. Byłem z nimi, kiedy protestowali w 2015 r. wiosną, kiedy nie byłem jeszcze prezydentem, byłem w JSW na Barbórce, świętowałem z nimi, cieszyłem się i chciałem być z nimi wtedy, kiedy przyszło nieszczęście" - podkreślał prezydent.

Dodał, że dwaj górnicy przeżyli "tylko dzięki opiece opatrzności z jednej strony, a z drugiej - dzięki swojemu doświadczeniu". "Zagrożenie metanowe było gigantyczne, ale oni wiedzieli gdzie jest rura z powietrzem. Rura była rozszczelnienia i tam gdzie to powietrze uciekało, zatrzymali się i czekali, bo wiedzieli, że ratownicy przyjdą" - mówił.

Zwrócił uwagę, że obecnie największym zagrożeniem jest stężenie metanu. "Ratownicy walczą cały czas, budują lutnię, starają się doprowadzić jak najwięcej powietrza w ten rejon, ale sami muszą pracować w aparatach, bo to zagrożenie jest ogromne" - podkreślał.

Pytany o kondycję psychiczną górników przebywających w szpitalu prezydent zaznaczył, że nie jest specjalistą, ale "widać, że to są twardzi faceci". Wyraził nadzieję, że górnicy niedługo wrócą do zdrowia.

Rzeczniczka prasowa Wojewódzkiego Szpitala Specjalistycznego nr 2 w Jastrzębiu Zdroju Alicja Brocka powiedziała, że górnicy podczas spotkania z prezydentem "byli bardzo komunikatywni". "Relacjonowali przebieg zdarzenia, swój stan zdrowia, obrażenia, czy stan w jakim się znajdują (...). Była to rozmowa w dobrym tonie" - oceniła.

Brocka wskazała, że "prezydent dodał słów otuchy i wsparcia górnikom i rodzinom". "Relacjonował również przebieg trwającej akcji na kopalni" - dodała.

Według rzeczniczki wszyscy czterej górnicy, przebywający w szpitalu "naprawdę są w dobrym stanie". "Mamy zabezpieczenie psychologiczne w każdym czasie - jeżeli górnik zgłosi nam potrzebę wsparcia psychologicznego jesteśmy na nią przygotowani" - zapewniła.

"Bardzo cieszymy się, że pan prezydent zaangażował się osobiście i przyjechał z odwiedzinami do górników. Górnicy również przekazali słowa podziękowania prezydentowi, że przyjechał osobiście, że z nimi rozmawiał, że wykazał zainteresowanie, troskę" - powiedziała Brocka.

Prezydent po spotkaniu w szpitalu z górnikami rannymi po sobotnim wstrząsie w kopalni Zofiówka, wrócił w niedzielę do kopalni. Duda był już w kopalni przed wizytą w szpitalu; spotkał się wówczas m.in. z przedstawicielami sztabu akcji ratowniczej, ratownikami oraz członkami zarządu Jastrzębskiej Spółki Węglowej i dyrekcji kopalni.

Po powrocie do zakładu prezydent wszedł do budynku, w którym rodziny poszkodowanych górników oczekują na wieści o losie swoich bliskich. Wcześniej Duda nie spotkał się z rodzinami, ponieważ odradzali to opiekujący się nimi psychologowie. Wrócił do kopalni, gdzie wraz z metropolitą katowickim abp. Wiktorem Skworcem pomodlił się z rodzinami poszukiwanych pod ziemią górników. Po kilku minutach prezydent opuścił kopalnię.

Do wstrząsu w kopalni Zofiówka doszło w sobotę; zginął jeden górnik, a kolejnych czterech jest poszukiwanych. Trwa akcja ratownicza.

Po wstrząsie pod ziemią zostało siedmiu górników; dwaj z nich zostali w sobotę odnalezieni i trafili do szpitala, ich życiu nie zagraża niebezpieczeństwo. Trzeci górnik, przygnieciony elementami obudowy wyrobiska, został wydobyty w niedzielę przed południem - lekarz stwierdził jego zgon.

Po południu ratownicy wydostali z wyrobiska drugiego z poszukiwanych pod ziemią górników; pracownik nie daje oznak życia, jest transportowany na noszach do podziemnej bazy.