PiS wyrwał polską politykę z niemożności, z imposybilizmu, ruszyły do przodu programy społeczne i rozwojowe - mówił w niedzielę premier Mateusz Morawiecki, który spotkał się z mieszkańcami Bochni (Małopolska). Zachęcał do udziału w wyborach samorządowych w przyszłą niedzielę.
      
            Mateusz Morawiecki na bocheńskim Rynku poparł kandydata Zjednoczonej Prawicy na burmistrza Bochni Krzysztofa Kokoszkę. Zdaniem premiera Kokoszka jest gwarantem rozwoju Bochni i realizacji "dobrej zmiany" w mieście.

Morawiecki: do Bochni muszą dotrzeć programy, które się dobrze sprawdzają

Premier podkreślił, że do Bochni muszą dotrzeć programy, które sprawdzają się gdzie indziej, a rząd pomoże przy ich realizacji. Dodał, że w programie Kokoszki są nowe domy i kluby dla seniorów. Przekonywał, że jego rząd zwiększył kilkukrotnie pulę pieniędzy przeznaczonych na "wsparcie naszych starszych osób". Podkreślił, że wybór Kokoszki będzie "najlepszym gwarantem realizacji naszych programów".

Szef rządu obiecywał pomoc przy budowie - jak ocenił - ważnego dla mieszkańców łącznika autostradowego. "My już przystąpiliśmy do pierwszej fazy i na pewno z dobrym gospodarzem, gdzie na pewno szybko będzie można zrealizować wszystkiego rodzaju pozwolenia, przyspieszymy z budową tego łącznika, odciążymy Bochnię i będzie to ważne dla rozwoju waszego pięknego miasta" - mówił premier. Zapowiedział też pomoc w budowie parku rozrywki w Chodenicach.

Według premiera przez ostatnie 25 lat "kręciliśmy się wokół własnego ogona". Jak podkreślił, PiS wyrwał polską politykę z niemożności, z imposybilizmu, ruszyły do przodu programy społeczne i rozwojowe. "PiS przystąpiło do nowej polityki rozwojowej" - zauważył Morawiecki. Podkreślił spadek bezrobocia i programy wsparcia dla rodzin. Zapowiedział konieczność rozwoju polityki senioralne, w tym budowy domów i klubów seniora, tworzenie propozycji kulturalnych dla osób starszych, a także rozwój infrastruktury w regionie.

Morawiecki: dobra zmiana powinna pozostać na dobre

Morawiecki zaznaczył, że PiS zrealizował to, co obiecał, a dobra zmiana może skutecznie dotrzeć do wszystkich regionów Polski dzięki właściwie oddanym głosom podczas wyborów w niedzielę. Zdaniem premiera w wyniku wyborów, dobra zmiana powinna pozostać na dobre.

Premier kilkukrotnie podkreślał bogatą historię i tradycję Bochni. Zwrócił uwagę na postać rotmistrza Witolda Pileckiego, który w czasie II wojny światowej organizował konspirację w obozie KL Auschwitz i ukrywał się Bochni. Premier zaznaczył, że teraz naucza się o takich bohaterach jak Pilecki, odbudowano ich miejsce w historii, a kiedyś o nich nie wspominano. "Fundamentem przyszłości musi być prawda historyczna, uznanie dobra za dobro, a zł za zło" - ocenił premier.

Popierając Kokoszkę na burmistrza miasta Morawiecki mówił, że Bochnia zasługuje na dobrego gospodarza. "Jak wygramy będziemy mogli zmieniać Polskę w samorządzie, tak jak zmienialiśmy w rządzie" - mówił. Dodał, że PiS w przeciwieństwie do poprzedników, którzy "wyprzedawali, bo mieli dziurawy budżet", ma środki i rewitalizuje, a międzynarodowe instytucje wskazują na wzrost gospodarczy w Polsce.

Premier nawiązał też do podwyższenia ratingów ekonomicznych dla Polski. W jego ocenie stało się tak, "bo prawda obroniła się sama". "Pokazaliśmy skuteczność naszej polityki, nie daliśmy się zmiażdżyć, nie daliśmy się zwieść różnym fałszywym podszeptom" - zaznaczył.

W piątek wieczorem agencja S&P Global Ratings podwyższyła długoterminowy rating Polski w walucie obcej do "A-" z BBB+". Według S&P, perspektywa ratingu jest stabilna. Również w piątek agencja Fitch potwierdziła długoterminowy rating Polski w walucie obcej na poziomie "A-" i podała, że perspektywa ratingu pozostała stabilna.

"Nie daliśmy się zmiażdżyć fałszywym podszeptom, ale do kontynuacji dobrej zmiany potrzebne jest również to, abyśmy komunikowali się ze społeczeństwem ponad głowami mediów, bo my musimy mieć bezpośredni kontakt z ludźmi" - powiedział premier.

Nawiązał też do zmian w wymiarze sprawiedliwości; podziękował posłowi PiS Stanisławowi Piotrowiczowi i innym posłom PiS, którzy nad tymi zmianami pracowali.

"To jest niewdzięczna rola, kiedy cały świat atakuje, kiedy wszyscy szukają dziury w całym" - mówił szef rządu. "A ja chcę państwu powiedzieć, że wdrażamy zdrowe zasady. Właśnie od początku tego roku wdrożyliśmy zasadę losowej dystrybucji spraw sądowych" - dodał premier. "Sądy muszą być sprawiedliwe, muszą być uczciwe. I po to jest nasza reforma i będziemy ją konsekwentnie prowadzić" - zadeklarował Morawiecki.