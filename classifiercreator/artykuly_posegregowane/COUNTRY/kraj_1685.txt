Ok. 970 interwencji podjęła Straż Pożarna od piątku do soboty rano ze względu na front atmosferyczny, który przeszedł nad Polską. 8 tys. odbiorców pozbawionych jest prądu; jedna osoba została poszkodowana - poinformował PAP rzecznik Państwowej Straży Pożarnej st. bryg. Paweł Frątczak.
      
            Strażacy od piątku do soboty, do godz. 6 rano, wyjeżdżali ok. 970 razy. Najwięcej, ok. 420 interwencji miało miejsce w woj. zachodniopomorskim oraz w woj. wielkopolskim - blisko 180. Jak podał rzecznik PSP, większość akcji strażaków związana była z usuwaniem z dróg i szlaków kolejowych drzew połamanych i powalonych przez wiatr.

Zgodnie ze stanem na godz. 6 bez prądu jest ok. 8 tys. odbiorców - najwięcej gospodarstw w województwach: podkarpackim (ok. 4,9 tys.), zachodniopomorskim (ok. 1,4 tys.), wielkopolskim (ok. 900), łódzkim (ok. 650) oraz kujawsko-pomorskim (ok. 90).

Powołując się na informacje Rządowego Centrum Bezpieczeństwa Frątczak podkreślił, że w szczytowym okresie bez prądu pozostawało ok. 43 tys. odbiorców, w tym najwięcej w Łódzkiem - 26 tys., w Kujawsko-Pomorskiem - 8,5 tys. oraz w Wielkopolsce - 5 tys.

W związku z nawałnicami ranny został motocyklista przygnieciony przez powalone drzewo w miejscowości Dębczyno w powiecie białogardzkim (woj. zachodniopomorskie). Z kolei w Lęborku na Pomorzu powalone drzewo zerwało linię trakcyjną Szybkiej Kolei Miejskiej (SKM).