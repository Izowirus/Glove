Warszawa, 22.12.2015. Prezydent Andrzej Duda (L) i marszałek Senatu Stanisław Karczewski (P) podczas otwarcia wystawy "Insygnia Wolności" zorganizowanej w 25. rocznicę przekazania symboli władzy państwowej II Rzeczypospolitej Polskiej, 22 bm. w Senacie. (zuz) Archiwum fot. PAP/Rafał Guz
                                        

            Prezydent Andrzej Duda spotkał się w poniedziałek z marszałkiem Senatu Stanisławem Karczewskim ws. referendum konstytucyjnego. Jak poinformował PAP marszałek Senatu Stanisław Karczewski, ustalono że wniosek prezydenta o referendum będzie rozpatrywany na ostatnim posiedzeniu Senatu w lipcu.
      
            "Spotkaliśmy się dziś z panem prezydentem Andrzejem Dudą, rozmawialiśmy na temat referendum. Ustalenie jest takie, że wniosek pana prezydenta będzie przez nas rozpatrywany na ostatnim posiedzeniu Senatu w lipcu, wtedy też odbędzie się debata nad wnioskiem o przeprowadzenie referendum konsultacyjnego i zostanie podjęta przez Senat decyzja" - powiedział marszałek Senatu w poniedziałek PAP.

W lipcu przewidziano dwa posiedzenia Senatu, pierwsze ma odbyć się w dniach 10-11 lipca; kolejne zaplanowano w dniach 25-27 lipca.

Karczewski poinformował, że rozmowa z prezydentem dotyczyła też treści pytań referendalnych. "Ten temat omówimy bardziej szczegółowo na kolejnym spotkaniu z panem ministrem Pawłem Muchą, które odbędzie się w środę" - zapowiedział.

Jeśli chodzi o kwestię terminu referendum - jak podkreślił Karczewski - nie będzie to już tematem rozmów. "Pan prezydent jest zdecydowany co do przeprowadzenia referendum w dniach 10-11 listopada" - podkreślił Karczewski.

"Zgadzamy się z panem prezydentem, że inicjatywa dotycząca referendum konstytucyjnego jest bardzo ważna. Wspólnie z panem prezydentem uważamy, że zmiany w konstytucji są potrzebne i w tym celu konieczna jest szeroka debata i konsultacje społeczne" - powiedział marszałek Senatu.

Na czerwcowym posiedzeniu Narodowej Rady Rozwoju przedstawiono propozycję 15 pytań, które mogłyby zostać zadane w referendum.

Wśród propozycji znalazły się m.in. pytania o uchwalenie nowej konstytucji lub dokonanie zmian w obecnej, o konstytucyjne zagwarantowanie członkostwa Polski w UE oraz w NATO, o zapisanie wyższości konstytucji nad prawem międzynarodowym, o zagwarantowanie wsparcia dla rodziny, polegającego na wprowadzeniu zasady nienaruszalności praw nabytych (takich jak świadczenie "500 plus"). Wśród propozycji jest też pytanie o przyznanie w konstytucji "gwarancji szczególnej opieki zdrowotnej kobietom ciężarnym, dzieciom, osobom niepełnosprawnym i w podeszłym wieku".

Marszałek Senatu mówił wcześniej, że przedstawionych pytań referendalnych jest za dużo; ocenił, że "niektóre z nich należałoby usunąć, a nad innymi jeszcze trochę popracować".