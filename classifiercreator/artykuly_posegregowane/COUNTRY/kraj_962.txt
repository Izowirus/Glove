Blisko 60 tys. zł zebrano pierwszego dnia kwesty na rzecz ratowania zabytków Starego Cmentarza w Łodzi - poinformował w czwartek prezes Towarzystwa Opieki nad Starym Cmentarzem Cezary Pawlak. Pieniądze ze zbiórki, która potrwa do niedzieli zostaną przeznaczone na renowację kolejnych pomników.
      
            Fundusze na odnowienie nagrobków najstarszej łódzkiej nekropolii zbierano już po raz 24. Tradycyjnie już w Dniu Wszystkich Świętych od rana do wieczora w różnych częściach trójwyznaniowego cmentarza z puszkami kwestowali przedstawiciele świata kultury, sztuki, nauki, polityki i mediów oraz znani łodzianie.

Pieniądze do puszek zbierali m.in. wojewoda łódzki Zbigniew Rau, prezydent miasta Hanna Zdanowska, przewodnicząca Nowoczesnej Katarzyna Lubnauer, poseł PiS Waldemar Buda oraz parlamentarzyści PO - Cezary Grabarczyk, Iwona Śledzińska-Katarsińska, Małgorzata Niemczyk, prezes NIK Krzysztof Kwiatkowski, muzyk Sławomir Kowalewski, aktorzy Agnieszka Więdłocha i Antoni Pawlicki.

Wszyscy podkreślali, że łodzianie coraz hojniej wrzucają pieniądze do puszek, które zapełniały się bardzo szybko. Jak mówili, nie trzeba już nikomu tłumaczyć, na co zbierane są pieniądze. Przyznawali również, że to łącząca wszystkich idea przywracania pamięci o osobach, które budowały miasto, zasłużyli się w historii Polski, a także dbania o tożsamość i dziedzictwo Łodzi.

Tegoroczna kwesta, odbywająca się w przeddzień obchodów 100-lecia odzyskania przez Polskę niepodległości, przebiega pod hasłem "Łódzkie oblicza Niepodległej". Przypominane są postacie, które walczyły o wolny i niepodległy kraj - m.in. powstańców, żołnierzy, społeczników, lekarzy, duchownych, a także artystów.

Prezes Towarzystwa Opieki nad Starym Cmentarzem poinformował, że w czwartek zebrano ponad 58 tys. zł. Zaznaczył, że nie jest to ostateczna kwota. "To wynik z pierwszego dnia kwesty, która potrwa do niedzieli. Spodziewamy się, że ta suma będzie dobrym początkiem, pobijemy jakiś rekord i odnowimy kolejną grupę pomników" - mówił.

Tegoroczna kwesta potrwa do niedzieli. W kolejnych dniach pieniądze będą zbierać m.in. miłośnicy historii i zabytków Łodzi, przewodnicy oraz członkowie Towarzystwa Opieki nad Starym Cmentarzem. Zaplanowano też spacery patriotyczne po najstarszej łódzkiej nekropolii, które odbędą się 4 i 25 listopada.

Kwesta na Starym Cmentarzu po raz pierwszy odbyła się w 1995 roku - z inicjatywy nieżyjącego już nestora łódzkich przewodników Stanisława Łukawskiego przy współudziale łódzkiego ośrodka TVP. Akcję szczególnie aktywnie propagował zmarły w 2012 roku dziennikarz Wojciech Słodkowski.

W ubiegłorocznej zbiórce pozyskano ponad 77 tys. zł, co pozwoliło na odrestaurowanie dziesięciu nagrobków. Odtworzona została m.in. pamiątkowa mogiła ks. Franciszka Pruskiego, bohatera I wojny światowej, oraz nagrobki zniszczone podczas ubiegłorocznych nawałnic, a także wybrany w internetowym głosowaniu łodzian grób Małgorzaty i Franciszka Szarf ozdobiony wapienną rzeźbą Chrystusa i - na części ewangelickiej cmentarza - granitowy nagrobek rodziny Nippe z efektownym kutym ogrodzeniem, którego odnowienie dofinansowali potomkowie tego rodu.

We wszystkich zorganizowanych do tej pory kwestach pozyskano ponad 1,3 mln zł, za co udało się odnowić ponad 180 pomników. Od wielu lat część pieniędzy ze zbiórki w dniu Wszystkich Świętych przekazywana jest na ratowanie najcenniejszego zabytku nekropolii - unikalnego w skali światowej neogotyckiego mauzoleum jednego z największych fabrykantów Karola Scheiblera.

Stary Cmentarz w Łodzi powstał w latach 1855-58; od początku, jako nekropolia trójwyznaniowa - dla katolików, prawosławnych i ewangelików. To miejsce pochówku przemysłowców, lekarzy, prawników, przedstawicieli starych rodów, uczestników walk o niepodległość, ludzi zasłużonych dla rozwoju miasta, jego sztuki i oświaty.

Nekropolię wyróżnia bogactwo form i stylistyki pomników nagrobnych. Prawie 200 z nich jest wpisanych do wojewódzkiego rejestru zabytków.