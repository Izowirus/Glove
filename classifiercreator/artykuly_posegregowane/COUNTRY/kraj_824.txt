Prezydent Andrzej Duda wraz z małżonką Agatą Kornhauser-Dudą w niedzielę 11 listopada wezmą udział w obchodach Święta Niepodległości; para prezydencka będzie uczestniczyć w mszy św. za Ojczyznę i w uroczystej odprawie wart przed Grobem Nieznanego Żołnierza. Prezydent weźmie też udział w Marszu Narodowym.
      
            Oficjalne uroczystości z udziałem prezydenta w ramach Narodowych Obchodów Setnej Rocznicy Odzyskania Niepodległości Rzeczypospolitej Polskiej rozpoczną się w niedzielę rano. Prezydent złoży wtedy wieniec przed pomnikiem marszałka Józefa Piłsudskiego przy Belwederze.

Następnie para prezydencka uda się do Świątyni Opatrzności Bożej, gdzie odprawiona zostanie uroczysta msza św. w 100. rocznicę odzyskania przez Polskę niepodległości. Metropolita warszawski kard. Kazimierz Nycz wraz z prezydentem RP zapalą Świecę Niepodległości, ofiarowaną Warszawie przez papieża Piusa IX w 1867 roku. Andrzej Duda złoży też wieniec przy grobie śp. prezydenta Ryszarda Kaczorowskiego, który zginął w katastrofie smoleńskiej 10 kwietnia 2010 r.

Po mszy świętej z inicjatywy Instytutu Pamięci Narodowej odbędzie się uroczystość posadzenia siedmiu dębów na cześć siedmiu Ojców Wolności - osób, które walnie przyczyniły się do odzyskania niepodległości w 1918 r. W uroczystości tej wezmą udział prezydent, premier, marszałkowie Sejmu i Senatu oraz nuncjusz apostolski w Polsce abp Salvatore Pennacchio oraz kard. Kazimierz Nycz.

Tuż przed południem para prezydencka weźmie udział w uroczystej odprawie wart przed Grobem Nieznanego Żołnierza. W trakcie uroczystości w samo południe nastąpi wspólne odśpiewanie hymnu państwowego w ramach akcji "Niepodległa do hymnu". Planowane jest wystąpienie prezydenta.

Po ceremonii prezydent złoży wieniec przed pomnikiem marszałka Piłsudskiego usytuowanym przy pl. Piłsudskiego.



Następnie na Zamku Królewskim odbędzie się uroczystość wręczenia najwyższych polskich odznaczeń - Orderów Orła Białego - nadanych pośmiertnie 25 wybitnym Polakom "zasłużonym dla chwały, dobra i pożytku Rzeczypospolitej Polskiej, z okazji Narodowych Obchodów Setnej Rocznicy Odzyskania Niepodległości Rzeczypospolitej Polskiej". Planowane jest wystąpienie prezydenta.

Wśród osób, które zostaną pośmiertnie odznaczone Orderem Orła Białego za zasługi dla polskiej niepodległości znaleźli się m.in: wybitna polska uczona, dwukrotna laureatka Nagrody Nobla Maria Skłodowska-Curie, pisarz, pedagog, lekarz, publicysta, działacz społeczny, wielki orędownik praw dziecka, ofiara Holocaustu Janusz Korczak, jeden z najwybitniejszych i najpoczytniejszych prozaików polskich, laureat Nagrody Nobla w dziedzinie literatury, społecznik i działacz patriotyczny Władysław Reymont, polityk, działacz społeczny i niepodległościowy, premier Tymczasowego Rządu Ludowego Republiki Polskiej (tzw. rządu lubelskiego) Ignacy Daszyński, jeden z czołowych działaczy niepodległościowych, polityk, dyplomata, publicysta, współzałożyciel, przywódca i główny twórca programu polskiego ruchu narodowego Roman Dmowski, jeden z najwybitniejszych matematyków XX wieku Stefan Banach.

Po uroczystości na godz. 15.00 zaplanowany jest Marsz Państwowy. W marszu będzie uczestniczył m.in. prezydent, premier Mateusz Morawiecki a także - według zapowiedzi rzecznik PiS Beaty Mazurek - prezes Prawa i Sprawiedliwości Jarosław Kaczyński i politycy tej partii.

Za stronę organizacyjną Marszu Państwowego odpowiada MON. Szef resoru obrony Mariusz Błaszczak zapowiedział, że marsz ma otwierać kolumna wojskowa z kompanią reprezentacyjną Wojska Polskiego, orkiestrą i pojazdami wojskowymi, nie zabraknie grup rekonstrukcyjnych. Podkreślił, że będą także kombatanci.

Prezydent potwierdził, że zamierza pójść w Marszu Państwowym 11 listopada w czwartek w wywiadzie dla Radia Maryja i Telewizji Trwam. Jak podkreślił, wierzy, "że siły porządkowe zabezpieczą go w sposób perfekcyjny, jeżeli dojdzie do jakichkolwiek incydentów, czy prób zakłócenia spokoju, bo oczywiście teoretycznie nie można wykluczyć, że takie mogą się zdarzyć". "Choć mam nadzieję, że nikt nie będzie chciał w taki sposób psuć nam święta odzyskania niepodległości" - zaznaczył Duda.

Wieczorem 11 listopada prezydent będzie w Gorzowie Wielkopolskim, gdzie razem z mieszkańcami miasta weźmie udział w obchodach setnej rocznicy odzyskania przez Polskę niepodległości. Prezydent będzie m.in. wspólnie z mieszkańcami śpiewał pieśni patriotyczne. Planowane jest wystąpienie prezydenta.