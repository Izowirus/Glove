Śląskie: działania prorodzinne, edukacja, nowe drogi – w programie KO
                                        

            Działania prorodzinne i senioralne, inwestycje komunikacyjne, nacisk na edukację - także regionalną, na kulturę i partycypację społeczną oraz rozbudowa programów antysmogowych - to główne zapowiedzi polityków śląskiej Koalicji Obywatelskiej w kampanii samorządowej.
      
            Podczas konferencji prasowej przed zmodernizowanym przez samorząd wojewódzki Stadionem Śląskim szef śląskiej PO, marszałek regionu Wojciech Saługa mówił, że obiekt ten jest jednym z dowodów na sprawność zarządzania obecnej ekipy. „Udowadniamy, że potrafimy zarządzać i potrafimy prowadzić sprawy województwa czy naszych miast czy gmin z dużymi sukcesami, bo jesteśmy ekipą, która służy ludziom” - przekonywał.

 

Saługa zapewnił, że przedwyborczy program KO wynika z potrzeb mieszkańców – powstał w następstwie wielu rozmów z ludźmi. „Ten program to kilkadziesiąt propozycji, to sześć odsłon: czyste środowisko, rodzina, turystyka, wypoczynek i czas wolny, komunikacja i infrastruktura, edukacja oraz dziedzictwo” - podał.

 

Spośród zapowiedzi programowych marszałek wymienił m.in. inwestycje na 230 mln zł w Park Śląski, starania o budowę wschodniej części Drogowej Trasy Średnicowej, kontynuację budowy trasy Pszczyna-Racibórz, inwestycje na Jurze Krakowsko-Częstochowskiej wraz z rewitalizacją Szlaku Orlich Gniazd, centrum narciarsko-turystyczne w Beskidach czy realizację programu Czyste Powietrze.

 

Lider katowickiej listy do Sejmiku Woj. Śląskiego prof. Tadeusz Sławek ocenił, że wybory samorządowe powinny stać się sygnałem przebudzenia obywatelskiego – pod kątem frekwencji. „Dla mnie przymiotnik +obywatelski+ jest niezwykle ważny, ponieważ wydaje mi się, że te wybory przyjmują postać czterech zasadniczych pytań, na które chciałbym sobie dać odpowiedź” - wskazał.

 

„Po pierwsze, jakimi chcemy być obywatelami, czy nie zamieniliśmy się aby już tylko wyłącznie w konsumentów, czy też wciąż jeszcze otwarta jest przed nami – chcę wierzyć – możliwość, że jesteśmy tymi, którzy potrafią rzeczywistość tworzyć, a nie być poddanymi pewnego rodzaju zarządzania” - mówił profesor. „Po drugie, gdzie jesteśmy? To jest pytanie o wysłuchiwanie i to jest też ważny test dla partii: do jakiego stopnia partie polityczne będą w stanie wysłuchać głosów niezależnych organizacji, aby na te wezwania odpowiedzieć” – dodał prof. Sławek.

 

„Trzecie pytanie to jest, co nam pomoże w osiągnięciu tych celów? Wspomnę tylko o podstawowej roli: Metropolia, Śląsk i Katowice są podręcznikowym przykładem tego, jak wiele może się zmienić, jeżeli się inwestuje w edukację, naukę, kulturę, sztukę, muzealnictwo, bo tymi właściwie przemianami zmieniło się oblicze Śląska i o to chciałbym się też w programie samorządowym upomnieć” - zadeklarował.

 

„Czwarte pytanie: w jakim świecie chcemy żyć? Polityka oparta jest na rozpoznaniu ludzkiej wielości. Nie mogę oprzeć się przekonaniu, że mamy tendencję do tego, by życie polityczne coraz bardziej nie rozpoznawało wielości. W związku z tym chciałbym, aby ta odpowiedzialność za świat, jaki zostawimy swoim dzieciom i wnukom przybrała postać diagnozy, że mądra polityka regionalna polega na solidarności europejskiej, na tożsamości europejskiej” - wskazał profesor.

 

Według niego "mądry regionalizm to jest tożsamość europejska zakorzeniona na lokalnych więzach". " bardziej mamy mniej lub bardziej zawoalowane próby wyprowadzenia nas z Europy, umiejscowienia na jej marginesie, tym bardziej mądra polityka lokalna, regionalna powinna polegać na rozpoznaniu znaczenia roli europejskości, jako modelu obywatelstwa” - podkreślił prof. Sławek.

 

Szefowa śląskiej Nowoczesnej posłanka Monika Rosa oceniła, że najbliższe wybory będą w znacznej mierze mówiły o człowieku. „Tak, jak o człowieku mówi nasz program, który jest różnorodny, porusza wiele kwestii, ale skupia się na kobiecie, mężczyźnie, dziecku, osobie starszej – na tym, kim jesteśmy i jak bardzo się od siebie różnimy” - zaznaczyła.

 

„Tak, jak różni się woj. śląskie w swoich częściach – dlatego w tym programie mówimy o wartości tych różnic, mówimy o języku śląskim i wilamowskim, że musimy troszczyć się o naszą tożsamość i kulturę, naszą różnorodność historyczną. Mówimy, że kobiety w końcu odzyskują głos, że otwiera się dla nich pole do działania, że ta różnorodność, równość płci, także w samorządzie jest bardzo ważna - i w biznesie i w życiu społecznym. I o tym także mówimy w naszym programie, mówiąc że trzeba budować żłobki i przedszkola, aby wyrównywać szanse” - przekonywała Rosa.

 

„Mówimy, że niezależnie od tego, gdzie się urodzimy, bardzo ważna jest edukacja, że bez edukacji nie ma możliwości wyrównywania szans. Mówimy o przyszłości, że chcemy - my i nasze dzieci - oddychać czystym powietrzem” – wymieniała posłanka Nowoczesnej.

 

„Mówimy, jak bardzo Koalicja Obywatelska może być otwarta, jak chcemy skupiać różne wrażliwości, różnych ludzi, różne środowiska – nie tylko dwie partie, ale także osoby, które chcą aktywnie angażować się w życie społeczne, publiczne, które widzą, że te wybory, ale też następne pokażą, jaką drogą podąży Polska, a tym samym jaką rolę człowiek – obywatel, obywatelka, będą odgrywać w życiu publicznym, czy ich wolność będzie respektowana” - podkreśliła Rosa.

 

Wiceszef PO, poseł Borys Budka ocenił, że przez dwanaście ostatnich lat woj. śląskie wykonało skok cywilizacyjny, wykorzystując okazję jaką było wejście do UE. „Teraz przed nami wielkie wyzwanie, do którego zaprosiliśmy osoby z różnych środowisk; pokazaliśmy, że nie legitymacja partyjna jest najważniejsza, ale zaangażowanie w sprawy społeczne” - przekonywał, zachęcając do głosowania na kandydatów KO, ale też wspartych przez nią niezależnych prezydentów.

 

„Obiecaliśmy, że wszędzie tam, gdzie mieszkańcy są zadowoleni ze swoich gospodarzy, a oni podobnie, jak my, patrzą na sprawy samorządowe, otrzymają nasze wsparcie. Tak stało się m.in. w Gliwicach (KO wsparła tam prezydenta Zygmunta Frankiewicza - PAP)), czy dzisiaj w Tychach (poparcie KO otrzymał prezydent Andrzej Dziuba – PAP)” - podkreślił Budka.