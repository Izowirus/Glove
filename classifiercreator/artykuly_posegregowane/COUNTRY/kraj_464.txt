Z wizytą roboczą przebywa w Gdyni fregata Brytyjskiej Królewskiej Marynarki Wojennej HMS Westminster. Jednostka jest wyposażona w nowoczesny system rakietowy. Okręt opuści gdyński port we wtorek.
      
            Brytyjski okręt był w niedzielę przez trzy godziny udostępniony do zwiedzania mieszkańcom.

Na HMS Westminster służy 200 marynarzy. "10 procent załogi stanowią kobiety" - podkreślił podczas spaceru po okręcie z udziałem przedstawicieli mediów komandor podporucznik, Dave Howe.

"Pobyt brytyjskiego okrętu ma charakter roboczy. Podobnych wizyt okrętów NATO mamy kilkanaście razy w roku" – powiedział PAP rzecznik prasowy Dowódcy 3 Flotylli Okrętów, kmdr ppor. Radosław Pioch.

HMS Westminster zacumował przy Nabrzeżu Francuskim w piątek przed południem. Podczas pobytu w Gdyni dowódca okrętu komandor porucznik Will Paston wraz z delegacją złożył wizytę dowódcy 3. Flotylli Okrętów komandorem Mirosławowi Jurkowlaniec. Po oficjalnych rozmowach goście zwiedzili Salę Tradycji. Spotkanie w gdyńskiej Flotylli zakończył wpis do księgi pamiątkowej i wymiana upominków. Po wizycie w Porcie Wojennym przedstawiciele HMS Westminster spotkali się także z władzami Gdyni.

Pioch dodał, że w poniedziałek na Narodowym Stadionie Rugby w Gdyni odbędzie się mecz piłki nożnej między marynarzami z HMS Westminister a reprezentacją Marynarki Wojennej.

Cytowany w komunikacie prasowym dyrektor ds. sprzedaży i rozwoju działalności na Polskę MBDA Missile Systems, Adrian Monks, wyjaśnił, że HMS Westminster jest wyposażony w okrętowy system obrony powietrznej Sea Ceptor, wykorzystujący pociski przeciwlotnicze następnej generacji CAMM. Podkreślił, że ten system rakietowy jest prezentowany w Polsce po raz pierwszy.

"Zastosowanie wspólnego pocisku CAMM i jednego kanistra wyrzutni, daje niepowtarzalne jak dotąd możliwości w środowisku lądowym i morskim. Jako że CAMM nie oddziałuje na okręt-nosiciela i może współpracować z istniejącymi radarami, umożliwia modernizację uzbrojenia przy minimalnej ingerencji w strukturę użytkowanych okrętów" - wyjaśnił Monks.

Europejski koncern MBDA uchodzi za światowego lidera w dziedzinie produkcji pocisków i systemów rakietowych dla trzech rodzajów sił zbrojnych lądowych, morskich i powietrznych.

HMS Westminster odbył niedawno wspólne ćwiczenia z ORP Generał Pułaski w ramach manewrów NATO Trident Juncture 18. W manewrach, które miały miejsce w Norwegii, a także w akwenie Morza Północnego i Norweskiego, wzięło udział około 50 tysięcy żołnierzy, 70 okrętów, a także 250 statków powietrznych i 10 tysięcy pojazdów z 31 państw członkowskich NATO i krajów partnerskich.

HMS Westminster to jedna z 13 wykorzystywanych w Wielkiej Brytanii fregat typu 23 Duke. Jej budowa rozpoczęła się 18 stycznia 1991 r., a wejście do służby w maju 1994 r. Okręt o wyporności 5400 ton, 133 m długości oraz 16,1 m szerokości porusza się z maksymalną prędkością 28 węzłów.