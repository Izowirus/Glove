Łódź, 23.02.2018. Sekretarz stanu w KPRP Andrzej Dera podczas konferencji poprzedzającej otwarte spotkanie dyskusyjne przed referendum ogólnokrajowym dotyczącym nowej konstytucji, 23 bm. w Łodzi. (mr/awa) PAP/Grzegorz Michałowski Archiwum PAP © 2018 / Grzegorz Michałowski
                                        

            Wiceszef KE Frans Timmermans jest zainteresowany eskalacją konfliktu z Polską; próbuje na niej zbudować swoją pozycję w Europie - ocenił w niedzielę sekretarz stanu w Kancelarii Prezydenta Andrzej Dera.
      
            Timmermans poinformował na Twitterze, że w poniedziałek, 18 czerwca, przyjedzie do Warszawy, aby rozmawiać o praworządności w Polsce z premierem Mateuszem Morawieckim.

"Polska dyplomacja już dawno pokazała, że chce porozumienia i zgody z Unią Europejską, szeroko rozumianą, ale ostatnie wypowiedzi i działania ze stronu Unii nie wskazują na to" - powiedział Dera w niedzielę w Polsacie

Według prezydenckiego ministra, Timmermans jest "zainteresowany eskalacją konfliktu z Polską". "Na tej eskalacji próbuje zbudować swoją pozycję w Europie i takie są dzisiaj fakty" - ocenił.

Dera zaznaczył, że nie ma żadnych powodów, żeby wszczynać przeciwko Polsce procedurę art. 7. "Nie ma najmniejszych powodów, natomiast jest to robione z przyczyn politycznych i jest realizowane m.in. poprzez taką osobę jak Frans Timmermans" - podkreślił Dera.

W środę w Parlamencie Europejskim odbyła się kolejna debata na temat stanu praworządności w Polsce. Timmermans potwierdził podczas swego wystąpienia w PE, że Komisja wystąpiła w ubiegłym tygodniu do Rady UE (zasiadają w niej przedstawiciele państw członkowskich UE) o zorganizowanie formalnego wysłuchania Polski. To część procedury ochrony praworządności w państwie członkowskim UE, opisanej w art. 7 unijnego traktatu.

Wiceszef KE zaapelował też do polskiego rządu o kolejne zmiany dotyczące sądownictwa. Jego zdaniem, dotychczasowe korekty w reformach, chociaż idą w dobrym kierunku, są niewystarczające. KE uruchomiła wobec Polski formalne postępowanie z art. 7 traktatu w grudniu 2017 roku, zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, jednak Timmermans domaga się od Warszawy dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych. Grudniowe rekomendacje, które KE cały czas podtrzymuje, mówią o wielu innych sprawach, takich jak wybór członków KRS przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego, czy zniesienie swobody decyzyjnej prezydenta, odnośnie do przedłużania kadencji sędziów SN, a także wyeliminowanie postępowania na podstawie skargi nadzwyczajnej.