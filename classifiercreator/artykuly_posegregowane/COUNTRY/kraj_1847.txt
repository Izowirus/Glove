Warszawa, 05.09.2018. Poseł Platformy Obywatelskiej, kandydat na prezydenta Warszawy Rafał Trzaskowski podczas konferencji prasowej, 5 bm. przed Szpitalem Specjalistycznym św. Zofii w Warszawie. (sko) PAP/Tomasz Gzell PAP © 2018 / Tomasz Gzell
                                        

            Kandydat PO i Nowoczesnej na prezydenta Warszawy Rafał Trzaskowski zwrócił się z pytaniem do swego kontrkandydata Patryka Jakiego, jakie jest jego stanowisko nt. refundacji in vitro i czy w tej sprawie "będzie się słuchał" Episkopatu i prezesa PiS Jarosława Kaczyńskiego. In vitro w Warszawie jest niezagrożone - odpowiedział Jaki.
      
            Zadeklarował jednocześnie, że jeśli wygra jesienne wybory samorządowe, rozszerzy funkcjonujący w Warszawie od prawie roku miejski program refundacji in vitro, tak by mogło skorzystać z niego więcej stołecznych par.

Trzaskowski przywołał na środowej konferencji prasowej słowa Patryka Jakiego, jakie – według polityków PO – padły niedawno na antenie telewizji Diecezji Warszawsko-Praskiej SalveTV. Kandydat Koalicji Obywatelskiej zarzucił swemu konkurentowi, że "cały czas kluczy" w sprawie in vitro. "Wczoraj wygłosił taką deklarację, gdzie powiedział jasno, że stanowisko Episkopatu (na temat in vitro - PAP) będzie dla niego wiążące" – powiedział Trzaskowski.

"Stąd moje pytanie do Patryka Jakiego: jak będzie w rzeczywistości? Czy będzie się słuchał Episkopatu, będzie się słuchał Jarosława Kaczyńskiego? Czy to nie jest tak, że oddając głos na Patryka Jakiego, oddajemy głos właśnie na politykę prowadzoną przez Jarosława Kaczyńskiego?" - pytał polityk Platformy.

Podkreślił, że w tak ważnej kwestii, jak in vitro, prezydent Warszawy powinien się "słuchać warszawiaków, a nie Episkopatu" albo lidera Prawa i Sprawiedliwości.

Polityk PO zaznaczył jednocześnie, że w 2016 r. rząd Beaty Szydło zamknął wprowadzony trzy lata wcześniej przez premiera Donalda Tuska rządowy program refundacji in vitro. "Dlatego też miasto Warszawa wzięło na siebie kwestię finansowania programu in vitro. Tysiąc par już z tego programu skorzystało, jest ponad 300 ciąż. To jest sprawa niesłychanie dla nas istotna" – podkreślił kandydat Koalicji Obywatelskiej na prezydenta Warszawy.

Zadeklarował, że jeśli zostanie prezydentem stolicy, miejski program refundacji in vitro zostanie rozszerzony tak, aby mogło w przyszłym roku skorzystać z niego 1800 stołecznych par. Zapewnił, że znajdą się na to pieniądze w budżecie miasta. Szacowany koszt to około 10 milionów złotych rocznie.

Zdaniem przewodniczącej Rady Warszawy Ewy Doroty Malinowskiej-Grupińskiej deklaracja Trzaskowskiego oznacza, że z programu refundacji będą mogły skorzystać wszystkie stołeczne pary, które mają problem z poczęciem dziecka.

Obecna na środowej konferencji prasowej dr hab. Monika Adamczyk-Popławska, biolog z Uniwersytetu Warszawskiego i członkini stowarzyszenia "Nasz Bocian" podkreśliła, że metoda in vitro także jej pozwoliła zostać mamą. "Jest dla nas bardzo ważne, żeby samorządy kontynuowały refundację in vitro. My, osoby niepłodne, także zasługujemy na pomoc finansową od państwa" - dodała.

Zwróciła się do wszystkich kandydatów na prezydenta Warszawy, by ustosunkowali się do tej sprawy. "Potrzebujemy tych pieniędzy, nie opuszczajcie nas" - apelowała Adamczyk-Popławska.

Program refundacji in vitro działa dobrze w Warszawie, będę go kontynuował - zadeklarował w środowej rozmowie z PAP kandydat Zjednoczonej Prawicy na prezydenta Warszawy Patryk Jaki. Podkreślił jednocześnie, że nie będzie się zajmował sprawami ideologicznymi.

Patryk Jaki zadeklarował w kwietniu w programie "Fakty po faktach" w TVN24, że jeśli wygra wybory, stołeczny program refundacji in vitro będzie kontynuowany.

Program, przewidziany na lata 2017-2019 wystartował w listopadzie zeszłego roku. Przeznaczony jest dla warszawianek w wieku 25-40 lat; obejmuje trzy próby zapłodnienia in vitro. Zakłada dofinansowanie do 80 proc. kosztów, nie więcej jednak niż 5 tys. złotych.