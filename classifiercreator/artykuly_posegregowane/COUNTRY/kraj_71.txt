Setną rocznicę zdobycia Stacji Lotniczej w Ławicy uświetni piknik lotniczy zorganizowany w najbliższą sobotę na pl. Wolności w Poznaniu. Zaplanowano m.in. rekonstrukcję bitwy o Ławicę i przelot samolotów F-16.
      
            Lotnisko w podpoznańskiej Ławicy powstańcy wielkopolscy zdobyli 6 stycznia 1919 r. Na lotnisku oraz w hali sterowcowej na Winiarach powstańcy zdobyli liczne samoloty, silniki i części zamienne - największy łup wojenny w dziejach polskiego oręża.

Organizowane przez wojewodę wielkopolskiego przy udziale dowódcy Garnizonu Poznań oraz dowódcy Mobilnej Jednostki Dowodzenia Operacjami Powietrznymi obchody z okazji setnej rocznicy brawurowej akcji powstańców wielkopolskich połączone będą z ceremonią wręczenia sztandaru Mobilnej Jednostce Dowodzenia Operacjami Powietrznymi.

W centrum miasta – przy pl. Wolności i ul. Nowowiejskiego – będzie można oglądać pokazy lotniczego sprzętu wojskowego, wystawy tematyczne i pokaz samolotów historycznych. Zaprezentowana zostanie też multimedialna wystawa poświęcona tradycji lotnictwa wojskowego Wielkopolski, przygotowana przez Poznańskie Centrum Superkomputerowo-Sieciowe.

"Chcieliśmy w sposób symboliczny, włączając w to mieszkańców Poznania i Wielkopolski, oddać hołd tym, którzy zdobyli 100 lat temu Stację Lotniczą w Ławicy. Była to jedna z bardziej spektakularnych akcji powstania wielkopolskiego, największa zdobycz powstańców wielkopolskich. Zdobyte wówczas samoloty miały wielkie znaczenie dla tworzenia wielkopolskich sił lotniczych i zrębów polskiego lotnictwa" – powiedział pełnomocnik wojewody wielkopolskiego ds. obchodów setnej rocznicy wybuchu powstania wielkopolskiego Przemysław Terlecki.

Jak dodał, piknik przygotowywany jest przy współpracy z bazą w Krzesinach, z 2 Skrzydłem Lotnictwa Taktycznego i Muzeum Sił Powietrznych w Dęblinie.

"Będzie pokaz statyczny maszyn zabytkowych i współczesnych samolotów, pojawią się namioty, w których pokażemy trochę historii lotnictwa i lotniczy sprzęt. Przy dobrej pogodzie mamy zagwarantowany przelot samolotów F-16" – powiedział Terlecki.

Uczestnicy pikniku będą mogli zobaczyć rekonstrukcję bitwy o Ławicę, odbędzie się też defilada wojskowa pododdziałów. Swoje stoiska z okolicznościowymi wydawnictwami i pamiątkami zaprezentują Poczta Polska i Narodowy Bank Polski, a na chętnych czekać będzie wojskowa grochówka.

Zdobyte rankiem 6 stycznia 1919 r. lotnisko było ostatnim bastionem oporu Niemców w pobliżu wyzwolonego miasta. Po krótkiej walce Niemcy złożyli broń. Majątek zdobyty na lotnisku oraz w niemieckiej hali sterowcowej na Winiarach umożliwił stronie polskiej rozpoczęcie prac nad organizacją własnego lotnictwa. Źródła historyczne podają, że powstańcy przejęli sprzęt lotniczy wart nawet 200 milionów marek niemieckich, w tym kilkadziesiąt gotowych do startu samolotów, zakonserwowane części kilkuset kolejnych maszyn, spore zapasy broni i amunicji.

Zdobycie lotniska oceniane jest jako najbardziej brawurowa akcja w trakcie powstańczych zmagań, zaś przejęty sprzęt lotniczy - za największy łup wojenny w dziejach polskiego oręża.

Powstanie wielkopolskie wybuchło 27 grudnia 1918 r. w Poznaniu i było największym zrywem niepodległościowym na terenie zaborów, zwieńczonym zwycięstwem. W pierwszym okresie walk powstańczych, do końca roku, Polakom udało się zdobyć większą część Poznania. Ostatecznie miasto zostało wyzwolone 6 stycznia, kiedy to przejęto pruskie lotnisko wojskowe w Ławicy. Do połowy stycznia wyzwolono też większą część Wielkopolski.

Zdobycze powstańców potwierdził rozejm w Trewirze, podpisany pomiędzy Niemcami a państwami ententy 16 lutego 1919 r. W myśl jego ustaleń, front wielkopolski został uznany za front walki państw sprzymierzonych. Ostateczne zwycięstwo przypieczętował podpisany 28 czerwca 1919 r. traktat wersalski, w którego wyniku do Polski powróciła prawie cała Wielkopolska.