Goleniów 02.10.2013 Policja wraz z innymi służbami kontrolowała pojazdy na krajowej drodze nr 3. Działania policji ukierunkowane były na łamiących przepisy ruchu drogowego uczestników ruchu. Kontroli poddawane były przede wszystkim samochody ciężarowe, autobusy i busy pod kątem przeładowania, przewożonych ładunków, ich zezwoleń i wymaganych dokumentów. Duży nacisk podczas kontroli położony był na trzeźwość kierujących, w tym na osoby znajdujące się pod działaniem innych środków niż alkohol. W działania włączyły się również – Straż Graniczna, Inspekcja Transportu Drogowego, Straż Leśna oraz Wojewódzki Inspektorat ds. Ochrony Roślin i Nasiennictwa. mb/soa PAP/Marcin Bielecki Archiwum PAP © 2018 / Marcin Bielecki
                                        

            Od piątku policja w całym kraju prowadzi intensywne kontrole na autostradach i drogach ekspresowych. W ramach akcji "TIR" karani są kierowcy ciężarówek, którzy, mimo zakazu, wyprzedzają się i blokują ruch. Przez pierwsze trzy dni akcji wystawiono blisko 200 mandatów.
      
            "W ramach akcji +TIR+ od piątkowego poranka, do niedzieli, do końca dnia w całym kraju przeprowadziliśmy około 1800 kontroli samochodów ciężarowych, ujawniliśmy blisko 200 wykroczeń" - poinformował PAP w poniedziałek mł. insp. Robert Kobryś z Komendy Głównej Policji.

Kobryś podał, że w 96 przypadkach kierowcy ciężarówek wyprzedzali mimo zakazu. W pozostałych 94 – utrudniali i tamowali ruch na drogach szybkiego ruchu, m.in. przez bardzo długie wyprzedzanie.

W akcji "TIR" wzięło dotychczas udział półtora tysiąca policjantów, którzy patrolowali ekspresówki w patrolach stacjonarnych, oraz dynamicznych. Funkcjonariusze z województwa zachodniopomorskiego w niedzielę korzystali dodatkowo ze śmigłowca. W poniedziałek policjanci latają nad terenem województwa mazowieckiego i łódzkiego. Do obserwowania i wykrywania niebezpiecznych sytuacji wykorzystywane są także drony.

KGP zapowiada, że kontrole prowadzone są codziennie, szczególnie w godz. 6-22. "Akcja będzie trwała do odwołania" – powiedział PAP Kobryś.

Akcja rozpoczęła się w piątek, 3 sierpnia. Poinformował o niej na Twitterze minister Joachim Brudziński.

"Poleciłem Komendantowi @PolskaPolicja, aby policjanci ruchu drogowego +skuteczniej+ tłumaczyli kierowcom TIR-ów, że wyścigi ciężarówek na autostradach oraz innych drogach to nie jest dobry pomysł. Prym w tych zawodach wiodą szczególnie kierowcy naszych wschodnich sąsiadów" - poinformował szef MSWiA. "Mam nadzieję, że po najbliższych dniach kierowcy TIR-ów (nieważne czy z Polski, z Litwy lub z Białorusi) przekonają się w swoich portfelach, że ich +wyścigi+ to nie jest dobry pomysł" - dodał Brudziński w kolejnym wpisie.

Kontrole uzasadniane są przede wszystkim wysokimi temperaturami i wzmożonym ruchem na trasach szybkiego ruchu w związku z powrotami z urlopów. Policja szczególny nacisk kładzie na kontrolę ciężarówek dlatego, że są one najczęstszym powodem zatorów na ekspresówkach. Kierowcy TIR-ów są karani przede wszystkim za wyprzedzanie na zakazie, blokowanie ruchu przez bardzo długie wyprzedzanie, albo przekraczanie dozwolonej prędkości, czyli 80 km na godz.

Policja bada także trzeźwość kierowców. Od piątku do niedzieli funkcjonariusze zatrzymali 1131 kierowców, którzy byli po użyciu alkoholu (wykroczenie) lub pod jego wpływem (występek).Jak podaje KGP, w miniony weekend na polskich drogach doszło do 294 wypadków, w których zginęło 21 osób, a 346 zostało rannych.