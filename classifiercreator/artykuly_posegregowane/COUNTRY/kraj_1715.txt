PAP/Leszek Szymański
                                        

            Listy kandydatów Zjednoczonej Prawicy do wyborów samorządowych będą zamknięte do końca tego tygodnia - powiedział w rozmowie z PAP wicepremier, minister nauki i szkolnictwa wyższego Jarosław Gowin. W ogromnej większości decyzje personalne już zapadły - dodał.


      
            "Rozmawiamy w poniedziałek. To jest ostatni dzień rejestracji kandydatów w wyborach do rad gmin, miast czy sejmików wojewódzkich. Natomiast mamy jeszcze kilka dni na rejestrację naszych kandydatów w wyborach na wójtów, burmistrzów i prezydentów. W ogromnej większości przypadków decyzje już zapadły i nasi kandydaci są zarejestrowani, ale w indywidualnych przypadkach do takiej rejestracji będzie dochodzić jeszcze w tym tygodniu" - powiedział PAP wicepremier.

Państwowa Komisja Wyborcza zarejestrowała w sumie 26 komitetów wyborczych, odmówiła rejestracji jednemu komitetowi; 2 komitety zostały wezwane do usunięcia wad - wynika z danych PKW.

Pierwsza tura wyborów samorządowych odbędzie się 21 października. Druga tura wyborów bezpośrednich wójtów, burmistrzów, prezydentów miast - 4 listopada.