Poseł Kukiz’15 Wojciech Bakun, który wygrał w drugiej turze wybory na prezydenta Przemyśla (Podkarpackie) uważa, że jego zwycięstwo to „opowiedzenie się przemyślan za zmianą”. Bakun zapowiedział, że nadal będzie aktywnie działał w ruchu Kukiz’15.
      
            W niedzielnych wyborach Bakun uzyskał niemal 75 proc. poparcia. Jego kontrkandydat, obecny wiceprezydent Przemyśla Janusz Hamryszczak (KW Prawo i Sprawiedliwość) otrzymał ponad 25 proc. Frekwencja w niedzielnych wyborach wyniosła w Przemyślu 47,59 proc.

W poniedziałek na konferencji prasowej w Rzeszowie Bakun powiedział, że jego wygrana w Przemyślu to największy sukces Kukiz’15 w tegorocznych wyborach samorządowych. Przypomniał, że w przemyskiej 23-osobowej radzie miasta Kukiz’15 zdobył 6 mandatów. „Mamy największe zdolności tworzenia koalicji” – dodał.

Bakun podkreślił, że jego wynik i zdobycie niemal 75 proc. głosów jest „rewelacyjnym wynikiem”.

„Frekwencja była znakomita, to ogromna mobilizacja przemyślan, którzy opowiedzieli się za zmianą – bo tak to (moje zwycięstwo) czytamy. To nie jest poparcie Kukiz’15, ale czytamy to jako poparcie dla zmian i programu, jakie zaproponowaliśmy dla Przemyśla” – mówił Bakun. Zapowiedział, że nadal będzie działał w ruchu Kukiz’15.

„Myślę, że moje zwycięstwo da nam nowe możliwości pokazywania naszych działań już na kanwie samorządu” – dodał.

Pytany o rozmowy koalicyjne w radzie miasta powiedział, że rozpoczną się w tym tygodniu. Poseł Kukiz’15 podkreślił, że chce powołać koalicję celową, złożoną „ze wszystkich osób, które chcą się do niej przyłączyć i działać na rzecz miasta”.

„Chcemy rozmawiać ze wszystkimi, bo chcemy wyznaczyć sobie taki korzeń, na którym będziemy opierać taką koalicję, a to, kto do niej przystąpi, jest otwarte” – mówił nowo wybrany prezydent Przemyśla.

Zdaniem Bakuna również dobór współpracowników i decyzje personalne uzależnione będą od rozmów koalicyjnych. Zapowiedział, że chce rządzić miastem bez zastępców.

Najważniejsze sprawy, jakimi chce się zająć nowy prezydent miasta to m.in.: budowa basenu oraz ściągnięcie inwestorów do strefy ekonomicznej.