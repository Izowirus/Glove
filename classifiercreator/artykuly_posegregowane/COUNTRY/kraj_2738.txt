W piątek zmarł profesor Seweryn Wiechowski, kardiochirurg i opozycjonista, autor licznych publikacji naukowych, działacz Solidarności od początku jej istnienia. Miał 83 lata.
      
            O śmierci prof. Seweryna Wiechowskiego poinformowało Radio Szczecin. Kardiochirurg zmarł po chorobie.

Seweryn Wiechowski urodził się 3 stycznia 1935 r. w Białymstoku. W 1958 r. ukończył Pomorską Akademię Medyczną w Szczecinie (obecnie Pomorski Uniwersytet Medyczny). Tytuł profesora w zakresie kardiochirurgii uzyskał w 1982 r. W latach 1984-1987 był prorektorem ds. nauki, a w latach 1990-1996 rektorem Pomorskiej Akademii Medycznej w Szczecinie. W 2005 r. odszedł na emeryturę.

Członkiem Solidarności był od września 1980 r. Był założycielem niezależnego czasopisma "Solidarność Pomorskiej Akademii Medycznej". 15 września 1981 r. zainicjował nadzwyczajne posiedzenie senatu PAM, na którym jednogłośnie przyjęto projekt rezolucji wyrażającej protest wobec wprowadzenia stanu wojennego.

W latach 1989-1991 był członkiem Konwentu Obywatelskiego Komitetu Porozumiewawczego Ziemi Szczecińskiej, ustalającego listy wyborcze Solidarności.

Prof. Seweryn Wiechowski był autorem ponad 200 publikacji naukowych. Został odznaczony medalem Gloria Medicinae i Krzyżem Komandorskim Orderu Odrodzenia Polski.

W ostatnich latach był przewodniczącym Komitetu Honorowego Budowy Pomnika Prezydenta RP Lecha Kaczyńskiego, który odsłonięto w minioną sobotę w Szczecinie przed siedzibą zarządu regionu NSZZ "Solidarność" Pomorza Zachodniego. Prof. Wiechowski, mimo złego stanu zdrowia, wziął udział w uroczystości.