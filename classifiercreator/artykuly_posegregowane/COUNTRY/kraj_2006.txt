W wyborach samorządowych musimy pokazać, że będziemy dobrym gospodarzem w małych ojczyznach; obecnie PiS rządzi w jednym sejmiku wojewódzkim - mam nadzieję, że przejmiemy rządy w znacząco większej liczbie sejmików - podkreślił premier Mateusz Morawiecki.
      
            Premier został zapytany przez wPolsce.pl, jakie cele stawia przed PiS oraz rządem na najbliższe wybory samorządowe. "Musimy pokazać, że w o wiele większej liczbie sejmików możemy przejąć rządy, że będziemy dobrym gospodarzem" - odpowiedział szef rządu.

Wskazał, że w tej chwili PiS rządzi w jednym sejmiku. "Mam nadzieję, że będzie znacząco wyższa liczba" - podkreślił Morawiecki.

"Pokazaliśmy naszą wiarygodność, pokazaliśmy to, że jesteśmy godni zaufania w rządzie, na poziomie ogólnokrajowym i pokażemy również - obiecujemy to naszym wyborcom - że będziemy wiarygodni również w samorządzie - na poziomie gmin, powiatów, urzędów marszałkowskich, na poziomie miast" - mówił premier.

Morawiecki zaznaczył, że "bardzo mu na tym zależy", ponieważ "dobra władza lokalna, dobre zarządzanie (...), gospodarność jest na pewno też kluczem do lepszego rozwoju gospodarczego, do lepszej polityki społecznej na poziomie naszych małych ojczyzn".

"To, co pokazaliśmy w naszej wspaniałej ojczyźnie, w Rzeczpospolitej, możemy również udowodnić na poziomie naszych lokalnych środowisk" - zapewnił szef rządu.

Premier został też zapytany o to, jak ocenia pluralizm mediów w Polsce. "Słabo oceniam. Od 1989 roku, kiedy przez moment zapanowała euforia i wydawało się, że będzie lepiej, po paru latach okazało się, że różne media się przepoczwarzyły, powstały nowe telewizje, ale często treści były odpowiadające temu, co mainstream III Rzeczpospolitej sobie życzył i jak sobie wyobraża rzeczywistość" - odparł Morawiecki.

Według niego, obecnie pluralizacja rynku medialnego w Polsce "postępuje", ale - jak zaznaczył - "nadal pozostawia jeszcze bardzo wiele do życzenia".

Szef rządu złożył też życzenia telewizji wPolsce.pl. "Życzę całemu zespołowi i telewizji, żebyście byli największą telewizją w Polsce, taką jak wiadomości FOX czy CNN, które mają wielki, globalny zasięg" - powiedział.