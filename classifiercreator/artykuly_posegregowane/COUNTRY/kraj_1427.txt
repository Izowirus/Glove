PAP/Hanna Bardo
                                        

            To wójt, burmistrz lub prezydent, w tym także np. prezydent Warszawy, dopisuje wyborców do rejestru, a nie resort cyfryzacji. Wniosek online mogą złożyć wszyscy, nie tylko sympatycy Patryka Jakiego - powiedział PAP szef resortu cyfryzacji Marek Zagórski.
      
            Udział w kampanii na rzecz kandydata Zjednoczonej Prawicy na prezydenta Warszawy Patryka Jakiego zarzucili Ministerstwu Cyfryzacji politycy Platformy Obywatelskiej.

Na początku października Jaki przyłączył się do akcji promocyjnej usług wyborczych przygotowanych przez Ministerstwo Cyfryzacji i uczestniczył w konferencji ministra cyfryzacji, na której Marek Zagórski informował, że dopisywanie się do rejestru wyborców oraz zgłaszanie chęci głosowania korespondencyjnego przez osoby niepełnosprawne to usługi, z których można również skorzystać online. Politycy PO odwołują się też do reklam w warszawskim metrze i wpisu MC zamieszczonego na początku października na Facebooku.

"Jesteś zameldowany w Lublinie, a chcesz oddać głos w Warszawie? Żeby to zrobić - przed nadchodzącymi wyborami samorządowymi - musisz się wpisać do właściwego rejestru wyborców. Teraz możesz to zrobić online, bez wychodzenia z domu. Specjalna usługa wyborcza została też udostępniona z myślą o osobach z niepełnosprawnościami" - napisano wówczas.

"Możliwość złożenia wniosku o wpis do rejestru wyborców gwarantuje Kodeks Wyborczy. Przy przygotowaniu bardziej ergonomicznego wniosku online ministerstwo kierowało się chęcią ułatwienia tego obywatelom, a nie wsparcia tego czy innego kandydata. Rozumiem, że zdaniem polityków PO zachęcanie przez nas, żeby osoby zameldowane na stałe poza Warszawą, które mieszkają w Warszawie, jest przejawem wsparcia jednego kandydata" - powiedział PAP Zagórski. "Trzeba jednak pamiętać formalnie rzecz biorąc, online można tylko złożyć wniosek o wpisanie do rejestru wyborców, a samego wpisu dokonuje właściwy wójt, burmistrz bądź prezydent. Przy czym dotyczy to wszystkich obywateli, a nie tylko mieszkańców tego czy innego miasta" - dodał.

Jak zauważył, ze słów polityków PO wynika więc, że to obecna prezydent Warszawy Hanna Gronkiewicz-Waltz (PO) będzie dopisywać tylko zwolenników PiS, a potencjalnych wyborców PO już nie.

Zagórski przypomniał, że możliwość składania takich wniosków przez internet istniała już przed poprzednimi wyborami.

"Sam ówczesny minister (od września 2014 r. minister administracji i cyfryzacji, Andrzej Halicki) informował w 2015 r., że drogą elektroniczną dopisało się do rejestru 20 tys. osób. My tylko usprawniliśmy tę usługę z dwóch powodów: po pierwsze była mało ergonomiczna dla użytkownika - dziś jest dużo prostsza - a po drugie, musieliśmy się dostosować do trochę zmienionych przepisów" - zaznaczył szef resortu cyfryzacji.

Jak dodał, akcja nagłaśniania możliwości dopisania się do rejestru wyborców przez internet ma na celu zwiększenie aktywności obywatelskiej.

"Naszym celem jest mobilizacja obywateli, by poszli do wyborów. Liczymy, że jak najwięcej Polaków w ogóle, nie tylko warszawiaków, skorzysta z tej opcji" - podkreślił. Poinformował, że wnioski o dopisanie do rejestru wyborców złożyło już 12 tys. osób.

"W ciągu ostatnich dwóch dni dopisało się ponad 1400 osób i liczymy, że to tempo się utrzyma" - powiedział szef resortu cyfryzacji. 