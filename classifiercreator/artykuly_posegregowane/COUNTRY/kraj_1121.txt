Prawo i Sprawiedliwość zwyciężyło w wyborach do sejmiku woj. małopolskiego, uzyskując 24 mandaty, co oznacza, że będzie mogło samodzielnie rządzić. Koalicja Obywatelska będzie miała 11 radnych, a PSL czterech - takie wyniki podała w nocy z wtorku na środę Wojewódzka Komisja Wyborcza w Krakowie.
      
            W małopolskim sejmiku jest 39 radnych. PiS w wyborach do sejmiku uzyskało 43,5 proc. głosów wyborców, Koalicja Obywatelska miała 22,6 proc. poparcia, PSL 10,0, a komitet Kukiz’15 z wynikiem 5,76 proc. co prawda przekroczył próg wyborczy, ale nie uzyskał mandatu.

Zgodnie z informacją komisji mandaty w okręgu nr 1 (powiaty olkuski, chrzanowski, oświęcimski) uzyskali: Kinga Skowrońska i Tadeusz Arkit (Koalicja Obywatelska), Iwona Gibas, Andrzej Wójcik i Rafał Kosowski (PiS).

W okręgu nr 2 (powiaty miechowski, proszowicki, krakowski, wielicki) mandaty zdobyli: Wojciech Kozak (PSL), Jacek Krupa, Elżbieta Achinger (Koalicja Obywatelska), Rafał Bochenek, Łukasz Smółka, Bogdan Pęk (PiS).

W okręgu nr 3, obejmującym Kraków, możliwe do zdobycia mandaty po równo zostały podzielone między PiS i KO. Zdobyli je: Grzegorz Lipiec, Kazimierz Barczyk, Małgorzata Radwan-Ballada i Jerzy Fedorowicz (Koalicja Obywatelska), Jan Duda, Wojciech Grzeszek, Tomasz Urynowicz i Andrzej Ziobro (PiS).

Radnymi z okręgu nr 4 (powiaty wadowicki, myślenicki, suski, nowotarski, tatrzański) będą: Stanisław Barnaś (PSL), Stanisław Bisztyga (Koalicja Obywatelska), Filip Kaczyński, Marek Wierzba, Jan Piczura, Rafał Stuglik i Robert Bylica (PiS).

Z okręgu nr 5 (powiaty bocheński, brzeski, dąbrowski, tarnowski, m. Tarnów) do sejmiku dostali się:. Stanisław Sorys (PSL), Krzysztof Nowak (Koalicja Obywatelska), Anna Pieczarka, Stanisław Bukowiec, Marta Malec-Lech, Wojciech Skruch i Józef Gawron (PiS).

W okręgu nr 6 (powiaty limanowski, gorlicki, nowosądecki, m. Nowy Sącz) wybrani zostali: Urszula Nowogórska (PSL), Piotr Lachowicz (Koalicja Obywatelska) Grzegorz Biedroń, Jadwiga Wójtowicz, Marta Mordarska i Patryk Wicher (PiS).

W 2014 r. PiS co prawda wygrało wybory do sejmiku w Małopolsce, uzyskując 17 mandatów (o jeden więcej niż w 2010 r.), ale koalicję rządzącą regionem stworzyła PO (14 mandatów) i PSL (osiem mandatów), który miał wówczas bardzo dobry wynik.

W kończącej się kadencji regionem rządziła koalicja PO- PSL, najpierw z marszałkiem Markiem Sową, a gdy ten został w 2015 r. posłem - z marszałkiem Jackiem Krupą.

Teraz do Sejmiku dostało się czterech członków zarządu województwa: marszałek Jacek Krupa, wicemarszałkowie Wojciech Kozak i Stanisław Sorys oraz Grzegorz Lipiec, ale zmiana władzy - przy tym wyniku wyborczym - jest nieunikniona. Nieoficjalnie wśród kandydatów na marszałka wymieniany jest były rzecznik rządu Rafał Bochenek (PiS).