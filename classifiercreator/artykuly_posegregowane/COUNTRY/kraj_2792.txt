Państwo nowoczesne, to nie państwo liberalne, w którym człowiek jest gnębiony, tylko państwo, które myśli o zwykłym człowieku - mówił prezydent Andrzej Duda w Strzelinie (woj. dolnośląskie). Prezydent chciałby, aby uwaga rządzących była skierowana na mniejsze ośrodki miejskie.


      
            W poniedziałek podczas spotkania z mieszkańcami Strzelina Andrzej Duda wyraził pogląd, że Polska cały czas jeszcze goni zachód, ale - jak dowodził - dzięki zmianom, które mają w kraju miejsce na przestrzeni ostatnich lat, wielu ludzi odzyskało wiarę w to, że także u nas może być godne i zamożne życie i nie trzeba wyjeżdżać za granicę.

Przekonywał, że państwo zaczęło wreszcie myśleć o polskiej rodzinie, a politycy - spełniać obietnice wyborcze. W tym kontekście wspomniał m.in. o przywróceniu wieku emerytalnego - 60 lat dla kobiet i 65 lat dla mężczyzn.

"Państwo nowoczesne to nie jest państwo liberalne, w którym człowiek jest gnębiony, tylko to jest państwo, które myśli o zwykłym człowieku. To jest najistotniejsze, bo podstawą państwa jest ten zwykły człowiek" - wskazywał prezydent.

Jak dodał, państwo nie może dopuszczać do rozwarstwienia społecznego, by "była kasta bogaczy ponad wszystkimi i cała reszta". "Tego nigdy nie wolno zrobić; takie państwo to nie jest państwo nowoczesne" - ocenił Duda.

Dlatego też - podkreślił - dwa lata temu, bardziej niż oczekiwały tego związki zawodowe, podniesiona została płaca minimalna - po to, "żeby starać się wszelkimi możliwymi sposobami podnosić poziom życia w Polsce - tego zwykłego, przeciętnego człowieka i nas wszystkich".

Po to także - przekonywał - wprowadzono minimalną stawkę godzinową. "To właśnie takie państwo jest państwem nowoczesnym, które przyjmuje takie rozwiązania. To właśnie po to program 500 Plus - żeby wydobyć z biedy te dzieci, które się w niej znalazły, żeby dać rodzicom lepsze możliwości zapewnienia dzieciom godziwego bytu. To po to jest program 500 Plus, żeby rodziny, które do tej pory nie mogły, wreszcie mogły pojechać na wakacje" - podkreślał prezydent.

Andrzej Duda powiedział też, że "niedobrze" mu się robi, kiedy czyta "artykuły w gazetach z wypowiedziami różnego rodzaju osób, które są niezadowolone z tego, że nagle pojawiły się tłumy ludzi nad Bałtykiem". "Znalazły się tam wreszcie zwykłe polskie rodziny, nareszcie. Wraca normalność" – dodał.

Nasza ojczyzna ma dziejową szansę na to, by dogonić Europę Zachodnią 

Prezydent podkreślił, że nasza ojczyzna ma obecnie dziejową szansę na to, by dogonić Europę Zachodnią i w ten sposób odzyskać to wszystko, co kiedyś straciliśmy poprzez zniszczenia II wojny światowej, poprzez śmierć II Rzeczypospolitej, poprzez komunistyczne zniewolenie.

„Wreszcie jesteśmy wolni i zasługujemy na to, żeby budować piękne państwo europejskie, w którym będzie się nam żyło dobrze, zamożnie i bezpiecznie. I to jest dzisiaj podstawowe zadanie władz. To jest podstawowy obowiązek, jaki władze mają wobec obywateli Rzeczypospolitej” - powiedział Duda.

Podkreślił, że chciałby, żeby uwaga rządzących była skierowana na mniejsze ośrodki miejskie, żeby impuls rozwojowy był teraz też w takich niewielkich miastach i powiatach.

"Właśnie dlatego przyjeżdżam do takich miast jak Strzelin - chcę, żeby impuls rozwojowy był także tutaj, gdzie są mniejsze ośrodki miejskie, gdzie tak bardzo dotychczas przez lata go brakowało po 1989 roku. To właśnie na te miasta chciałbym, żeby była teraz zwrócona uwaga rządzących, żeby te miasta wreszcie zaczęły się liczyć także w oczach władz" - mówił prezydent.

Zaznaczył, że historia Strzelina to ponad 1000 lat. "Przez te 1000 lat Strzelin wiele razy rozkwitał i wiele razy był niszczony. Tak to jest w tym specyficznym miejscu Europy, gdzie przeplata się los tylu narodów: Czechów, Polaków, Niemców; gdzie osadnictwo napływało, gdzie przetaczały się wojny" - powiedział Andrzej Duda.

Prezydent wyraził nadzieję, że nowy Sąd Najwyższy zostanie obsadzony przez sędziów, którzy będą elitą w oczach społeczeństwa.

"Głęboko wierzę, że nowy Sąd Najwyższy zostanie obsadzony przez takich sędziów, którzy rzeczywiście - mówię o tych sędziach, którzy dojdą do SN w ciągu najbliższych miesięcy - będą prawdziwą elitą, ale w oczach społeczeństwa, bo to jest dla mnie najważniejsze; ludźmi, którzy zasłużyli sobie swoją służbą dla Polski i dla społeczeństwa na miano elity, a nie dlatego, że wysoko noszą głowę" - powiedział Andrzej Duda.

Obecnemu rządowi udaje się naprawiać państwo i przeprowadzać reformy

Zaznaczył, że obecnemu rządowi udaje się "naprawiać państwo i przeprowadzać reformy", w tym reformę wymiary sprawiedliwości, "która także jest niezbędna". "Sędziowie mają być elitą w rozumieniu społeczeństwa, a nie tylko we własnym rozumieniu" - podkreślił.

Prezydent w swoim wystąpieniu przypomniał o obchodach rocznicy 100-lecia odzyskania niepodległości przez Polskę i zachęcał do uroczystego świętowania, choć ziemia strzelińska była w 1918 r. w granicach Niemiec.

„Chcę, żebyście się pochwalili, że wasi dziadkowie i ojcowie przywieźli tutaj po II wojnie światowej z powrotem Polskę i polskość i że ona dzisiaj tutaj dzisiaj jest. I że Strzelin dzisiaj należy do tej nowej, dumnej Rzeczypospolitej, którą odbudowujemy w tradycji II Rzeczypospolitej” - mówił Andrzej Duda.

Wspominając o konstytucji prezydent podkreślił, że po ponad dwudziestu latach nadszedł czas poważnej refleksji nad konstytucją i zależy mu, by nie była to refleksja tylko ekspertów m.in. naukowców, prawników.

„Chcę, żeby była to refleksja przeprowadzona normalnym, zwykłym ludzkim językiem, a nie językiem nauki, który jest siłą rzeczy stosunkowo zamknięty, dla wielu niezrozumiały” - ocenił prezydent.

Przypomniał, że wyszedł z inicjatywą referendum konstytucyjnego, by to obywatele wypowiedzieli się, jakie rozwiązania są ich zdaniem interesujące.

„Uważam, że trzeba to właśnie państwa zapytać, czy chcecie, by polska rodzina była mocniej zabezpieczona w konstytucji. Stąd pytanie nawiązujące do programu 500 Plus. Bo jest problemem, czy takie prorodzinne rozwiązania powinny być w konstytucji bardziej chronione. Ja osobiście uważam, że tak” - mówił Andrzej Duda.

Prezydent zaapelował, by Polacy go poparli w idei referendum, a najlepszym sposobem będzie – jego zdaniem - sam udział w referendum i „wypowiedzenie się w zgodzie z własnym sumieniem i przekonaniem, co do polskich spraw”.

„Proszę żebyście poszli i pokazali, że polskie sprawy was interesują, że chcecie brać w nich udział, że chcecie brać sprawy w swoje ręce. Tak jak tutaj wzięli je w swoje ręce przed ponad siedemdziesięciu laty wasi dziadkowie i ojcowie, odbudowując to miasto” - powiedział prezydent.