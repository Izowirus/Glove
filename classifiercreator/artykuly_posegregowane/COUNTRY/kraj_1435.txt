Prezes PSL Władysław Kosiniak-Kamysz wezwał w środę liderów wszystkich ugrupowań politycznych "do porządnej i prawdziwej debaty o przyszłości Polski przed wyborami samorządowymi". Zwrócił się też do mediów - telewizji i radia - z prośbą o zorganizowanie takiej debaty.
      
            "Kampania samorządowa wkracza w decydującą fazę. Już ostatnie dni spotkań z wyborcami, przedstawiania własnego programu" - mówił Kosiniak-Kamysz na konferencji prasowej przed pomnikiem Wincentego Witosa w Warszawie. Zaapelował o "jak najbardziej merytoryczną kampanię". Według lider Stronnictwa, brakuje "debaty programowej, brakuje przedstawiania wizji Polski, za to jest ciągłe obrzucanie się błotem i walka na wykrzywione twarze na bilboardach".

Kosiniak-Kamysz wezwał liderów wszystkich ugrupowań do debaty przed wyborami samorządowymi. "Jesteśmy gotowi na debatę i chciałbym poprosić o współpracę wszystkie telewizje, radia, wszystkie media, żeby zorganizowały taką debatę liderów, w której będą uczestniczyć przedstawiciele, liderzy poszczególnych komitetów. W PiS-ie nie musi to być prezes (Jarosław Kaczyński), to może być (premier Mateusz) Morawiecki, bo on wziął na siebie obowiązki lidera w tej kampanii" - podkreślił prezes ludowców.

Wezwał do "porządnej, prawdziwej debaty o przyszłości Polski". "Wybory samorządowe dotyczą wyborów wójta, burmistrza, prezydenta, radnych - gospodarzy naszych małych ojczyzn ale dotyczą też w dużej mierze przyszłości Polski" - mówił prezes PSL. Jak zaznaczył, Polacy - głosując w wyborach - będą głosowali za określoną wizją Polski.

Kosiniak-Kamysz wskazał, że PSL opowiada się za Polską demokratyczną, samorządową i sprawiedliwą. "Proponujemy Polskę, w której przywracamy wzajemny szacunek i braterstwo. Inni mają zupełnie inny stosunek do tego, mają swoje ideologie. My mamy swoje idee - braterstwa, porozumienia i zjednoczenia Polaków" - dodał. Ocenił, że ci, którzy podzieli Polskę, mają "ideologię zawiści, nienawiści i zazdrości".

"Chcemy z nimi stanąć oko w oko. Chcę stanąć z premierem Mateuszem Morawieckim, z przewodniczącym PO Grzegorzem Schetyną, z przewodniczącym SLD Włodzimierzem Czarzastym, Pawłem Kukizem, Adrianem Zandbergiem, z wszystkimi komitetami wyborczymi, które startują w tych wyborach i są zarejestrowane w całej Polsce, na debacie. Chcę wezwać ich do debaty o Polsce, o przyszłości Polski - jaka ma być Polska, jaką Polskę proponują" - apelował Kosiniak-Kamysz.

Według niego "wielką sprawą" jest, aby Polacy mieli w wyborach "prawdziwy wybór". "A żeby dokonać prawdziwego i dobrego wyboru, to trzeba poznać nie tylko plakaty ale trzeba poznać, to co jest najważniejsze, czyli pomysł na Polskę oraz wizję Polski" - stwierdził. Zdaniem Kosiniaka-Kamysza debata liderów jest potrzebna tym bardziej, że "pada wiele słów dotyczących wspierania tylko tych samorządów, w których będzie rządziła jedynie słuszna partia, czyli PiS".

Wybory samorządowe odbędą się 21 października; druga tura wyborów bezpośrednich wójtów, burmistrzów, prezydentów miast - 4 listopada.