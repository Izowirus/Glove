W niedzielę, podczas drugiej tury wyborów samorządowych, będziemy wybierać wójtów, burmistrzów i prezydentów miast w 649 gminach. Lokale wyborcze będą otwarte od godz. 7 rano. Po zakończeniu głosowania, o godz. 21, telewizje podadzą sondażowe wyniki z trzech miast wojewódzkich.

      
            W niedzielę w 649 gminach i miastach odbędzie się II tura wyborów, gdyż w pierwszym głosowaniu żaden z kandydatów na wójta, burmistrza czy prezydenta miasta nie otrzymał więcej niż połowę ważnie oddanych głosów.

Druga tura wyborów zostanie przeprowadzona w 5 miastach wojewódzkich: Gdańsku, Krakowie, Kielcach, Olsztynie i Szczecinie (w wyborach samorządowych w 2014 roku, drugą turę wyborów przeprowadzono w 11 miastach wojewódzkich).

Po zakończeniu ciszy wyborczej stacje TVP, TVN i Polsat podadzą szacunkowe wyniki wyborów oparte na badaniu exit poll, czyli na odpowiedziach udzielanych przez wyborców po wyjściu z lokalu wyborczego. Badanie będzie dotyczyło wyboru prezydentów miast w Krakowie, Gdańsku i Kielcach.

Po policzeniu głosów oddanych w niedzielnej drugiej turze protokoły z wynikami wyborów w swoich siedzibach będą wywieszały komisje obwodowe i terytorialne: gminne lub miejskie.

Państwowa Komisja Wyborcza zaplanowała na niedzielę dwie konferencje prasowe - o godz. 13 i 18 - podczas których zostaną przekazane informacje o przebiegu głosowania, ewentualnych incydentach wyborczych oraz frekwencji wyborczej. Na konferencji o godz. 13 PKW poda stan frekwencji na godz. 12; na konferencji o godz. 18 - stan na godz. 17.

O wynikach głosowania w drugiej turze PKW poinformuje na konferencji prasowej z chwilą ustalenia wyników wyborów na obszarze wszystkich województw. Rzecznik Krajowego Biura Wyborczego Wojciech Dąbrówka przekazał PAP, że konferencja ta może odbyć się w nocy z niedzieli na poniedziałek lub nad ranem.