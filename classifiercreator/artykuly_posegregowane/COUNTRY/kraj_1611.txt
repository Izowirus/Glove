Bezpłatny psycholog dla kobiet w ciąży, dofinansowanie domów samotnej matki, poszerzenie programu profilaktyki raka piersi - to niektóre propozycje dla kobiet przedstawione w piątek przez sztab kandydata Zjednoczonej Prawicy na prezydenta Warszawy Patryka Jakiego.
      
            Jak przekazała podczas konferencji prasowej warszawska radna PiS i członkini sztabu Jakiego, Katarzyna Kostyra, bezpłatna pomoc psychologa przysługiwałaby też kobietom w okresie połogu.

Dodała, że jeżeli prezydentem stolicy zostanie Jaki, miasto zapewni też darmową opieki douli. "Doula to kobieta, która swoim doświadczeniem, również macierzyńskim, pomaga kobiecie przejść przez trudny okres, jakim jest ciąża, poród, oraz połóg. Wspiera ją swoim doświadczeniem, radą, dobrym słowem, tak, aby w tym trudnym czasie, kobieta mogła czuć się komfortowo" - powiedziała Kostyra.

Z kolei pomoc dla domów samotnej matki polegałoby m.in. na ich dofinansowaniu. "Bardzo często brakuje w nich pożywienia, opału, czy podstawowej opieki medycznej" - oceniła Kostyra. Według niej, w stolicy powinno działać więcej domów samotnej matki niż obecnie.

Inna członkini sztabu Jakiego Katarzyna Wanat mówiła o konieczności poszerzenia profilaktyki raka piersi. Jak zauważyła, obecnie za darmo mogą przebadać się jedynie kobiety po 50 roku życia. "Zapomniano o młodych kobietach. Proponujemy, aby zrewidować ten program" - oświadczyła. Propozycja sztabu Jakiego zakłada, że zostaną nim objęte również kobiety w przedziale od 25 do 49 roku życia.

Ponadto Jaki zobowiązał się, że jeżeli wygra jesienne wybory, to ratusz dofinansuje punkty opieki żłobkowej i przedszkolnej w centrach biurowych, stworzy "integracyjne" place zabaw, a także zapewni na nich (oraz już istniejących placach) specjalne, komfortowe miejsca do karmienia piersią i przewijania dziecka.

Kandydat Zjednoczonej Prawicy w programie skierowanym do kobiet zapisał też uruchomienie warsztatów z zakładania działalności gospodarczej oraz sfinansowanie darmowych kursów językowych dla kobiet powracających na rynek pracy.

Jolanta Kasztelan, b. radna PO, która w nadchodzących wyborach poparła Jakiego oceniła, że tego typu oferta, "skierowana do kobiet pełnych inicjatywy, będzie najlepszą inwestycją dla dobra Warszawy".

Bezpłatne mają być też badania nieprawidłowości w genach BRCA1 i BRCA2 - które mogą doprowadzić do zachorowania na raka piersi i raka jajnika.

"Jak państwo widzicie, mamy szeroki program, który pozwoli kobietom czuć się bezpiecznie i rozwijać umiejętności, czyli traktować kobiety tak, jak na to zasługują. Samorząd musi się lepiej zaangażować w życie warszawskich kobiet" - powiedział Jaki.

Podkreślił, że stolica "jest silna umiejętnościami, kreatywnością i pracowitością kobiet". "Dlatego będziemy chcieli realizować specjalny program skierowany właśnie do nich" - zadeklarował.

Według kandydata Zjednoczonej Prawicy, przedstawione propozycje dotyczą najważniejszych problemów z jakimi borykają się kobiety.    