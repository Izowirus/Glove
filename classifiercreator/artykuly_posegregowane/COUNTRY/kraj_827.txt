Kulminacyjnym punktem zaplanowanych na weekend w Gorzowie Wlkp. obchodów 100. rocznicy odzyskania przez Polskę niepodległości będzie wizyta prezydenta Andrzeja Dudy w niedzielę wieczorem. W planach też m.in. piknik militarny, msza święta, a także oficjalne uroczystości z ceremoniałem wojskowym.
      
            Prezydent Duda ma spotkać się z mieszkańcami miasta i regionu w parku Słowiańskim, gdzie przy ognisku będą śpiewane pieśni patriotyczne. W niedzielę o godz. 20.30 przewidziano wystąpienie głowy państwa.

"To będzie wyjątkowy dzień (11 listopada - PAP) dla Gorzowa Wielkopolskiego i dla całego województwa lubuskiego. Wraz z nami świętował będzie Prezydent RP Andrzej Duda, który wybrał to miasto, jako miejsce, w którym chce świętować wraz z Polakami. Zachęcam wszystkich mieszkańców województwa lubuskiego do wspólnego i radosnego świętowania. Bardzo gorąco proszę byśmy tego dnia wyszli z domów i byli razem" - powiedział wojewoda lubuski Władysław Dajczak.

Świętowanie w Gorzowie rozpocznie się w sobotę w parku Słowiańskim, gdzie wystartuje piknik militarny. Zaplanowano pokazy sprzętu wojskowego i służb mundurowych. Na scenie zaprezentuje się Gorzowska Orkiestra Dęta i orkiestra wojskowa z Żagania, a na zakończenie pierwszego dnia pikniku zostanie podjęta próba pobicia rekordu we wspólnym śpiewaniu "Marszu Pierwszej Brygady".

Tego samego dnia odbędzie się wojskowy capstrzyk przed Lubuskim Urzędem Wojewódzkim, gdzie nastąpi uroczyste odsłonięcie kamienia upamiętniającego 100. rocznicę odzyskania przez Polskę niepodległości.

W niedzielę główne obchody Narodowego Święta Niepodległości rozpoczną się o godzinie 9 od złożenia kwiatów przy pomniku marszałka Józefa Piłsudskiego, następnie odbędzie się msza w kościele pw. NMP Królowej Polski, a po niej przemarsz na plac Grunwaldzki. Tam odbędą się oficjalne uroczystości z ceremoniałem wojskowym.

Dalsza część świętowania przebiegnie w parku Słowiańskim. W ramach pikniku wojskowego zaplanowano m.in. inscenizację batalistyczną bitew polsko-bolszewickich, koncerty, bieg niepodległości oraz pokaz sztucznych ogni.

Wieczorem do parku, gdzie będą śpiewane pieści patriotyczne przy ognisku i akompaniamencie Orkiestry Dętej OSP Siedlice, ma przyjechać prezydent Andrzej Duda.

W niedzielne popołudnie na Starym Rynku w Gorzowie będzie można także obejrzeć widowisko "Niepodległa - przybycie" m.in. z fragmentami "Wesela", na scenie pojawi się także postać marszałka Piłsudskiego z dekretem skierowanym do Polaków w roku 1918.

W drugiej z lubuskich stolic - Zielonej Górze - 11 listopada odbędzie się msza święta, a po niej wspólne odśpiewanie hymnu w kościele i na placu przy Konkatedrze pw. św. Jadwigi Śląskiej.

Następnie na placu Matejki zaplanowano uroczyste zgromadzenie. Zostanie podniesiona flaga państwowa i odsłonięty pomnik upamiętniający setną rocznicę odzyskania niepodległości, odbędzie się apel pamięci oraz widowisko patriotyczne przygotowane przez młodzież szkolną.

O godz. 17 na scenie głównej Lubuskiego Teatru i na zielonogórskim deptaku będzie można obejrzeć widowisko sceniczno-plenerowe "Sen o Niepodległej". Wezmą w nim aktorzy teatru oraz tancerze z Lubuskiego Zespołu Pieśni i Tańca.

100-lecie niepodległości będą świętowali także mieszkańcy wielu innych lubuskich miejscowości podczas uroczystych akademii, zgromadzeń, wydarzeń kulturalnych czy sportowych.