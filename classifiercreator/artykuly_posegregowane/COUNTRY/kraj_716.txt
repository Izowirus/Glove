PAP/Adam Warżawa
                                        

            Rozpoczęły się próby morskie patrolowca ORP „Ślązak” – patrolowca budowanego przez gdyńską PGZ Stocznię Wojenną. Prace nad okrętem planowanym początkowo jako korweta, rozpoczęły się w 2001 roku.
      
            O postępach w budowie jednostki poinformowała w wydanym w środę komunikacie gdyńska PGZ Stocznia Wojenna. „Zgodnie z harmonogramem kontraktowym oraz wcześniejszymi zapowiedziami, zakończył się pierwszy etap prób okrętu patrolowego +Ślązak+ - próby stoczniowe” – podano w komunikacie.

Dodano, że w środę ORP „Ślązak” „po raz pierwszy wypłynął z portu”. „Rozpoczęły się planowane na jesień br. próby morskie okrętu” – doprecyzowano zapraszając jednocześnie media na zaplanowaną na 20 listopada konferencję prasową, na której mają zostać podane bardziej szczegółowe informacje dotyczące aktualnego stanu prac nad okrętem.

W komunikacie przypomniano też, że ORP „Ślązak” ma 95 m długości, 13 m szerokości oraz 1800 t wyporności, a jego prędkość maksymalna ma wynosić około 30 węzłów. „Na uzbrojenie jednostki składa się 76-milimetrowa armata OTO Melara, dwa 30-milimetrowe działka Marlin-WS, cztery wyrzutnie pocisków przeciwlotniczych krótkiego zasięgu Grom oraz cztery wielkokalibrowe karabiny maszynowe 12,7 mm” – poinformowano.

ORP "Ślązak", to okręt budowany od 2001 r., pierwotnie jako wielozadaniowa korweta typu Gawron. Początkowo resort obrony planował budowę siedmiu takich jednostek, z biegiem lat plany zostały zredukowane do jednego okrętu.

W 2012 r. zrezygnowano z programu budowy korwety, nad którą prace pochłonęły do tamtego czasu ponad 400 mln zł, a ich ukończenie wymagałoby co najmniej 1,1 mld zł. MON zapowiedziało wtedy, że budowany początkowo jako korweta Gawron zostanie dokończony jako okręt patrolowy Ślązak.

Wodowanie okrętu patrolowego ORP "Ślązak" miało miejsce w lipcu 2015 r. Potem rozpoczęły się próby portowe.

Główne zadania okrętu mają polegać na zwalczaniu celów nawodnych i powietrznych, patrolowaniu i ochronie torów podejściowych oraz morskich linii komunikacyjnych, eskortowaniu i ochronie jednostek komercyjnych oraz kontroli morskich szlaków żeglugowych w ramach sił wielonarodowych. Jednostka ma też służyć do działań związanych ze zwalczaniem piractwa i terroryzmu morskiego, zabezpieczania działań sił specjalnych oraz udziału w akcjach humanitarnych i ekologicznych. Okręt jest przystosowany do przyjęcia na pokład śmigłowca.

Była Stocznia Marynarki Wojennej w Gdyni (obecnie PGZ Stocznia Wojenna - PAP) jest od grudnia 2017 r. częścią Polskiej Grupie Zbrojeniowej. Kontrolę operacyjną nad stocznią PGZ sprawuje od 1 stycznia 2018 r. Wcześniej, od 2011 r. Stocznia MW była w stanie upadłości.