Wieś pozostaje ważnym źródłem siły i narodowej tożsamości Polaków - napisał premier Mateusz Morawiecki w liście skierowanym do rolników z okazji obchodów Święta Ludowego. Szef rządu dodał, że rząd docenia wkład wsi w obronę ojczyzny, jej mieszkańców i praw.
      
            W poniedziałek w Ministerstwie Rolnictwa i Rozwoju Wsi odbyły się obchody Święta Ludowego. W uroczystościach uczestniczyli m.in. minister rolnictwa Krzysztof Jurgiel, biskup archidiecezji warszawskiej Rafał Markowski, przedstawiciele Sejmu oraz związków rolniczych. Podczas uroczystości odczytano list premiera Mateusza Morawieckiego.

"Od ponad 90 lat dla polskich rolników i mieszkańców wsi pierwszy dzień zielonych świątek wiąże się z obchodami święta ludowego. W tym wyjątkowym dniu wszystkim państwu, zebranym na uroczystościach w ministerstwie rolnictwa i rozwoju wsi składam gratulacje i zapewniam o mojej pamięci" - napisał premier.

Morawiecki, zwracając się do rolników zaznaczył, że "pielęgnując pamięć o naszym dziedzictwie sprawiacie, że polska wieś pozostaje ważnym źródłem siły i narodowej tożsamości Polaków". "W imieniu rządu ale i wszystkich mających na sercu dobro Rzeczpospolitej z całego serca dziękuję" - powiedział.

"Tegoroczne święto ludowe obchodzimy w czasie symbolicznym, bowiem w czasie jubileuszu stulecia odzyskania przez Polskę Niepodległości. Pamiętamy, że nasz wyrosły na tradycji rolniczej kraj powrócił na mapę Europy także dzięki polskim chłopom - dzięki ich walce zbrojnej i walce o zachowanie polskości. Doceniamy wielki wkład polskiej wsi w obronę swej ojczyzny, jej mieszkańców i jej praw" - podkreślił w liście szef rządu.

Zdaniem premiera na szczególny szacunek zasługuje postawa rolników "w mrocznych latach reżimu komunistycznego", kiedy to sprzeciwiali się niesprawiedliwości i walczyli o godność za co spotykały ich represje i szykany. "Ta część naszej historii nie jest szerzej znana, jednak wierzę, że wspólnie przywrócimy jej należne miejsce w narodowej pamięci" - podsumował Morawiecki.

Po odczytaniu listu trzech przedstawicieli polskiej wsi, którzy w sposób szczególny zasłużyli się w walce o niepodległość, uhonorowano nagrodą "Kłosa Niepodległej RP". Nagrodę otrzymali Edward Górski, Mieczysław Walczykiewicz oraz Waldemar Wojciechowski.

Podczas uroczystości odsłonięto także tablicę "Niepodległa RP w Hołdzie Polskich Rolnikom za ich heroiczną postawę w walce z komunistyczną władzą w latach 1944-1988". Wydarzeniu towarzyszyła także wystawa pt. "Represje wobec wsi i ruchu ludowego".

Jak podkreślił minister rolnictwa Krzysztof Jurgiel, tablica upamiętnia "tych, którzy walczyli o polskie rolnictwo, o gospodarstwa indywidualne i nie dopuścili do tego, by nastąpiła kolektywizacja".