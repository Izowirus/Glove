Brzeźno (woj. wielkopolskie), 08.07.2015. Potężna burza z piorunami nad stacją benzynową przy drodze krajowej nr 92 w Brzeźnie k. Nekli, w nocy z 7 na 8 bm. (ło/mgut)  Archiwum PAP/Łukasz Ogrodowczyk 
                                        

            Lubelskie, Świętokrzyskie, Podkarpackie, Małopolskie - w tych województwach Instytut Meteorologii i Gospodarki Wodnej (IMGW) prognozuje wystąpienie burz z gradem. Instytut wydał dla nich we wtorek ostrzeżenia drugiego stopnia.
      
            Ostrzeżenia drugiego stopnia oznaczają, że przewiduje się wystąpienie niebezpiecznych zjawisk meteorologicznych powodujących duże straty materialne oraz zagrożenie zdrowia i życia.

IMGW wydał we wtorek ostrzeżenia (o godz. 18.39) drugiego stopnia przed burzami z gradem dla całego woj. podkarpackiego oraz dla części województw: lubelskiego, świętokrzyskiego i małopolskiego.

Rządowe Centrum Bezpieczeństwa informuje, jak bezpiecznie przetrwać burze. Nie powinno się wychodzić z domu bez konieczności. Należy również unikać otwartych przestrzeni, nie stawać pod jedynym w okolicy drzewem czy masztem oraz unikać dotykania metalowych przedmiotów. Osoby prowadzące samochód powinny zjechać na parking z dala od drzew. W górach należy jak najszybciej zejść ze szczytu. Osoby pływające powinny natychmiast wyjść z wody i oddalić się od brzegu.