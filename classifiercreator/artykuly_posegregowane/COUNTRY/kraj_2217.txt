Warszawa, 03.08.2018. Poseł Platformy Obywatelskiej, kandydat na prezydenta Warszawy Rafał Trzaskowski (P), inżynier, przedsiębiorca Jan Szuster (2P) oraz radni Warszawy Aleksandra Gajewska (2L), Monika Anna Kurowska (L), Monika Mamulska (3L) i Daniel Łaga (4L) podczas konferencji prasowej przed Instytutem Głuchoniemych na Pl. Trzech Krzyży w Warszawie, 3 bm.  PAP/Paweł Supernak 
                                        

            Zwiększone wydatki na usuwanie barier architektonicznych oraz "urlopy wytchnieniowe" dla opiekunów osób niepełnosprawnych - to niektóre punkty program wsparcia dla niepełnosprawnych, który przedstawił w piątek kandydat na prezydenta Warszawy Rafał Trzaskowski.
      
            Podczas piątkowej konferencji prasowej przed Instytutem Głuchoniemych na Pl. Trzech Krzyży w Warszawie, kandydat PO i N na prezydenta stolicy Rafał Trzaskowski stwierdził, że rząd PiS "wprowadza mnóstwo chaosu w nasze życie, niszcząc niektóre z obszarów, które do tej pory rozwijały się bez zarzutu, jak choćby edukacja". "Nie przestrzega praw kobiet, wycofał dyżury weekendowe w przychodniach zdrowia, wprowadza chaos w planowaniu przestrzennym" - ocenił. Jak dodał, "my się będziemy starali zrobić w samorządzie tyle, ile się da, żeby wszystko to, co robi PiS, przywrócić do normalności".

"Po pierwsze będziemy chcieli wprowadzić specjalne urlopy wytchnieniowe dla opiekunów osób z niepełnosprawnościami, tak żeby grupa wyspecjalizowanych asystentów mogła pomóc takim rodzicom, żeby oni na kilka dni mogli odetchnąć i odpocząć, albo w wyspecjalizowanych placówkach, albo w domu - zależnie od życzeń rodziców" - powiedział Trzaskowski.

Drugą propozycją jest - mówił kandydat - "rozwijanie transportu dla osób z niepełnosprawnościami". Trzaskowski chciałby zapewnić im "specjalną pulę darmowych przejazdów taksówkami, oczywiście na koszt samorządu".

Zaproponował także zatrudnianie takich osób w placówkach samorządowych. "Chcielibyśmy, żeby w najbliższych latach, zarówno ratusz jak i dzielnice, zatrudniły co najmniej pięćset osób z niepełnosprawnościami, po to, żeby po pierwsze dbać o równouprawnienie, a z drugiej strony, żeby zadbać o ścisłą integrację osób z niepełnosprawnościami w naszym społeczeństwie, poprzez właśnie możliwość podjęcia pracy" - zaznaczył Trzaskowski.

Uczestnicząca w konferencji autorka petycji pt. "Pozwólcie wszystkim dzieciom uczyć się na terenie szkoły", Monika Mamulska zaapelowała do minister edukacji Anny Zalewskiej o "doprecyzowanie przepisów". Jak wyjaśniła, chodzi o to, aby "z przepisów jasno wynikało, że nauczanie indywidualne i dzieci ze specjalnymi potrzebami edukacyjnymi może odbywać się na terenie szkoły".

Autorzy zamieszczonej na stronach internetowych petycji żądają "natychmiastowego doprecyzowania zapisów Rozporządzeń Ministra Edukacji Narodowej z 9 i 28 sierpnia 2017 roku, które pozwoliłyby na zagwarantowanie uczniom z orzeczeniem o potrzebie kształcenia specjalnego, realizacji nauczania indywidualnego na terenie szkoły.

"Apeluję do minister edukacji, żeby nie zabierała szans dzieciom na starcie, tylko dała im wsparcie na starcie" - mówiła Mamulska.

Trzaskowski poparł apel o podpisanie się pod petycją w tej sprawie. "Każdy z nas, kto ma dzieci, był świadkiem takiej pozytywnej integracji, w tej chwili rząd PiS wyklucza taką możliwość wyłączając nauczanie indywidualne ze szkół, nie dając na to pieniędzy" - powiedział. Zapowiedział, że w samorządzie warszawskim "na pewno znajdą się pieniądze na to, żeby opłacić dodatkowych nauczycieli, żeby dzieci z niepełnosprawnościami mogły zostać w naszych szkołach".

Pytany o szacowane koszty realizacji swoich propozycji, Trzaskowski poinformował, że roczne wydatki na usuwanie barier architektonicznych wzrosłyby z dwóch do sześciu milionów złotych. "Jeżeli chodzi o kwestie dotyczące nauczycieli dodatkowych, żeby można było kontynuować nauczanie indywidualne w szkołach, to jest to koszt około czterech milionów złotych miesięcznie" - wyliczał.

Dodał, że trwają obliczenia wydatków na urlopy wytchnieniowe dla opiekunów osób niepełnosprawnych i "pulę" na ich darmowe przejazdy taksówkami.