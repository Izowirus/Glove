Programy ochrony małoletnich przed nadużyciami, które mają powstać w każdej diecezji, opracowanie dokumentu prezentującego podejmowane działania prewencyjne i zebranie danych o skali pedofilii w polskim Kościele to decyzje podjęte przez Konferencję Episkopatu Polski (KEP).
      
            O inicjatywach związanych z ochroną dzieci przed nadużyciami poinformował w środę prymas Polski abp Wojciech Polak na konferencji prasowej w Płocku (Mazowieckie), podsumowującej zakończone tam dwudniowe obrady 380. Zebrania Plenarnego KEP.

"Wiemy, że temat nie jest łatwy. Chodzi o to, żebyśmy się wzajemnie uwrażliwili przede wszystkim na krzywdę ofiar, ale także na budowanie takiego systemu, w którym dzieci, młodzi ludzie będą czuli się bezpiecznie. To jest główny priorytet" – podkreślił prymas.

Abp Polak przypomniał, że temat nadużyć wobec małoletnich pojawiał się już w pracach KEP, a impulsem do ponownego jego podjęcia był m.in. sierpniowy List do Ludu Bożego papieża Franciszka, w którym stanowczo potępił on przypadki pedofilii w Kościele.

Prymas: powstanie dokument o wykorzystywaniu seksualnym małoletnich

Odnosząc się do planowanych inicjatyw, abp Polak zapowiedział, że dokument, który będzie m.in. zawierał informacje o podejmowanych w Kościele polskim działaniach, związanych z ochroną małoletnich przed nadużyciami, ma powstać do końca listopada. Wyjaśnił zarazem, że nie będzie to dokument prawny, podobny do obowiązujących już "Wytycznych dotyczących wstępnego dochodzenia kanonicznego w przypadku oskarżeń duchownych o czyny przeciwko szóstemu przykazaniu Dekalogu z osobą niepełnoletnią poniżej osiemnastego roku życia".

"Będzie to dokument, który bardziej ma nam służyć do komunikacji ze społeczeństwem, pokazać nie tylko, jaka jest nasza wola, ale też, jakie działania za tym idą, jakie są kierunki tych działań, co udało się nam zrobić, co widzimy w pewnej perspektywie" – zaznaczył abp Polak.

Jak podkreślił prymas, w sprawie nadużyć seksualnych duchownych Kościół "nie jest na końcu drogi". "Nie możemy powiedzieć, że wszystko opracowaliśmy i teraz jest tylko czas wcielania w życie tych rzeczy, ale jesteśmy ciągle w pracy. Jest to ciągle podejmowanie tego zagadnienia i troska konkretna, która musi rozwijać się dalej" – ocenił. Prymas dodał, że planowane jest - o czym także zdecydowali biskupi podczas płockich obrad KEP - zebranie danych statystycznych na temat przypadków nadużyć wobec małoletnich. "Dlatego, że chcemy przede wszystkim także sami wiedzieć, jaka jest skala tych nadużyć w Kościele w Polsce, i to, myślę, musi służyć potem budowaniu na tej bazie dobrego programu prewencyjnego" – zauważył abp Polak.

Wyraził przy tym nadzieję, że opracowanie takie będzie m.in. pomocne w kontaktach z ofiarami. "Myślę, że to będzie pomagało nam również w pewnej komunikacji z ofiarami, z troską o ofiary, z tym, żebyśmy potrafili tę rzeczywistość ująć i pokazać (...). To jest kierunek, który podczas tej konferencji został nakreślony, został potwierdzony" – oświadczył prymas.

Abp Polak: biskupi wyjeżdżają z Płocka zadaniem domowym

Jak podkreślił, biskupi wyjeżdżają z Płocka z zebrania plenarnego "z zadaniem domowym", wymagającym pracy i zaangażowania, zarówno duchownych, jak i świeckich we wszystkich diecezjach w kraju.

"W skali Polski przeprowadzenie takiego systemu prewencji i szkoleń wymagać będzie dużego zaangażowania, także trenerów z Centrum Ochrony Dziecka, ale nie jesteśmy też bezradni, dlatego, że dzięki szkoleniom, które były prowadzone przez o. Adama Żaka (koordynatora ds. ochrony dzieci i młodzieży KEP – PAP) i jego zespół, już mamy dość dużą grupę specjalistów, którzy będą takie szkolenia mogli przeprowadzić. Więc patrzymy na to z nadzieją. Być może takie szkolenia będą się odbywać w każdej diecezji" – zapowiedział prymas.

Zebranie plenarne KEP, które odbywało się w płockim Wyższym Seminarium Duchownym, było m.in. przygotowaniem do 15. Zgromadzenia Plenarnego Biskupów, jakie odbędzie się od 3 do 28 października w Rzymie pod hasłem "Młodzież, wiara i rozeznawanie powołania". Biskupi omawiali m.in. zaangażowanie Kościoła w Polsce w Światowe Dni Młodzieży, które w styczniu 2019 r. będzie gościła Panama. Dyskutowano również o duszpasterstwie rodzin.

Obrady KEP w Płocku były częścią obchodów Roku Jubileuszowego św. Stanisława Kostki, które w diecezji płockiej, skąd pochodzi ten święty, rozpoczęły się 6 stycznia w Święto Trzech Króli i potrwają do Niedzieli Chrystusa Króla, czyli do 25 listopada.

"Jest to święty nie byle jaki, dlatego, że oprócz bycia patronem polskiej młodzieży jest również szeroko znany na całym świecie jako patron wywodzący się z gremium zgromadzenia jezuitów" – powiedział na zakończenie obrad przewodniczący KEP abp Stanisław Gądecki. Podkreślił, że św. Stanisława Kostkę cechowała głęboka duchowość. Zwrócił przy tym uwagę, że dewiza tego świętego, zarazem dewiza jezuitów – "Ad maiora natus sum - Do większych rzeczy jestem urodzony", oddaje cały sens wiary.

Św. Stanisław Kostka urodził się w Rostkowie niedaleko Przasnysza 28 grudnia 1550 r. Był jednym z pięciorga dzieci kasztelana zakroczymskiego Jana Kostki i Małgorzaty z Kryskich. W 1564 r. wyjechał na naukę do Wiednia, gdzie podjął decyzję o wstąpieniu do zakonu jezuitów. Nowicjat rozpoczął w Rzymie w 1567 r. Według przekazów był wzorem zakonnika szczególnie pielęgnującego kult maryjny. Zmarł po chorobie 15 sierpnia 1568 r. Został beatyfikowany w 1605 r., a w 1726 r. kanonizowany.

Relikwie św. Stanisława Kostki są w kościele św. Andrzeja na Kwirynale w Rzymie, a od 1926 r. także w kościele parafialnym w rodzinnym Rostkowie - ustanowione w 2000 r. tamtejsze sanktuarium odwiedzają każdego roku liczne pielgrzymki z kraju i zagranicy.