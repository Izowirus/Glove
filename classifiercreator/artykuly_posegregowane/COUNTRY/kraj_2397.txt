Warszawa, 12.07.2018. Wicepremier, minister kultury Piotr Gliński podczas uroczystości wręczenia odznaczeń państwowych i resortowych wybitnym przedstawicielom polskiej kultury, 12 bm. w Warszawie. (bz/pkus)  Archiwum PAP/Bartłomiej Zborowski 
                                        

            Prowadzący program w TVN24 nawoływał polską policję do wypowiedzenia posłuszeństwa władzy państwowej; czy Discovery akceptuje taki przekaz swojej telewizji? - zapytał w sobotę na Twitterze wicepremier, minister kultury i dziedzictwa narodowego prof. Piotr Gliński.
      
            Słowa wicepremiera skomentował redaktor naczelny TVN24 Adam Pieczyński. "+Szkło kontaktowe+ to program satyryczno-komentarzowy i wszelkie wypowiedzi w nim zawarte należy interpretować jako satyryczne komentarze, a nie stanowisko stacji w jakiejkolwiek sprawie" - głosi stanowisko Pieczyńskiego zamieszczone w tweecie z oficjalnego konta TVN24.

Podczas protestu, który odbył się w piątek przed Sejmem, przeciw zmianom w sądownictwie doszło do przepychanek manifestantów z policjantami. W efekcie cztery osoby trafiły do aresztu. Rzecznik KSP kom. Sylwester Marczak podał, że podczas działań rannych zostało dwóch policjantów. Demonstracja zorganizowana m.in. przez Obywateli RP, Ogólnopolski Strajk Kobiet i Komitet Obrony Demokracji trwa przed Sejmem od środy.

W wyświetlonym w piątkowym odcinku "Szkła kontaktowego" materiale video rzecznik stołecznej policji wyjaśnił, że piątkowe działania policjantów, w tym użycie siły fizycznej wobec protestujących przed Sejmem "były podyktowane wykonywanymi czynnościami w związku z popełnionym wykroczeniem". Komentując tę wypowiedź, współprowadzący "Szkło kontaktowe" red. Marek Przybylik stwierdził, że takimi działaniami funkcjonariusze "chcą pokazać, jacy są sprawni i służebni wobec polityków". Jak dodał, "policjanci nie powinni walczyć z demonstrantami, tylko z politykami".

"Wczoraj wieczorem w TVN24 prowadzący program nawoływał polską policję do wypowiedzenia posłuszeństwa władzy państwowej. Zwracam się z pytaniem do właściciela tej stacji, Discovery, czy akceptuje taki przekaz swojej telewizji? Proszę także o opinię w tej sprawie KRRiT" - czytamy we wpisie wicepremiera.

W późniejszej wypowiedzi dla TVP Gliński stwierdził, iż słowa dziennikarza TVN24 to "namawianie do anarchii". Dodał, że "jako obywatel i jako polityk" jest zbulwersowany sytuacją. Zaznaczył jednocześnie, że jest ciekaw reakcji koncernu Discovery, ponieważ "jest to stacja amerykańska". "Owszem, druga poprawka (do konstytucji USA - PAP) mówi o wolności wypowiedzi, ale to jest kraj demokratyczny, kraj, który chyba powinien przestrzegać pewnych standardów" - powiedział wicepremier.

W piątek Sejm uchwalił przygotowaną przez PiS nowelizację ustaw m.in. o Sądzie Najwyższym, ustroju sądów, Krajowej Radzie Sądownictwa i o prokuraturze. Chodzi m.in. o zmiany procedur wyboru I prezesa SN i kwestie obsady stanowisk w tym sądzie. Za głosował klub PiS, przeciw był klub Kukiz'15, zaś kluby PO, Nowoczesnej i PSL-UED nie wzięły udziału w głosowaniu. Teraz ustawą zajmie się Senat.

Zgodnie z uzasadnieniem "zasadniczym celem zmian w ustawie o Krajowej Radzie Sądownictwa i ustawie o Sądzie Najwyższym jest doprowadzenie do usprawnienia postępowań prowadzonych przez KRS w sprawach powołania do pełnienia urzędu na stanowisku sędziego, w tym sędziego SN". Jak zaznaczono, w zmianach chodzi m.in. o wyłączenie możliwości obstrukcji prowadzonych przed KRS postępowań nominacyjnych do SN.