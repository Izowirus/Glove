Czy macie cywilną odwagę, by powiedzieć uczciwie Polakom, co zrobicie z wiekiem emerytalnym - zapytała we wtorek polityków PO rzeczniczka PiS Beata Mazurek. "Czy stać was tylko na mamienie Polaków, tylko i wyłącznie po to, żeby utrzymać władzę w samorządach?" - dopytywała.
      
            Rzeczniczka PiS podkreśliła, że "na konferencji prasowej w Krakowie Grzegorza Schetyna mówił, że nie będą ponownie podwyższać wieku emerytalnego, ale dla wszystkich, którzy zechcą pracować, przygotowują odpowiednie zachęty - było to 30 września".

"A co się dzieje 1 października? Otóż 1 października nikt inny tylko Sławomir Nitras (...) w poranku TOK FM mówi, iż obniżenie wieku emerytalnego przez PiS było błędem i czysto populistycznym zagraniem" - podkreśliła na wtorkowym briefingu prasowym w Sejmie Mazurek.

Podczas niedzielnej konwencji Koalicji Obywatelskiej w Krakowie Schetyna mówił: "Nie będziemy ponownie podnosić wieku emerytalnego, ale dla wszystkich, którzy zechcą pracować, wprowadzimy zachęty i ułatwienia" – mówił.

Z kolei Nitras ocenił w poniedziałek w TOK FM, że "tak naprawdę obniżenie wieku emerytalnego przez PiS było błędem i było czysto populistycznym zagraniem". Dopytywany, czy decyzja o podniesieniu wieku emerytalnego za rządów PO-PSL była zła, odpowiedział: "My nie mówimy, że to była zła decyzja, my mówimy, że nie będziemy podejmować w tej sprawie decyzji, jakby odwracać mechanizmu, pewnych rzeczy, które zostały wprowadzone". "My będziemy po PiS-ie potrzebowali pewnego spokoju, a nie chaosu i radykalnych decyzji" - dodał.

"Pytam Platformę Obywatelską: czy wy naprawdę nie macie cywilnej odwagi, by powiedzieć uczciwie Polakom, co z wiekiem emerytalnym zrobicie? Co zrobicie z 500 plus? Czy wy rzeczywiście jesteście w stanie składać puste obietnice przy okazji każdych wyborów - czy to wyborów samorządowych, czy to wyborów parlamentarnych, czy to wyborów do europarlamentu?" - pytała rzeczniczka PiS.

"Czy was nie stać na cywilną odwagę, tylko na nieustanne powielanie kłamstwa, na mamienie Polaków, tylko i wyłącznie po to, żeby utrzymać władzę w samorządach?" - dopytywała polityków PO Mazurek.

We wtorek PiS opublikował nowy spot wyborczy, w którym przedstawił "puste obietnice PO". "Nie dajcie im szans 21 października!" - zaapelowało do wyborców ugrupowanie rządzące.

Na filmie przedstawiono wypowiedzi polityków PO - w tym lidera partii Grzegorza Schetyny oraz b. prezydenta Bronisława Komorowskiego - na temat wieku emerytalnego. Schetyna zapewnia na nagraniu, że PO nie będzie go podwyższać, z kolei Komorowski mówi: "My proponujemy zmianę na zasadzie wyboru, że ktoś może dłużej pracować, ale nie musi".

PiS w spocie - przywołując wypowiedzi Schetyny - przewiduje, że po wyborach lider Platformy stwierdzi m.in. że "wiek emerytalny trzeba urealnić". "Wszystkie kraje dzisiaj podwyższają wiek emerytalny i będziemy musieli to zrobić i zrobimy to" - mówi Schetyna.