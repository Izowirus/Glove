Mój program jest odpowiedzią na rzeczywiste problemy mieszkańców Krakowa; tymczasem urzędujący prezydent nie skończył nawet realizować programu z poprzedniej kampanii - mówi w wywiadzie dla "Gazety Polskiej Codziennie" kandydatka na prezydenta Krakowa Małgorzata Wassermann.
      
            Wassermann pytana, czy jej kontrkandydat, obecny prezydent Krakowa Jacek Majchrowski uzyskał więcej głosów w I turze, ponieważ jego program okazał się atrakcyjniejszy, odparła: "absolutnie nie!". "Urzędujący prezydent nie ma lepszego programu, co ważne, on jeszcze nie skończył realizować programu z poprzedniej kampanii" - podkreśliła.

Jak dodała, wówczas Majchrowski mówił, że "upora się ze smogiem". "A jak jest, sami państwo wiedzą. W Krakowie wiele problemów rzuca się w oczy" - zaznaczyła.

Zdaniem Wassermann Kraków ma "ogromny problem z chaotyczną zabudową, z pozwoleniami na budowę". "Miasto nie jest pokryte w całości planem zagospodarowania przestrzennego, z czego chętnie korzystają deweloperzy. Mamy zabudowane korytarze powietrzne, a miasto spowite jest smogiem przez jedną trzecią roku" - powiedziała.

Według kandydatki na prezydenta miasta krakowianie "tracą cenne godziny, stojąc w korkach, spóźniają się do pracy, nie mają gdzie zaparkować". "Nawet rowerzyści, którym obiecano dziesiątki kilometrów ścieżek rowerowych, wciąż czekają na spełnienie obietnic" - dodała.

"Chcę podkreślić, że mój program nie jest odpowiedzią na program Jacka Majchrowskiego, ale odpowiedzią na rzeczywiste problemy mieszkańców Krakowa" - zapewniła Wassermann.

Pytana, czy uda jej się odnieść zwycięstwo w II turze, odpowiedziała, że głęboko w to wierzy. "Tak jak wierzę w mądrość mieszkańców Krakowa, którzy są już zmęczeni rządami Jacka Majchrowskiego" - dodała Wassermann.