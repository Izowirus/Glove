Gdańsk, 24.05.2018. Minister spraw wewnętrznych i administracji Joachim Brudziński podczas odprawy z szefami służb oraz komendantami z województwa pomorskiego w Jednostce Ratowniczo-Gaśniczej nr 6 w Gdańsku, 24 bm. (cat) PAP/Adam Warżawa PAP © 2018 / Adam Warżawa
                                        

            Ktoś, kto decyduje się na dokonanie przestępstwa, ktoś kto decyduje się wymierzyć w kierunku funkcjonariusza broń, musi liczyć się z tym, że zostanie pozbawiony życia - powiedział w czwartek w Gdańsku minister spraw wewnętrznych i administracji Joachim Brudziński.
      
            Brudziński wziął w czwartek udział w odprawie z pomorskimi komendantami policji, Państwowej Straży Pożarnej oraz Straży Granicznej. Zwracając się do uczestników spotkania nawiązał do sytuacji, która miała miejsce w czwartek w Opolu, gdzie policjant zastrzelił mężczyznę. "Zawsze utrata życia przez każdego jest dramatem, nawet jeżeli traci życie czy to przestępca czy osoba, która dopuszcza się przestępstwa. Zawsze jest to dramat" – podkreślił Brudziński dodając, że kieruje wyrazy współczucia do bliskich zabitego.

"Ale jest to ten moment, w którym, uważam jako minister spraw wewnętrznych i administracji, że powinien pójść następujący przekaz do wszystkich potencjalnych przestępców, który będą chcieli wymierzyć w funkcjonariusza policji broń, czy to – jak w tym wypadku – wszystko na to wskazuje, atrapę broni, (…) że muszą liczyć się z takimi konsekwencjami" – mówił Brudziński dodając, że zastrzelony w Opolu mężczyzna posługiwał się atrapą, która "przypominała broń stanowiącą realne zagrożenie dla życia funkcjonariusza".

"Nie możemy dopuścić do sytuacji, w której funkcjonariusz będzie sparaliżowany, będzie sparaliżowany ewentualną odpowiedzialnością, będzie sparaliżowany ewentualną nagonką czy to medialną, czy różnego rodzaju organizacji pozarządowych. Ktoś, kto decyduje się na dokonanie przestępstwa, ktoś kto decyduje się wymierzyć w kierunku funkcjonariusza broń, musi liczyć się z tym, że zostanie pozbawiony życia, a funkcjonariusz musi mieć świadomość i pewność, że w takiej sytuacji państwo zawsze stanie za funkcjonariuszem" – powiedział też Brudziński.

"W tej sytuacji i w tym miejscu chcę powiedzieć, że uważam to za swój obowiązek żeby po pierwsze te słowa powiedzieć, a po drugie – zapewnić, że zawsze w takiej sytuacji państwo będzie stawało za funkcjonariuszem. Musimy zmieniać tą świadomość. Jeszcze raz to podkreślę: funkcjonariusz każdej ze służb nie może być sparaliżowany strachem, perspektywą odpowiedzialności" – mówił też Brudziński.

Minister dodał, że "oczywiście w każdej takiej sytuacji", również w tej, która miała miejsce w czwartek w Opolu, "będą prowadzone odpowiednie postępowania wyjaśniające zasadność". "Ale w świetle tych informacji, które w tej chwili posiadam, uważam że była to reakcja i działania podjęte przez funkcjonariusza absolutnie uzasadnione i tak naprawdę każdy funkcjonariusz w podobnej sytuacji właśnie w taki sposób powinien się zachować" – zaznaczył Brudziński.

W środę przed komisariatem policji w Opolu funkcjonariusz śmiertelnie postrzelili mężczyznę. Do interwencji doszło po tym, jak mężczyzna wybił pałką szybę w zaparkowanym przed komendą samochodzie osobowym. Kiedy kilku funkcjonariuszy wybiegło, by powstrzymać wandala, ten miał oddać w ich kierunku strzał z przedmiotu do złudzenia przypominającego pistolet P64 - używany w przeszłości przez polskie wojsko i policję. Mężczyzna nie zareagował na wezwanie policjantów o odrzucenie broni. Wtedy jeden z funkcjonariuszy otworzył ogień z broni służbowej. Co najmniej jeden z wystrzelonych pocisków ranił mężczyznę, który mimo prób reanimacji zmarł.

W czwartek rano prokuratura poinformowała, że zabity miał przy sobie replikę pistoletu na metalowe kulki.