Krzesk-Królowa Niwa, 12.05.2018. Minister obrony Mariusz Błaszczak podczas spotkania z mieszkańcami w Domu Ludowym w miejscowości Krzesk-Królowa Niwa, 12 bm. Politycy Prawa i Sprawiedliwości kontynuują spotkania z wyborcami. (mr)  Archiwum PAP/Przemysław Piątkowski
                                        

            Wojsko Polskie, wykorzystując samoloty F-16, bierze czynny udział w misjach sojuszniczych - powiedział w poniedziałek szef MON Mariusz Błaszczak podczas inauguracji ćwiczeń NATO Tiger Meet w Krzesinach. Dodał, że to ważne wydarzenie na 100-lecie odzyskania przez Polskę niepodległości.
      
            Mariusz Błaszczak wziął udział w poniedziałek w odprawie załóg lotniczych biorących udział w ćwiczeniu NATO Tiger Meet 2018 w 31. BLT w Krzesinach (woj. wielkopolskie). Jak podkreślił, "mam osobistą satysfakcję, że w 100-lecie odzyskania niepodległości gościmy tu, w Polsce, pod Poznaniem eskadry pilotów, którzy reprezentują jednostki z całego świata spod znaku tygrysa".

Szef MON zaznaczył, że "Polacy zawsze byli miłośnikami lotnictwa" i dodał, że "tacy po prostu jesteśmy". "Podziwiamy kunszt pilotów, podziwiamy samoloty; mamy bogate tradycje związane z konstrukcją samolotów, więc dla nas jest to wielkie święto" - mówił.

Błaszczak życzył powodzenia załogom, które będą brały udział w zawodach i ćwiczeniach NATO. Podkreślił, że jest to ważne wydarzenie dla polskiego lotnictwa.

Szef MON dodał, że dziś Wojsko Polskie, wykorzystując samoloty F-16, bierze czynny udział w misjach sojuszniczych. "Dbamy o bezpieczeństwo nieba państw Sojuszu Północnoatlantyckiego" - mówił.

Błaszczak podkreślił, że "ma osobistą satysfakcję, iż we wrześniu 2006 r. razem z premierem Jarosławem Kaczyńskim uczestniczył w symbolicznym odebraniu pierwszego samolotu F-16 w Fort Worth w Teksasie".

"Szczególnie duże osiągnięcia lotnicze dotyczą okresu międzywojennego. Każdy w Polsce pamięta o dwóch osobach: Franciszku Żwirce i Stanisławie Wigurze, a więc o pilocie i inżynierze, którzy w 1932 r. zwyciężyli w zawodach Challenge" - mówił Błaszczak. Przypomniał również o płk. Stanisławie Skarżyńskim, który w 1933 r. jako pierwszy Polak przeleciał przez Atlantyk, pobijając rekord odległości lotu.

Minister przypomniał również o udziale polskich lotników w Bitwie o Anglię, gdzie - jak zaznaczył - "polscy lotnicy wykazali się męstwem, dzielnością i wysokim profesjonalizmem". Dodał, że "dzisiejsi nasi piloci podążają tą drogą".

Podczas wizyty w Krzesinach minister spotkał się z uczniami klasy lotniczej Gimnazjum nr 5 w Poznaniu, jedynej takiej w Polsce, oraz z uczniami klasy wojskowej z Zespołu Szkół Zawodowych im. Joachima Lelewela w Poznaniu.

Dowódca 31. Bazy Lotnictwa Taktycznego Poznań-Krzesiny płk pil. Rafał Zadencki podkreślił w poniedziałek, że szkolenie w ramach NATO Tiger Meet odbywa się na terytorium Polski po raz pierwszy.

Jak mówił, w szkoleniu będzie brało udział 76 statków powietrznych z krajów członkowskich NATO oraz Partnerstwa Dla Pokoju, w tym 56 samolotów, 10 śmigłowców, a także samolot lotniczego systemu ostrzegania i kontroli AWACS. Dodatkowo, obecne będą też trzy eskadry, które będą brały udział w charakterze obserwatorów. W trakcie szkolenia stronę polską reprezentować będzie 6. Eskadra Lotnicza z 31. Bazy Lotnictwa Taktycznego.

Zadencki powiedział, że NATO Tiger Meet (NTM) jest największym szkoleniem międzynarodowym w Polsce od roku 2003; to jednocześnie największe cykliczne ćwiczenia w Europie.

„Codziennie uczestnicy będą wykonywać dwie misje - poranną oraz popołudniową. Przestrzeń, która będzie zarezerwowana typowo dla ćwiczeń NTM to ogromna przestrzeń - od Poznania po Mazury i od Poznania po Morze Bałtyckie, z dwoma wielkimi strefami do wykonywania misji nad wodą (...). Jedna z misji z użyciem dużej liczby samolotów będzie polegała na zintegrowanym działaniu sił własnych, celem odzyskania personelu przebywającego na terenie wroga” - tłumaczył Zadencki.

Wskazał, że w trakcie 13-dniowego szkolenia zaplanowano ok. 1000 lotów; wszystkie samoloty spędzą w powietrzu łącznie 1600 godzin. W NTM 2018 biorą udział załogi z 17 państw.

Dowódca 2. Skrzydła Lotnictwa Taktycznego w Poznaniu gen. bryg. pil. Jacek Pszczoła przypomniał, że historia NATO Tiger Meet sięga 1961 roku, kiedy to 79. Dywizjon Myśliwski Sił Powietrznych Stanów Zjednoczonych w Europie zaprosił do odbycia wspólnych ćwiczeń jednostki z Wielkiej Brytanii i Francji. Każda z uczestniczących w ćwiczeniach formacji miała w swoim logo symbol tygrysa. W tym samym roku powołano Stowarzyszenie Tygrysich Eskadr (NATO Tiger Association).

Z myślą o szerokiej publiczności zaplanowano udział części maszyn w Międzynarodowych Pokazach Lotniczych Poznań Air Show, które odbędą się 19 i 20 maja na poznańskim lotnisku Ławica.

NATO Tiger Meet 2018 potrwa do 26 maja.