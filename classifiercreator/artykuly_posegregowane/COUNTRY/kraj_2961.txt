Warszawa, 03.06.2018. Szef kancelarii premiera Michał Dworczyk (2L) z dziećmi, otwiera bramę KPRM rozpoczynając piknik z okazji dnia dziecka ph. "Kto Ty jesteś? Polak mały! Dzień Dziecka w 100-lecie Niepodległej!", 3 bm. w ogrodach KPRM w Warszawie. (mr) PAP/Paweł Supernak PAP © 2018 / Paweł Supernak
                                        

            Pokaz umiejętności robota pirotechnicznego, interaktywne eksponaty naukowe, pokazy tańca oraz liczne warsztaty i konkursy - to niektóre z wielu atrakcji przygotowane przez resorty na trwający w ogrodach KPRM piknik z okazji Dnia Dziecka.
      
            Impreza jest szóstą edycją świętowania Dnia Dziecka w ogrodach Kancelarii Premiera. Hasłem tegorocznego pikniku jest "Kto ty jesteś? Polak mały", które nawiązuje do 100. rocznicy odzyskania przez Polskę niepodległości.

Impreza rozpoczęła się o godz. 10.30 i potrwa do godz. 16.30. Pierwszych uczestników pikniku przywitał szef Kancelarii Premiera Michał Dworczyk.

W ramach pikniku poszczególne ministerstwa, służby oraz inne państwowe jednostki organizacyjne przygotowały stoiska z atrakcjami dla najmłodszych. Wśród nich pojawiły się m.in. możliwość budowy robotów z przedmiotów codziennego użytku, zabawy z interaktywymi eksponatami naukowymi, malowanie gipsowych dinozaurów, pokaz formowania baniek mydlanych, demonstracja pojazdów służbowych, jazda samochodem w symulatorze z użyciem gogli do wirtualnej rzeczywistości czy pokaz filmu zrealizowanego w technologii 360 stopni. Dzieci mogą też poznać podstawy udzielania pierwszej pomocy, zobaczyć wystawę ginących gatunków roślin i zwierząt, a nawet sprawdzić działanie wykrywacza min.

Uczestnicy pikniku będą mogli również wziąć udział w licznych warsztatach m.in. tanecznych, kulinarnych, sportowych, oraz w konkursach np. sprawnościowych, wiedzy z zakresu ruchu drogowego, geografii czy nawet archeologii.

Wśród pozostałych atrakcji pojawiły się również m.in.: koło fortuny z nagrodami, puzzle do układania i malowania, zabawy sprawnościowe, zabawy logiczne, samodzielne tworzenie pamiątkowych pocztówek.

Na głównej scenie ustawionej w samym środku ogrodu odbywają się pokazy przygotowane przez poszczególne resorty m.in. pokaz umiejętności robota pirotechnicznego, tresury psa służbowego, sztuki samoobrony czy polskich tańców ludowych.

W piątek premier Mateusz Morawiecki, składając życzenia z okazji Dnia Dziecka napisał na Twitterze: "Kiedy śmieje się dziecko, śmieje się cały świat dookoła! Wszystkim najmłodszym i trochę starszym dzieciom życzę jak najwięcej uśmiechu na co dzień, serc wypełnionych miłością i radosnych przeżyć, które pozostaną w Was na zawsze!".

Premier zaprosił wtedy do udziału w niedzielnym pikniku organizowanym w KPRM. "Warto!" - podkreślił.