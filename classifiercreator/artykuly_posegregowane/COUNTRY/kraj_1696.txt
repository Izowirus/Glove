Przemyśl, 18.09.2018. Marszałek Sejmu Marek Kuchciński podczas Wojewódzkiej Konwencji Wyborczej Prawa i Sprawiedliwości w Muzeum Narodowym Ziemi Przemyskiej w Przemyślu, 18 bm. (dd/nlat) PAP/Darek Delmanowicz
                                        

            Dzisiaj polityka naszego państwa zmierza w kierunku ułatwiania powrotu rodaków z emigracji - podkreślił marszałek Sejmu Marek Kuchciński. Jak ocenił, "w każdym pokoleniu, Polacy za granicą, na emigracji walczyli wytrwale o zachowanie duchowego dziedzictwa naszego narodu".
      
            Od czwartku do soboty odbywa się V Światowy Zjazd Polonii i Polaków z Zagranicy. Zjazd organizowany jest w 100. rocznicę odzyskania przez Polskę niepodległości.

Kuchciński powitał uczestników Zjazdu podczas czwartkowego posiedzenia inaugurującego wydarzenie w Sali Plenarnej Sejmu. "Witam serdecznie państwa, którzy przybyli ze wszystkich stron świata, by w ten szczególny sposób uczcić 100. rocznicę odzyskania przez Polskę niepodległości" - podkreślił marszałek.

Jak przypomniał, Sejm ogłosił 2018 r. rokiem jubileuszu 100-lecia odzyskania przez Polskę niepodległości. "W tej ważnej uchwale zapisaliśmy, że odzyskanie niepodległości dokonało się poprzez walkę pełną poświęcenia i bohaterstwa, nie tylko na polach bitew, ale i w codziennych zmaganiach o zachowanie duchowej i materialnej substancji narodowej" - mówił Kuchciński.

Marszałek Sejmu zwrócił uwagę, że Polacy są narodem, którego jedna trzecia obywateli mieszka poza granicami naszego kraju. "Ten stan wynika z dramatycznych konsekwencji i skutków II wojny światowej, ale wiąże się także z wielkimi falami emigracji politycznej i ekonomicznej, które następowały później, aż do pierwszych dekad XXI wieku" - powiedział.

"Dzisiaj polityka naszego państwa zmierza w kierunku ułatwiania powrotu rodaków z emigracji, także tych, którzy byli w czasach okupacji przymusowo wysiedlani" - oświadczył Kuchciński.

Przekonywał, że "Polska jest naszym wspólnym dobrem". "Możemy powiedzieć śmiało, że w każdym pokoleniu, Polacy za granicą, na emigracji walczyli wytrwale także o zachowanie duchowego dziedzictwa naszego narodu" - stwierdził marszałek Sejmu. Jak wskazał, nasi rodacy mają "wielkie zasługi" dla Polski.

Kuchciński zaznaczył, że Polska należy do NATO i Unii Europejskiej również dzięki staraniom Polonii. "Musimy o tym pamiętać i chcemy o tym przypominać" - powiedział.