Warszawa, 12.12.2017. Sala sejmowa. (nlat)  Archiwum PAP/Tomasz Gzell 
                                        

            Prezydium Sejmu podjęło w czwartek decyzję o odwołaniu posiedzenia Izby zaplanowanego na sobotę 14 lipca - poinformował PAP wicemarszałek Sejmu Ryszard Terlecki. Ostatnie posiedzenie przed wakacjami odbędzie się 18-20 lipca.
      
            Terlecki powiedział PAP, że marszałek Sejmu Marek Kuchciński "spodziewał się, że będzie jeszcze dużo spraw na koniec sezonu, na koniec tej części przedwakacyjnej posiedzeń Sejmu". "Okazało się, że nie ma ich tak dużo, więc pozostanie tylko posiedzenie trzydniowe 18-20 lipca" - podkreślił wicemarszałek.

Dyrektor Centrum Informacyjnego Sejmu Andrzej Grzegrzółka powiedział PAP, że Prezydium Sejmu jednogłośnie podjęło decyzję o rezygnacji z przeprowadzenia posiedzenia Sejmu zaplanowanego na 14 lipca. "W ocenie członków Prezydium, aktualnie nie zachodzą przesłanki świadczące o potrzebie organizacji prac Izby tego dnia. Chodzi przede wszystkim o brak pilnych projektów ustaw" - wskazał Grzegrzółka.

Również w komunikacie na stronie Sejmu podkreślono, że Prezydium Izby po zasięgnięciu opinii Konwentu Seniorów "dokonało zmiany w terminarzu posiedzeń Sejmu polegającej na skreśleniu zaplanowanego posiedzenia Sejmu w dniu 14 lipca 2018 r. (sobota)".