Przemyśl, 03.03.2015. Banknoty 200 i 100-złotowe, 3 bm. PAP/Darek Delmanowicz  (dd/mgut) Archiwum PAP © 2018 / Darek Delmanowicz
                                        

            668 tys. zł niezapłaconych alimentów ma ojciec, który od 10 lat figuruje w Rejestrze Dłużników Biura Informacji Gospodarczej InfoMonitor. To rekordzista. Ponad 300 tysięcy alimentacyjnych dłużników zalega z zapłatą prawie 12 mld zł.
      
            BIG InfoMonitor poinformowało, że na koniec maja tego roku liczba dłużników alimentacyjnych figurujących w rejestrach tej firmy, wynosiła 317 953 osób. Ich łączne zaległości przekroczyły 11,8 mld zł. Spośród uchylających się od obowiązku łożenia na dzieci 301 034 osoby to ojcowie. Kobiety stanowią 5 proc. dłużników. W ciągu roku liczba uchylających się od obowiązku alimentacyjnego wzrosła o 7874 osób.

Najliczniejszą grupę dłużników alimentacyjnych stanowią panowie z woj. śląskiego – 37 267, następnie z woj. mazowieckiego – 32 617 i z Dolnego Śląska – 29 930. Na te regiony przypadają też najwyższe, przekraczające miliard złotych, zaległości z tytułu alimentów niepłaconych przez ojców. Średni dług wobec dziecka (dzieci) lub Funduszu Alimentacyjnego wynosi 37 794 zł.

Według BIG InfoMonitor woj. mazowieckie i śląskie dominują w statystykach z powodu znaczącego zaludnienia. Natomiast pod względem liczby ojców dłużników alimentacyjnych przypadających na 1000 mężczyzn przodują Warmia i Mazury - z 29 zgłoszonymi do rejestru BIG InfoMonitor. Średnia dla kraju wynosi 20. Najkorzystniej pod tym względem jest w Małopolsce i na Podkarpaciu.

Dane BIG InfoMonitor pokazują, że statystyczny dłużnik alimentacyjny to mężczyzna między 35 a 44 rokiem życia. Najmłodszy ma lat 35, pochodzi z Podlasia i winien jest swoim dzieciom lub dziecku ponad 429 tys. zł. Najstarszy to mieszkaniec województwa warmińsko-mazurskiego – 66-letni ojciec, któremu uzbierało się ponad 411 tys. zaległości.

Rekord padł na Mazowszu i przekracza 668 tys. zł. Dług ma już 10 lat, ale nie należy do najstarszych. Jeszcze wcześniej swoje długi alimentacyjne zaczął "zbierać" 39-letni ojciec z Wielkopolski. Przez 13 lat zgromadził 481 tys. zł zaległości.

"Niepłacących rodziców wyręcza z ich obowiązku państwo, wypłacając na dzieci pieniądze z Funduszu Alimentacyjnego. Rocznie może to być nawet około 1,5 mld zł" – powiedziała ekspert BIG InfoMonitor Halina Kochalska.

Biuro Informacji Gospodarczej InfoMonitor prowadzi Rejestr Dłużników BIG. Działając na podstawie ustawy o udostępnianiu informacji gospodarczych i wymianie danych gospodarczych, przyjmuje, przechowuje i udostępnia informacje gospodarcze o przeterminowanym zadłużeniu osób i firm.

Autor: Wojciech Kamiński

wk/ wus/
      
  
    TEMATY:
          
              alimenty