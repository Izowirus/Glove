Posłanka PO Dorota Niedziela zarzuciła w czwartek rządowi Mateusza Morawieckiego, że ukrywa prawdziwe dane o skutkach epidemii ASF w Polsce. Według niej liczba zabitych na skutek choroby świń lawinowo rośnie, a resort rolnictwa nie radzi sobie z tym problemem.
      
            "Rząd ukrywa ASF i sprawę ASF-u jak Macierewicza w kampanii wyborczej. To wielki problem na wsi, jeden z największych, a nie jest w ogóle poruszany" – powiedziała Niedziela na czwartkowej konferencji prasowej.

W jej ocenie straty spowodowane epidemią ASF są ogromne, a wirus wciąż rozprzestrzenia się w stronę tzw. zagłębia trzody chlewnej, czyli województw: łódzkiego, kujawsko-pomorskiego i wielkopolskiego, gdzie znajduje się 67 proc. całego pogłowia świń w Polsce.

Według Niedzieli w Łódzkiem zagęszczenie trzody chlewnej wynosi 66 sztuk na 100 ha, w Kujawsko-pomorskiem 73 szt., a w Wielkopolsce – 143 sztuki na 100 ha. Dla porównania, na dotkniętym chorobą Podlasiu jest to tylko 15 sztuk na 100 ha.

"To pokazuje skalę niebezpieczeństwa do jakiej się zbliżamy" – podkreśliła posłanka PO.

Z danych, którymi dysponuje PO, wynika ponadto, że w 2015 ASF doprowadził do śmierci 57 świń w 16 gospodarstwach, podczas gdy w 2016 r. było to już 3227 w 129 gospodarstwach i aż 8057 zwierząt w 2017 roku (brak danych dot. liczby gospodarstw). W pierwszym półroczu 2018 roku zabitych zostało 7227 świń.

Zdaniem posłanki PO rząd nie radzi sobie też z wykorzystaniem środków z tzw. pakietu Hogana, z którego pomoc mieli otrzymać m.in. hodowcy świń z terenów dotkniętych ASF. Niedziela krytykowała też resort rolnictwa za brak odpowiedniego dofinansowania inspekcji weterynaryjnej, brak kampanii informacyjnej oraz brak skutecznego programu zapobiegania rozprzestrzeniania się ASF.

"Widzimy kampanię, gdzie Morawiecki razem z Ardanowskim (ministrem rolnictwa) snują jakieś śmieszne opowieści. Do Sejmu wpływają projekty ustaw typu +koło gospodyń wiejskich+, a nie w sprawie tego, co w rolnictwie najważniejsze, czyli susza i ASF" – mówiła Niedziela.

Posłanka zaapelowała do rządu, by przedstawił wreszcie koncepcję walki z wirusem, tak by ochronić przed jego nadejściem te regiony, gdzie zagęszczenie trzody chlewnej jest wciąż duże.

W połowie września Sejm uchwalił rządową ustawę o szczególnych rozwiązaniach związanych z wystąpieniem afrykańskiego pomoru świń (ASF) na terytorium Rzeczypospolitej Polskiej.

Ustawa, którą w środę zajął się Senat, ma ułatwić rolnikom sprzedaż tuczników z obszarów objętych ograniczeniami w związku z wystąpieniem tam afrykańskiego pomoru świń.