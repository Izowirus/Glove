Prezes PiS Jarosław Kaczyński wie, że postawił na "złego konia" - tak o premierze Mateuszu Morawieckim mówił w poniedziałek w programie "Tłit" Wirtualnej Polski Andrzej Halicki (PO). W jego opinii zmiana premiera to tylko "kwestia czasu".
      
            PO zainaugurowała w niedzielę kolejną akcję "Konwój Wstydu", tym razem poświęconą premierowi Mateuszowi Morawieckiemu. W całym kraju pojawić się mają mobilne billboardy z wizerunkiem szefa rządu. Chcemy pokazać jaki naprawdę jest Mateusz Morawiecki - mówili posłowie PO.

Do akcji odniósł się na Twitterze szef sztabu PiS Tomasz Poręba. "Słyszę, że PO zamiast programu dla Polski, znów straszy PiS-em i że będzie jakiś konwój wstydu. Wchodzę, sprawdzam na konwojwstydu.pl, a tam największe afery Platformy Obywatelskiej. W sumie wszystko się zgadza. Brawo Wy!" - napisał.

Poseł PO Andrzej Halicki powiedział w poniedziałek w programie Wirtualnej Polski "Tłit", że nie widział strony konwójwstydu.pl, ale - podkreślił jednocześnie - że organizowany przez Platformę konwój rusza i widać go w miastach.

Jak mówił, Prawo i Sprawiedliwość "nie ma prawa bagatelizować tego, co się dzieje w przestrzeni publicznej", zaczynając od taśm premiera Mateusza Morawieckiego, a kończąc na mikroaferach, które dotyczą spraw bardzo lokalnych. "Ale widać wyraźnie, jak PiS manipuluje, cynicznie wykorzystuje te swoje posady do budowania interesu dla własnych, dla swoich, nepotyzm, ale nade wszystko nieuczciwość" - wyliczał Halicki.

"Jeżeli ludzie to widzą, to myślę, że dziś już Jarosław Kaczyński też wie, że postawił na złego konia - myślę o Mateuszu Morawieckim" - powiedział Halicki o premierze Morawieckim. "Tak bardzo go musi bronić, także przed swoimi, prezentując przecież w sposób sztuczny i nieprawdziwy, że wie, że zmiana Mateusza Morawieckiego to jest tylko kwestia czasu, okoliczności, któremu temu będą sprzyjać" – dodał poseł PO.

Dopytywany, po co w takim razie Koalicja Obywatelska będzie składać wniosek o odwołanie premiera, zamiast "spokojnie i cierpliwie czekać", aż to się wydarzy, Halicki przypomniał, jak zakończył się poprzedni wniosek o odwołanie premiera. "(Premier) Beata Szydło była broniona rano, a wieczorem usłyszała, że jest już niepotrzebna, być może tak będzie i teraz" – zaznaczył Halicki.

Halicki odniósł się także do słów lidera PO Grzegorza Schetyny, który podczas sobotniej konwencji regionalnej Koalicji Obywatelskiej w Poznaniu mówił m.in., że w najbliższych wyborach Polacy wybiorą między "wolnością" a "brakiem wolności". "Musimy wygrać te wybory i zmobilizować wszystkie pozytywne siły i strząsnąć ze zdrowego drzewa naszego państwa PiS-owską szarańczę" - mówił szef PO.

Na uwagę, że lider PO "wyzywa polityków i elektorat PiS od szarańczy", Halicki odparł: "Wyzywa? Szarańcza to jest przekleństwo?". "Jeżeli widzimy, w jaki sposób zachowują się radni, właśnie te tysiące anonimowych do tej pory osób, które obsiadły spółki państwowe, rady nadzorcze i czasem jakieś dziwne fikcyjne wręcz posady – no to jak to nazwać?" – pytał polityk PO.

"Jeżeli pan używa słowa +wyzywa+, to +wyzywaniem+ było na pewno to, co prezentował Jarosław Kaczyński z mównicy (sejmowej-PAP)" – zaznaczył Halicki. Jego zdaniem, słowa lidera PO były "uzasadnione". "Natomiast +wyzywaniem+ jest nazywanie przeciwnika +mordercą+ czy +zdradzieckimi mordami+" - ocenił poseł PO. Na uwagę, że "nawet dziennikarze Gazety Wyborczej" uważają, że Schetyna powinien za te słowa przeprosić, Halicki powiedział: "Nie przesadzajmy".