Tychy, 27.11.2017. Były prezydent RP Lech Wałęsa podczas spotkania "Porozmawiajmy o Polsce", 27 bm. w Tychach. Lech Wałęsa odwiedził Tychy na zaproszenie Klubu Obywatelskiego.(ag/pkus) PAP/Andrzej Grygiel Archiwum PAP © 2018 / Andrzej Grygiel
                                        

            B. prezydent Lech Wałęsa reaktywuje Komitet Obywatelski; Komitet powołany jest w celu "zapewnienia rzetelności wyborów" do samorządu terytorialnego, Parlamentu Europejskiego, Sejmu i Senatu oraz  wyborów Prezydenta RP – poinformowano w środowym komunikacie przekazanym PAP.
      
            Inaugurujące spotkanie Komitetu Obywatelskiego ma się odbyć w sobotę w Europejskim Centrum Solidarności w Gdańsku. Na spotkaniu ma być m.in. ogłoszony skład KO. Planowany jest briefing Lecha Wałęsy.

Koordynator Komitetu Wykonawczego Komitetu Obywatelskiego, Krzysztof Król (działacz opozycji demokratycznej w czasach PRL) powiedział w środę PAP, że reaktywacja Komitetu Obywatelskiego przy Lechu Wałęsie „wynika z zaniepokojenia zmianami w Kodeksie Wyborczym”. „Komitet chce działać począwszy od tegorocznych wyborów samorządowych do wyborów prezydenckich w 2020 roku” – zapowiedział Król.

Poinformował, że w grupie organizacyjnej, której celem było przygotowanie reaktywacji KO, są byli działacze opozycji antykomunistycznej m.in. Henryk Majewski, Bogdan Lis, Krzysztof Pusz i Ryszard Pusz. Jak podkreślił działania zmierzające do reaktywacji KO trwają od kilku miesięcy. „Staramy się wykorzystać obecną sytuację do budowy, niezależnie od podziałów, porozumienia ugrupowań demokratycznych” – podkreślił Król.

Komitet Obywatelski ma prowadzić działania zachęcające do udziału w wyborach, mobilizować środowiska partii i organizacji społecznych do udziału w pracach komisji wyborczych oraz monitorować i oceniać poszczególne etapy procesu wyborczego.

Według komunikatu w skład Komitetu wchodzą przedstawiciele nauki i kultury, profesorowie prawa i przedstawiciele zawodów prawniczych, uczestnicy opozycji demokratycznej z lat PRL, autorytety środowisk obywatelskich. Do Komisji Porozumiewawczej KO, Lech Wałęsa zaprosił reprezentantów organizacji i liderów protestów obywatelskich, przedstawicieli ugrupowań politycznych.

Komitet Obywatelski przy Przewodniczącym NSZZ „Solidarność” Lechu Wałęsie został utworzony 18 grudnia 1988 r. w Warszawie w kościele Bożego Miłosierdzia. Sekretarzem Komitetu został Henryk Wujec. Dodatkowo powołano 15 komisji, które miały zajmować się przygotowaniem stanowiska opozycji na obrady Okrągłego Stołu; wraz z powstającymi komitetami regionalnymi i lokalnymi Komitet kierował kampanią wyborczą przed wyborami 4 VI 1989 roku, zatwierdzał listę kandydatów na posłów i senatorów.