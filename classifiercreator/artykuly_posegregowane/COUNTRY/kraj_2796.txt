Konstantynowo, 18.06.2018. Wypadek autokaru w Konstantynowie, 18 bm. Dwie osoby zginęły, a szesnaście jest rannych po tym jak autokar wypadł z drogi i przewrócił się na bok. (sko)  PAP/Tytus Żmijewski
                                        

            Wszystkie służby zakończyły swoje działania na drodze krajowej nr 91 w Konstantynowie (Kujawsko-Pomorskie), gdzie w poniedziałek rano doszło do wypadku autokaru. Poszkodowanych zostało 31 osób. Dwie 65-letnie kobiety zginęły.

      
            
"Ruch w tym miejscu odbywa się już normalnie. Nie ma tam już służb, gdyż wszystkie zakończyły swoje działania" - powiedziała PAP rzecznik prasowa Komendy Powiatowej Policji w Aleksandrowie Kujawskim mł. asp. Marta Białkowska-Błachowicz.

Do wypadku doszło chwilę po godzinie 7 w poniedziałek. Autobusem podróżowało 50 osób. Przewoził on do Trójmiasta osoby z koła seniorów z gminy Bodzanów w okolicach Płocka.

Jak poinformował na konferencji prasowej po godz. 12 wojewoda kujawsko-pomorski Mikołaj Bogdanowicz, poszkodowanych w wypadku zostało 31 osób, wśród nich są dwie ofiary śmiertelne.

Bogdanowicz podkreślił, że poszkodowani zostali przewiezieni do szpitali m.in. we Włocławku, Bydgoszczy, Toruniu, Łodzi i Płocku. Wojewoda poinformował, że o akcji ratunkowej na bieżąco informowani byli premier Mateusz Morawiecki i szef MSWiA Joachim Brudziński. Kujawsko-pomorski komendant wojewódzki PSP nadbryg. Janusz Halak podał, że wśród rannych jedna osoba jest w stanie średnio ciężkim.

Halak pytany przez dziennikarzy o stan rannych w momencie przyjazdu służb na miejsce wypadku, odpowiedział: "Ostatecznie okazało się, że mamy jedną osobę w stanie średnio ciężkim. Pozostałe osoby są mniej poszkodowane. Informacja dobra jest taka, że nie ma żadnej osoby, oprócz dwóch ofiar śmiertelnych, których życiu cokolwiek by zagrażało".

Komendant wojewódzki PSP dodał, że na miejscu zdarzenia pracowały 22 zastępy straży pożarnej - 55 ratowników. Dla rodzin poszkodowanych urząd wojewódzki uruchomił specjalną infolinię - (52)5872779.

Śledczy badają przyczyny wypadku. "Był zjazd autokaru ze swojego pasa na lewy pas ruchu, tak że przyczyn może być kilka - może być błąd kierowcy, może być uszkodzenie pojazdu lub coś leżącego na jezdni. Nie śmiałbym w tym momencie mówić o jakiejkolwiek przyczynie tego zdarzenia drogowego" - powiedział na przedpołudniowej konferencji prasowej zastępca komendanta wojewódzkiego policji w Bydgoszczy insp. Mirosław Elszkowski.

Osoby, które nie ucierpiały w wypadku i kilka następnych godzin spędziły w szkole Aleksandrowie Kujawskim nie pamiętają w większości okoliczności zdarzenia.

"Jestem bardzo zestresowana. W tym momencie już nic nie pamiętam z wypadku" - powiedziała dziennikarzom w Aleksandrowie Kujawskim jedna z kobiet podróżujących autokarem. "Przysnęłam po drugim śniadaniu i nic nie pamiętam. Gdy się obudziłam, już leżałam na zewnątrz. Na szczęście nic mi się nie stało. Jechaliśmy do Sopotu na dwudniową wycieczkę nad morze" - dodała druga.

Pojazd wpadł do rowu i przewrócił się na bok na łuku drogi w miejscowości Konstantynowo w powiecie aleksandrowskim w gminie Waganiec.