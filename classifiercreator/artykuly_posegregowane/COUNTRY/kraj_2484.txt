Lublin, 16.03.2018. Prezes PSL Władysław Kosiniak-Kamysz podczas konferencji prasowej, 16 bm. w Lublinie. Briefing dotyczył sytuacji hodowców trzody chlewnej w województwie lubelskim w związku z epidemią Afrykańskiego Pomoru Świń. (nlat) PAP/Wojciech Pacewicz PAP © 2018 / Wojciech Pacewicz
                                        

            Dzisiaj święci triumf kłamstwo i oszustwo; trzeba dać temu tamę w nadchodzących wyborach - mówił w niedzielę podczas małopolskiej konwencji programowej Polskiego Stronnictwa Ludowego w Kętach prezes tej partii Władysław Kosiniak-Kamysz.
      
            „Dzisiaj święci triumf kłamstwo i oszustwo; trzeba dać temu tamę w nadchodzących wyborach. Polska i Polacy musi się wypowiedzieć po stronie prawdy, po stronie normalności, po stronie sprawiedliwości i po stronie prawa. Przywrócimy Polsce normalność; przywrócimy Polsce i prawo, i sprawiedliwość, ale pisane z małej litery. Przywrócimy normalność, bo ona jest dzisiaj bezcennie oczekiwana” – mówił lider PSL w ponad 40-minutowym wystąpieniu.

„Te wybory samorządowe będą nie tylko o tym, kto jest dobrym gospodarzem, kto ma być wójtem, burmistrzem, kto ma być w radzie powiatu czy w sejmiku. Te wybory będą: jaka ma być Polska” – powiedział Kosiniak-Kamysz, podkreślając, że PSL opowiada się za "Polską prawdziwie równych szans, gdzie każdy ma prawo do swoich poglądów i do swojego światopoglądu".

Szef ludowców ocenił, że obecnie – jak mówił – „trzeba bronić Polskę przed centralizacją i odbieraniem kompetencji” samorządom. Zadeklarował, że PSL chce przywrócić im kompetencje odebrane za rządów PiS, m.in. w zakresie nadzoru nad funduszami ochrony środowiska czy gospodarką wodną i melioracjami.

„Albo będziemy mieć Rzeczpospolitą samorządową, prawdziwą Rzeczpospolitą Polską, albo będziemy mieć Rzeczpospolitą morawiecką, gdzie obłuda, hipokryzja i podział będą dominować. To jest prosty wybór: to jest wybór, jaka Polska. My jesteśmy za Rzeczpospolitą samorządową, a przez to prawdziwą Rzeczpospolitą Polską” – zadeklarował polityk.

PSL – jak mówił Kosiniak-Kamysz - opowiada się za Polską szanującą historię, tradycję i religię, ale nie zgadza się na państwo wyznaniowe. „Jak mówi ojciec święty Franciszek, państwa muszą być świeckie, bo te wyznaniowe po prostu źle kończą” – powiedział lider PSL, opowiadając się za Polską, gdzie „w kościołach i z ambony słyszymy o Panu Bogu, a nie o polityce”; ”dziś jest trochę na odwrót w wielu miejscach” - ocenił.

„Nie ma naszej zgody na takie postrzeganie i takie wykorzystywanie religii, tradycji, naszej kultury, naszych korzeni chrześcijańskich – nie można się na to godzić. Powtórzę za Wincentym Witosem: w sprawach wiary będziemy słuchać każdego wikarego, w sprawach polityki nie będziemy słuchać biskupa; ale w kościele będziemy zawsze (…); nie zrażą nas złe języki do Pana Boga” – mówił w wystąpieniu Kosiniak-Kamysz.

Wśród priorytetów partii w kampanii samorządowej w Małopolsce wymienił m.in. stworzenie Małopolskiego Centrum Onkologii oraz poprawę bezpieczeństwa zdrowotnego pacjentów w regionie i całej Polsce. Mówił także o licznych inicjatywach w sferze edukacji, wspierania przedsiębiorczości, polityki senioralnej i kultury.

Jak mówiono podczas konwencji, w 39-osobowym sejmiku woj. małopolskiego PiS liczy na co najmniej 8 mandatów, wobec – jak oszacowano ok. 19 mandatów dla PiS oraz 12 mandatów dla koalicji PO i Nowoczesnej.

Podczas Prezes PSL przypomniał, że w Krakowie ugrupowanie to popiera w wyborach obecnego prezydenta miasta Jacka Majchrowskiego, licząc na stworzenie wspólnej listy ugrupowań opozycyjnych oraz środowiska prezydenta w wyborach do rady miasta.