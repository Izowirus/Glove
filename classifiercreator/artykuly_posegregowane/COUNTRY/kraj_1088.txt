Województwo mazowieckie osiągnęło najwyższą - 61,02 proc. - frekwencję w niedzielnych wyborach samorządowych; najmniej osób poszło na głosowanie w Opolskiem (48,72 proc.) To jedyne województwo gdzie frekwencja była poniżej 50 proc. - wynika z danych Państwowej Komisji Wyborczej.

      
            W województwie mazowieckim, jako jedynym, frekwencja przekroczyła 60 proc. i wyniosła 61,02 proc. Na drugim miejscu uplasowało się województwo łódzkie z wynikiem 57,11 proc., a na trzecim świętokrzyskie - 56,72 proc.

W Wielkopolsce do urn udało się 56 proc. uprawnionych do głosowania, na Pomorzu - 55,89 proc., w Małopolsce - 55,72 proc., w Lubelskiem - 54,44 proc., na Podkarpaciu - 53,24 proc., na Dolnym Śląsku - 53,14 proc., na Podlasiu - 53,07 proc., a w Kujawsko-Pomorskiem - 52,91 proc.

Taki sam wynik - 52,35 proc. - odnotowano w Lubuskiem i na Śląsku. W Zachodniopomorskiem frekwencja wyniosła 52,29 proc., a na Warmii i Mazurach - 51,62 proc. Najmniejszym zainteresowaniem wybory cieszyły się w Opolskiem, gdzie frekwencja w wysokości 48,72 proc. jako jedyna nie przekroczyła 50 proc.

Zgodnie z danymi PKW w Warszawie frekwencja sięgnęła 66,81 proc. W czterech dzielnicach przekroczyła 70 proc. - w Wilanowie (75,61 proc.), na Ursynowie (72,50 proc.), w Wesołej (71,62 proc.) oraz na Żoliborzu (70,12 proc.). Najmniej osób głosowało na Pradze-Północ - 58,72 proc.

Wśród miast wojewódzkich drugie miejsce pod względem frekwencji zdobył Gdańsk (60,78 proc.), a trzecie Kraków - 58,32 proc.

Powyżej 55 proc. uprawnionych wyborców oddało głos w Łodzi (57,61 proc.), w Poznaniu (57,30 proc.), w Kielcach (56,93 proc.), w Olsztynie (56,30 proc.), w Zielonej Górze (56,10 proc.) i w Rzeszowie (55,84 proc.).

W Opolu frekwencja wyniosła 54,85 proc., w Lublinie - 54,79 proc., we Wrocławiu - 54,01, w Toruniu - 53,87 proc., w Białymstoku - 53,53 proc., a w Bydgoszczy - 53,09 proc.

W Szczecinie zagłosowało 52,08 proc. wyborców, w Katowicach 51,55 proc., a 50,83 proc. w Gorzowie Wielkopolskim. W znaczącej większości dużych miast frekwencja przekroczyła 50 proc.

Wysoką frekwencję, 76,85 proc. osiągnięto w łódzkiej gminie Aleksandrów (powiat piotrkowski). Wójtem tej gminy został Paweł Mamrot z wynikiem 57,24 proc, a do rady gminy 7 mandatów uzyskał KWW Michała Małeckiego "Jesteśmy Razem", 6 mandatów KWW Dionizego Głowackiego Wspólnie dla Gminy i po jednym - KKW Prawo i Sprawiedliwość oraz KWW Razem dla Gminy Aleksandrów.

Jedną z niższych frekwencji, 32,07 proc. odnotowano w miejscowości Kowale Oleckie na Warmii i Mazurach. Stanowisko wójta uzyskał tam Krzysztof Locman, otrzymując 83,91 proc. głosów "za". Funkcje radnych gminy objęli jedyni kandydaci z KWW Krzysztofa Locmana.

Średnia frekwencja w Polsce podczas I tury wyborów samorządowych wyniosła 54,96 proc. W 2014 r. frekwencja była o ponad 7 punktów procentowych niższa - 47,40 proc.