Warszawa - Wesoła, 24.04.2018. Minister obrony narodowej Mariusz Błaszczak (C) podczas spotkania z uczniami klas mundurowych z placówek oświatowych zakwalifikowanych do II edycji „Pilotażowego programu wspierania szkół prowadzących Piony Certyfikowanych Wojskowych Klas Mundurowych”, 24 bm. w 1 Warszawskiej Brygadzie Pancernej w Warszawie  Wesołej. (cat) PAP/Marcin Obara PAP © 2018 / Marcin Obara
                                        

            Jest niezwykle ważne, aby młoda kadra WP była wychowana w duchu patriotyzmu i kultywowania tradycji oręża polskiego - podkreślił szef MON Mariusz Błaszczak, inaugurując we wtorek II edycję pilotażowego "Programu Certyfikowanych Wojskowych Klas Mundurowych", do której zakwalifikowało się 47 szkół.
      
            Placówki uczestniczące w Programie, przy wsparciu jednostek wojskowych i instytucji podległych MON, prowadzą zajęcia o tematyce wojskowej, które mają kształtować postawy proobronne i patriotyczne. Ich absolwenci będą mogli po zakończeniu nauki przejść kilkutygodniowe szkolenie poligonowe zakończone przysięgą wojskową oraz przeniesieniem do rezerwy. Będą mieli również pierwszeństwo w ubieganiu się o przyjęcie do zawodowej służby wojskowej, jak również do Wojsk Obrony Terytorialnej. Z kolei osoby chcące kontynuować naukę na wyższych uczelniach wojskowych będą mogły liczyć na dodatkowe punkty w trakcie egzaminów kwalifikacyjnych.

Do pierwszej edycji Programu zainaugurowanego w ubiegłym roku zakwalifikowało się 58 placówek . Docelowo - jak informowało MON jesienią ubiegłego roku - od września 2019 roku szkoła średnia prowadząca klasę mundurową ma działać w każdym powiecie.

"Przybywa klas mundurowych; to jest bardzo dobra tendencja. Gratuluję wam tego, że możecie się kształcić, że jesteście dojrzali, że wybraliście klasy mundurowe dlatego, żeby służyć Polsce" - zwrócił się Błaszczak do uczniów klas mundurowych zakwalifikowanych do programu.

Ocenił, że fakt, iż swoją przyszłość wiążą oni z Wojskiem Polskim jest "miara ich dojrzałości". Minister wyraził też nadzieję, że absolwenci klas mundurowych zdecydują się na służbę zawodową w armii.

Podczas uroczystości w 1 Warszawskiej Brygadzie Pancernej w Warszawie-Wesołej, szef MON podkreślał też wagę tego, "by młoda kadra Wojska Polskiego była wychowana w duchu patriotyzmu oraz kultywowania tradycji oręża polskiego". "To wszystko jest zapewnione dzięki profilowi klas, w których pobieracie naukę" - zauważył Błaszczak.

Szef resortu obrony dziękował też nauczycielom i wychowawcom oraz gratulował uczniom klas mundurowych dokonanego wyboru.  "Pamiętajcie, że wojsko na was czeka” - oświadczył.

Po uroczystości wręczenia certyfikatów przedstawicielom szkół zakwalifikowanych do Programu odbył się pokaz walki wręcz w wykonaniu uczniów Zespołu Szkół Ponadgimnazjalnych nr 1 z Tomaszowa Mazowieckiego oraz pokaz szkolenia strzeleckiego i medycznego uczniów, przeprowadzony przez kadrę instruktorską z 1 Warszawskiej Brygady Pancernej.

W uroczystości wziął też udział wiceszef resortu obrony Wojciech Skurkiewicz.

Program pilotażowy został uruchomiony 1 września 2017 roku i potrwa dwa lata.  Pełna lista szkół, które zostały do niego zakwalifikowane jest dostępna na stronie Ministerstwa Obrony Narodowej oraz Biura do Spraw Proobronnych.