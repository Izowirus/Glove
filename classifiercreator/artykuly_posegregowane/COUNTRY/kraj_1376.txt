Nadzieją dla Podkarpacia i szansą na rozwój regionu jest Koalicja Obywatelska - przekonywali w piątek w Rzeszowie szefowie Platformy Obywatelskiej, Nowoczesnej i Inicjatywy Polskiej: Grzegorz Schetyna, Katarzyna Lubnauer i Barbara Nowacka.
      
            Politycy wzięli udział w regionalnej konwencji wyborczej Koalicji Obywatelskiej. Zdaniem Lubnauer podkarpacki sejmik "nie funkcjonuje tak, jakby mógł funkcjonować". "Tutaj potrzeba jest zmiana. Potrzebujemy nowej energii, nowych ludzi, nowych pomysłów. Nową nadzieją jest Koalicja Obywatelska. To jest pomysł na Podkarpacie. To jest bogaty program. Dlatego wiemy, że warto postawić na ludzi Koalicji Obywatelskiej" - przekonywała przewodnicząca Nowoczesnej.

Wyraziła przekonanie, że "Koalicja Obywatelska daje szansę, żeby ten region się realnie rozwijał, żeby inwestować w lotnisko, żeby inwestować w przestrzeń, która będzie szansą na rozwój ekonomiczny". "Dlatego namawiam: 21 października trzeba iść na wybory. Trzeba zagłosować, na każdym poziomie: gmina, powiat, sejmik, prezydenci miast, burmistrzowie, po to, żeby wykorzystać tę szansę, bo Podkarpacie nie jest skazane na PiS, nie jest skazane na stagnację" - zauważyła Lubnauer.

Schetyna podkreślił, że jako przewodniczący PO jest dumny z tego, że może współpracować z Katarzyną Lubnauer i z Barbarą Nowacką, a także z innymi ludźmi z Nowoczesnej i Inicjatywy Polskiej, ale też z wieloma samorządowcami, ludźmi aktywnymi, "którzy kochają to, co jest wokół nich". "I taka jest właśnie Koalicja Obywatelska: pozytywna, optymistyczna, uśmiechnięta. Dlatego zwycięska. Trzymamy kciuki za te wybory, za tę kampanię. Życzymy powodzenia 21 października" - podkreślił szef PO.

Nowacka zapewniała, że Koalicja Obywatelska przynosi wszystkim dobry program. "I wiem, że będziemy go realizować, bo jesteśmy zdeterminowani, pełni woli walki, przygotowani do tych wyborów, jak nikt inny, ale przede wszystkim mamy fantastyczne kandydatki i świetnych kandydatów" - przekonywała Nowacka. Jak dodała, są to ludzie doświadczeni w pracy w samorządach, w pracy obywatelskiej i społecznej, politycy i społecznicy. "Są i tacy, którzy widząc jak PiS niszczy Polskę mówią: +dosyć tego, włączymy się w te wybory+" - mówiła Nowacka.

Wyraziła przekonanie, że 21 października, nie tylko Rzeszów, Krosno, Przemyśl, "ale cała Polska i całe Podkarpacie opowie się mocno za Polską demokratyczną, niezależną, konstytucyjną i europejską", i że Koalicja Obywatelska wygra wybory.

Według Lubnauer patrząc na Rzeszów widać, że jeżeli jest dobry gospodarz to jest sukces. Podkreśliła jednocześnie, że taki sam sukces potrzebny jest całemu Podkarpaciu, które - w jej ocenie - musi się lepiej rozwijać, mieć więcej inwestorów, którzy zapewnią dobre miejsca pracy, godną płacę. Dodała, że region musi "zlikwidować wykluczenie teleinformacyjne, wykluczenie transportowe i komunikacyjne". Jak mówiła, jest to problem regionu, gdzie są miejsca, do których trudno dojechać.

Schetyna zauważył, że przyjeżdżając na Podkarpacie i do Rzeszowa widzi, jak wiele zostało już zrobione i jak wiele jeszcze można zrobić, oraz jak wiele zależy od samorządu i od ludzi, którzy go tworzą.

Wszyscy politycy w swoich wystąpieniach nawiązywali do wypowiedzi prezesa PiS Jarosława Kaczyńskiego, który w minioną niedzielę mówił w Jasionce k. Rzeszowa podczas Wojewódzkiej Konwencji Wyborczej Prawa i Sprawiedliwości, że wie, iż "Dubaju nie zbudujemy", ale "czy nie dałoby się na tej ziemi, a także na ziemiach pogranicznych wobec Podkarpacia zbudować polskiej Bawarii".

"Przyjechaliśmy też z dobrą informacją, żeby tu w Rzeszowie i na Podkarpaciu mieszkańcy nie musieli się bać, że nie grozi wam to, że ktoś każe wam przeprowadzać się do Szwajcarii, czy Bawarii, i że Rzeszów będzie Monachium czy Bernem. To się nie zdarzy. Obiecujemy" - oświadczył szef PO. Według niego, aby się "to nie zdarzyło zależy tylko od naszego zaangażowania, od przekonania, że możemy razem zbudować taką wspólnotę myśli, aktywności spojrzenia w przyszłość" - mówił Schetyna.

Przekonywał, że Koalicja Obywatelska ma pomysł na to, jak mają wyglądać nasze małe ojczyzny, "gdzie chcemy mieszkać, gdzie wreszcie chcielibyśmy, żeby mieszkały, pracowały i żyły nasze dzieci". "Dlatego uważamy, że to budowanie wspólnoty jest dzisiaj najważniejsze. Ta współpraca ludzi, którzy chcą być ze sobą, którzy chcą szukać tego, co wspólne, nie chcą walczyć, szukają dobrych emocji, tego co może budować to wszystko co najważniejsze" - podkreślił.

Szefowa Inicjatywy Polskiej zwróciła się do mieszkańców: "wszyscy wmawiają wam, że możecie być Szwajcarią, Bawarią, że jesteście zdominowani przez PiS, a wy jesteście wspaniałym, dumnym polskim Podkarpaciem, które mówi: +jesteśmy w Polsce, w Europie o wygrywamy wybory dla demokracji".

Po wystąpieniach liderów PO, Nowoczesnej i Inicjatywy Polskiej prezentowani byli kandydaci Koalicji Obywatelskiej do sejmiku województwa oraz do rad miast w Rzeszowie, Krośnie, Przemyślu.