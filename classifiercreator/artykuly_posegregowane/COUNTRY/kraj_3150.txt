W gdańskiej Przepompowni Ścieków Ołowianka zainstalowano nowy silnik, który w nocy został dostarczony do miasta z Holandii i uruchomiono pompę – poinformowała w czwartek gdańska spółka Saur Neptun Gdańsk zarządzająca siecią wodociągowo-kanalizacyjną.
      
            Jak podał w czwartek na konferencji prasowej wiceprezes spółki Saur Neptun Gdańsk (SNG) Jacek Kieloch, pompa pracuje z wydajnością 2,9 tysięcy metrów sześciennych na godzinę. Firma poinformowała, że taka sprawność pompy sprawi, że za kilka godzin można będzie prawdopodobnie zakończyć awaryjny zarzut ścieków do Motławy.

We wtorek przed południem przestały działać urządzenia w Przepompowni Ścieków Ołowianka odbierającej 60 procent ścieków z terenu Gdańska i odprowadzającej je do Oczyszczalni Wschód. Awaria spowodowana została zalaniem komory pomp i znajdujących się tam czterech silników: dwóch głównych i dwóch zapasowych. Po wypompowaniu wody z komory pomp i wymontowaniu z niej silników dwa z nich zostały przekazane specjalistycznym firmom do osuszenia, a dwa wymagają bardziej skomplikowanego przezwojenia.

Aby uniknąć zalania miasta przez cofające się z kanalizacji ścieki, we wtorek ok. g. 13 spółka SNG zdecydowała o rozpoczęciu awaryjnego zrzutu nieczystości do Motławy i Zatoki Gdańskiej. Firma wystosowała też – nadal aktualny, apel do mieszkańców dolnego tarasu miasta o ograniczenie zużycia wody.