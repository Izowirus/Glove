Warszawa, 12.07.2018. Członkowie komisji (L-P): Sebastian Kaleta, przewodniczący Patryk Jaki, Bartłomiej Opaliński, Paweł Rabiej, Adam Zieliński, Robert Kropiwnicki, 12 bm. w siedzibie Prokuratury Krajowej podczas posiedzenia komisji weryfikacyjnej w sprawie nieruchomości przy ul. Mokotowskiej 40. (sko)  PAP/Marcin Obara
                                        

            Komisja weryfikacyjna ukarała w czwartek prezydent Warszawy Hannę Gronkiewicz-Waltz grzywną 30 tys. zł na nieusprawiedliwione niestawiennictwo na rozprawie. Grzywnami w wysokości 10 tys. zł ukarani zostali wezwani ws. nieruchomości przy Mokotowskiej 40 - Mirosław Bieniek i Marian Robełek.
      
            Przewodniczący komisji Patryk Jaki powiedział, że wezwanie dla Gronkiewicz-Waltz zostało doręczone 26 czerwca, ale prezydent stolicy przekazała komisji, że w dniach 8-12 lipca przebywa w Singapurze na delegacji służbowej.

Jaki ocenił jednak, że Gronkiewicz-Waltz po raz kolejny unika stawiennictwa przed komisją i zawnioskował o grzywnę w wysokości 10 tys. zł. O podwyższenie grzywny do 30 tys. zł zawnioskował członek komisji weryfikacyjnej z ramienia PiS Łukasz Kondratko.

Większość komisji w głosowaniu opowiedziała się za ukaranie Gronkiewicz-Waltz karą 30 tys. zł.

Przeciw grzywnie dla prezydent stolicy występował reprezentujący PO Robert Kropiwnicki. Jak mówił, bilety lotnicze na wyjazd Gronkiewicz-Waltz zostały zakupione 15 czerwca, a wezwanie na rozprawę komisji jest z 26 czerwca. Przekonywał, że Gronkiewicz-Waltz reprezentuje miasto na ważnym spotkaniu, a dwutygodniowy termin zawiadomienie o wezwaniu na rozprawę jest niepoważny.

Jaki zaproponował, aby Gronkiewicz-Waltz sama wskazała termin, w którym stawi się przed komisją.

Grzywnami w wysokości 10 tys. zł zostały ukarane inne osoby wezwane na rozprawę ws. Mokotowskiej 40 Mirosław Bieniek i Marian Robełek. Komisja uznała za usprawiedliwioną nieobecność Danuty Robełek.

Po nałożeniu grzywien zeznania zaczął składać Krzysztof Dębski, czyli pełnomocnik beneficjentów decyzji zwrotowych ws. Mokotowskiej 40.