Przedstawiciel partii ma prawo reklamować jej kandydatów w wyborach, ale jeśli eksponowany działacz partyjny, państwowy mówi wyborcom, że jeśli poprą danego kandydata i on wygra,  rząd dofinansuje drogę, czy stadion, jest niezasadne, niedopuszczalne - ocenił w piątek szef PKW Wojciech Hermeliński.
      
            Podczas niedzielnej konwencji PiS, inaugurującej samorządową kampanię wyborczą Zjednoczonej Prawicy premier Mateusz Morawiecki wezwał, aby w wyborach wybrać "tych gospodarzy, którzy nie obrażają się na władzę centralną, tylko potrafią współpracować".

"Nigdy wcześniej nie było takiej fali inwestycji wspomaganych przez rząd centralny. I dlatego wybierzmy takich gospodarzy (...) którzy się nie obrażają na władzę centralną, tylko potrafią współpracować. Takich gospodarzy, którzy nie zaczynają inwestycji na miesiąc przed wyborami samorządowymi, tylko ruszają z inwestycjami miesiąc po wyborach samorządowych" - mówił premier na konwencji. Jak podkreślił, "do tego potrzebujemy właśnie dobrego wyboru - wyboru naszych gospodarzy małych ojczyzn". "Najlepiej takich, którzy potrafią współpracować z odpowiedzialnym rządem, rządem PiS" - zaznaczył Morawiecki.



Szef PKW pytany w radiowej Trójce o ocenę słów premiera powiedział, że "przedstawiciel partii, która stworzyła konkretny komitet wyborczy i kandydaci do tego komitetu ubiegają się o różne stanowiska, ma prawo reklamować tych kandydatów, podkreślając ich umiejętności wiedzę, sposób działania i zachwalając ich wyborcom jako przyszłych dobrych gospodarzy".

Zachęta intelektualna - dodał Hermeliński - czyli wskazywanie dobrych cech kandydata, to nic zdrożnego. "Natomiast jeśli pojawia się element finansowy, (...), eksponowany działacz partyjny, państwowy mówi, że +jeżeli tego kandydata poprzecie i on wygra, to wtedy rząd dofinansuje drogę, stadion, komunikację+, to jest w moim przekonaniu niezasadne. Nie powinno tego być, powiedziałbym: to niedopuszczalne" - oświadczył.

Hermeliński był też pytany, czy prezydent Andrzej Duda powinien poczekać z powołaniem do Sądu Najwyższego osób rekomendowanych ostatnio przez Krajową Radę Sądownictwa. "Porządek prawny nakazuje, żeby na orzeczenie TSUE poczekać, bo ono będzie rzutowało na kwestie którą rozpatruje. Sąd Najwyższy właśnie w związku z tym zadał pytanie prejudycjalne" - odpowiedział.

Na początku sierpnia Sąd Najwyższy (SN) wystosował pięć pytań prejudycjalnych do TSUE i zawiesił stosowanie trzech artykułów ustawy o SN określających zasady przechodzenia sędziów tego sądu w stan spoczynku. TSUE rozpoczął procedurę w tej sprawie w końcu sierpnia.



Natomiast podczas ostatniego posiedzenia KRS, Rada podjęła cztery uchwały o przedstawieniu prezydentowi Andrzejowi Dudzie wniosków o powołanie łącznie 40 wskazanych osób na sędziów Sądu Najwyższego.

Szef PKW podkreślił też, że według niego KRS została powołana z naruszeniem konstytucji. "Konstytucja nie pozwala żadnemu organowi uzurpować sobie uprawnień, których nie ma przypisanych prawem, a Sejm ma prawo powołać tylko czterech posłów. Takie mam przekonanie w oparciu o swoje doświadczenie prawnicze" - podkreślił.

Na uwagę, że krytykowaniem reformy sprawiedliwość wpisuje się w polityczny spór szef PKW odparł, że stara się być wstrzemięźliwy w sowich wypowiedziach. "Opieram się tylko na przepisach, na orzecznictwie, nie atakuję nikogo personalnie, staram się nie wikłać w personalne spory. Z drugiej strony uważam, że nie mogę milczeć. Sytuacja, która powstała z wymiarem sprawiedliwości, nie ukrywam, że mnie niepokoi i boli. To dla mnie jest jednak pewna trauma" - powiedział Hermeliński.

Jego zdaniem "każdy prawnik, jeśli widzi, że w jakiś sposób wymiar sprawiedliwości może być zagrożony przez jedną z władz, to ma obowiązek mówić o tym głośno".