Będziemy wspierać wszystkie samorządy, niezależnie od tego, kto będzie rządził w poszczególnych gminach - powiedział wicemarszałek Senatu Adam Bielan. Dodał jednocześnie, że będzie problem, gdy w Warszawie "aktywność w samorządzie będą kontynuować" osoby odpowiedzialne za aferę reprywatyzacyjną.
      
            Przedstawiony przez kandydata Zjednoczonej Prawicy na prezydenta stolicy Patryka Jakiego, kandydat na wiceprezydenta stolicy, stołeczny radny Piotr Guział stwierdził we wtorek, że jeżeli w Warszawie wygra kandydat Koalicji Obywatelskiej Rafał Trzaskowski, to stolica na lata będzie odcięta od funduszy na inwestycje z budżetu państwa.

Bielan pytany w środę w TVP1 o ten wpis powiedział: "My z cała pewnością będziemy wspierać wszystkie samorządy, niezależnie od tego, kto będzie rządził po wyborach w poszczególnych gminach, w poszczególnych miastach".

"Natomiast w Warszawie mamy do czynienia z gigantyczną aferą kradzieży tak naprawdę kamienic, bo mówi się o aferze reprywatyzacyjnej, ale to z reprywatyzacją, czy powrotem kamienic do prawowitych właścicieli nie ma wiele wspólnego. To była gigantyczna kradzież majątku komunalnego i jeżeli byłoby tak, że osoby, które były odpowiedzialne za tę aferę dalej będą kontynuować swoją aktywność w samorządzie - tak ja rozumiem wpis pana Guziała - jeżeli one nadal miałyby odpowiadać za budżet najbogatszego miasta w Polsce, to rzeczywiście dla rządu, który musi dbać również o to, żeby środki, które przekazuje Warszawie były dobrze wykorzystane, pojawiłby się problem" - powiedział wicemarszałek Senatu.

Jak mówił, "Warszawa to jest miasto, z tak olbrzymim budżetem, że pomoc ze strony państwa jest tutaj niepotrzebna".

"Staramy się prowadzić politykę zrównoważonego rozwoju, co oznacza, że w przeciwieństwie do naszych poprzedników, nie chcemy lokować funduszy, dużych inwestycji, tylko w tych sześciu, siedmiu największych miastach Polski, ale staramy się, aby pomoc docierała do miejsc znacznie bardziej zaniedbanych. W województwie mazowieckim mamy bardzo biedną, wschodnią część województwa z Siedlcami, czy południową częścią tego województwa - z Radomiem. I to są miejsca, gdzie powinniśmy lokować duże inwestycje infrastrukturalne, aby tam tworzyć dobre miejsca pracy. Warszawa sobie poradzi" - ocenił Bielan.

"Gdy wygra @trzaskowski_ Warszawa na lata będzie odcięta od funduszy z budżetu państwa na budowę metra, mostów i obwodnicy, bo rząd @pisorgpl nie zaufa @Platforma_org po aferze reprywatyzacyjnej. Dlatego każdy pragmatyczny mieszkaniec, chcąc rozwoju Warszawy wybierze @PatrykJaki" - napisał Guział na Twitterze. Później Guział dodał, że cieszy się, że wywołał dyskusję o tym jak bardzo mieszkańcy Warszawy mogą zyskać na prezydenturze Patryka Jakiego. "Dziś Warszawa nie jest wspierana przez rząd tak, jak będzie wspierana w przypadku jego wygranej. A przecież wszyscy, bez względu na poglądy chcemy szybszego rozwoju" - napisał stołeczny radny.

Jaki odnosząc się do tych wypowiedzi, również na Twitterze, napisał: "Warszawa może na mnie liczyć, bez względu na wynik. Co nie zmienia faktu, że znany układ nie potrafi dobrze wydawać środków, patrz 120 mln dla grupy Roberta N. Trudno też finansować mojemu konkurentowi #DzielnicaPrzyszłość, której nie chce lub mosty, skoro woli kładki pieszo-rowerowe" - napisał Jaki.

Stanowisko wobec wypowiedzi Guziała zajął rzecznik PO Jan Grabiec. "Skoro Warszawiacy nie chcą głosować na Jakiego, w sztabie PiS uradzili, że postraszą odcięciem funduszy na budowę metra, mostów i obwodnicy. Po pierwsze Warszawiacy strachliwi nie są. Po drugie Warszawa żadnych dotacji na metro od rządu PiS nie dostała. #JakiWstyd" - napisał także na Twitterze Grabiec.

Wybory samorządowe odbędą się 21 października. Druga tura wyborów bezpośrednich wójtów, burmistrzów, prezydentów miast - 4 listopada.