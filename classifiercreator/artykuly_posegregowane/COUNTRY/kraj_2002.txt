Rząd nie ma pomysłu jak reagować na takie problemy polskiej wsi, jak susza i ASF - uważa Platforma Obywatelska. W środę w Ciechanowcu (Podlaskie) odbyło się posiedzenie tzw. gabinetu cieni PO, poświęcone sprawom rolnictwa i rozwoju wsi.
      
            Lider Platformy Obywatelskiej Grzegorz Schetyna mówił dziennikarzom w przerwie tego posiedzenia, że problemy rolnictwa wynikają nie tylko z tego, że jest obecnie susza, ale również z tego, że Ministerstwo Rolnictwa "przez długie miesiące nie reagowało, nie antycypowało tych zagrożeń, nie przygotowywało się do skutków klęski suszy". W jego ocenie, rząd PiS nie ma też pomysłu na walkę z afrykańskim pomorem świń, który w województwie podlaskim jest bardzo poważnym problemem ( wirus jest obecnie w pięciu regionach-PAP).

"To wszystko pokazuje, że nie ma pomysłu na to, jak reagować, jak myśleć w kategoriach racji stanu. Bo obrona polskiej wsi dzisiaj jest właśnie czymś takim" - mówił Schetyna. Zapewniał, że informacje ze spotkania w Ciechanowcu, przekazane też przez samorządowców, będą wykorzystane przez PO w kampanii wyborczej i będą traktowane jako "zobowiązanie".

Wśród swoich pomysłów na pomoc wsi, Platforma Obywatelska wymienia np. specjalny fundusz celowy, który mógłby być wykorzystywany w takich sytuacjach, jak klęska suszy - miałby być przestawiony na najbliższym posiedzeniu Sejmu.

Poseł PO Kazimierz Plocke poinformował, że ten fundusz odszkodowawczy, nad którym pracuje PO, ma mieć formę funduszu celowego, a obecnie trwają analizy prawne. Fundusz miałby być tworzony na poziomie centralnym, ale z regionalnymi pulami środków, którymi mają dysponować samorządy. Plocke wyjaśnił, że ma być tak po to, by rolnik mógł jak najszybciej skorzystać z pomocy, bez zbędnych formalności administracyjnych. Plocke mówił o kwocie 6 tys. zł.

"Jest to fundusz, który będzie służył rolnictwu i wsi tylko i wyłącznie w sytuacjach klęskowych, afrykańskiego pomoru, chorób zakaźnych, powodzi i wielu innych, nawałnic, katastrof" - powiedziała posłanka PO Dorota Niedziela.

Dodała, że w swoim programie PO pokaże, jak zorganizować ten fundusz i skąd wziąć pieniądze. "Ale też wzywamy pana premiera Morawieckiego do natychmiastowych działań (...) pomocowych polskiej wsi i polskim rolnikom" - mówiła posłanka Niedziela podczas obrad Gabinetu Cieni.

Z kolei Schetyna stwierdził podczas posiedzenia gabinetu, że kontekst ostatnich tygodni, w sprawach rolnictwa jest "szczególnie dramatyczny" za sprawą największej suszy od 20 lat czy rozprzestrzeniania się wirusa ASF.

Szef PO podkreślał także, że dla wsi bardzo ważny jest samorząd. "On musi być podmiotowy, to kwestia nie tylko bardzo dobrze zorganizowanych urzędów marszałkowskich, ale także dobrej współpracy ze Związkiem Gmin Wiejskich, z tym wszystkim, co daje jakby sól polskiego samorządu na polskiej wsi" - mówił Schetyna.

"Budżet państwa na rok 2019 nie przewiduje znaczących wzrostów na wydatki na wieś. Będzie to kwota ok. 47 mld zł" - mówił poseł Plocke. Porównał to do kwoty jaką obecnie dysponuje minister rolnictwa. Według posła PO, "kłamstwem" są informacje podawane przez PiS o tym, że są pieniądze na wypłaty i pomoc dla rolników, których uprawy zniszczyła susza. Plocke powiedział, że w rozporządzeniu Rady Ministrów z 1 sierpnia jest mowa o tym, że dopiero po 15 września 2018 r. będą znane środki na ten cel "po rozwiązaniu rezerw celowych i stwierdzeniu jakie środki są niewykorzystane z rezerw celowych poszczególnych resortów".

Działacze PO postulują także powstanie krajowego, jednolitego programu walki z wirusem afrykańskiego pomoru świń, odszkodowań dla rolników, którzy tracą hodowle świń na skutek tego wirusa, wzmocnienia inspekcji weterynaryjnej. Chcą też kampanii informacyjnej na temat tego wirusa dla rolników, konsumentów.

Schetyna mówił także, że "pod wielkim znakiem zapytania" stoi kwestia dalszych dopłat bezpośrednich z UE dla polskich rolników. "Dzisiaj pieniądze europejskie, które mają trafić na polską wieś są kwestionowane. Nie wiadomo w jaki sposób będzie ta sytuacja się rozwijać ze względu na to, że rząd PiS wchodzi w kolejne konflikty na poziomie europejskim. To wszystko będzie odbijać się ogromnymi stratami na polskiej wsi" - powiedział szef PO.