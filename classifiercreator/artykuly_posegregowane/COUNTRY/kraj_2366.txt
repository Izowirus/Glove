Warszawa, 25.10.2016. Poseł Kukiz'15 Jakub Kulesza podczas konferencji prasowej "12 miesięcy konstruktywnej opozycji", 25 bm. w Sejmie. (rg/awol)   Archiwum PAP/Rafał Guz
                                        

            Apelujemy do senatorów, by poparli wniosek prezydenta dot. organizacji referendum ws. konstytucji - powiedział w poniedziałek PAP poseł Kukiz'15 Jakub Kulesza. Jego zdaniem setna rocznica odzyskania przez Polskę niepodległości może być impulsem do zmiany konstytucji.
      
            We wtorek po południu Senat ma debatować w kwestii wyrażenia zgody na zarządzenie przez prezydenta ogólnokrajowego referendum. Prezydent Andrzej Duda chciałby, aby referendum dot. konstytucji odbyło się w dniach 10-11 listopada 2018 r.

Kulesza powiedział w poniedziałek PAP, że Kukiz'15 popiera prezydencką inicjatywę referendum konsultacyjnego ws. zmian w konstytucji. "Apelujemy do senatorów - i tych niezależnych, i senatorów PiS oraz PO - by poparli wniosek prezydenta" - powiedział poseł.

Wyraził też zadowolenie z tego, że cztery pierwsze pytania referendalne zaproponowane przez prezydenta są "wprost najważniejszymi postulatami Kukiz'15".

Pierwsze 4 pytania referendalne dotyczą samej zmiany konstytucji i kwestii ustrojowych. W pierwszym pytaniu prezydent chce zapytać obywateli, czy są za uchwaleniem nowej konstytucji czy za uchwaleniem zmian w obowiązującej konstytucji z 2 kwietnia 1997 r., czy też za pozostawieniem konstytucji bez zmian.

Drugie z zaproponowanych pytań dotyczy obligatoryjnego referendum po zebraniu 1 mln podpisów z wynikiem wiążącym w momencie, gdy frekwencja przekroczy 30 proc. uprawnionych do głosowania.

W trzecim pytaniu prezydent chciałby zapytać: Czy jest pani/pan za systemem prezydenckim, tzn. wzmocnieniem konstytucyjnej pozycji i kompetencji wybieranego przez naród prezydenta; czy za systemem gabinetowym, tj. wzmocnieniem konstytucyjnej pozycji i kompetencji Rady Ministrów i jej Prezesa oraz wyborem prezydenta przez Zgromadzenie Narodowe; trzeci wariant: czy jest pani/pan za utrzymaniem obecnego modelu władzy wykonawczej?



Prezydent chce też spytać w referendum obywateli czy są za konstytucyjnym unormowaniem wyborów posłów na Sejm RP: w jednomandatowych okręgach wyborczych (system większościowy), w wielomandatowych okręgach wyborczych (system proporcjonalny), czy za połączeniem obu systemów (system mieszany).

"Pozostałe 6 pytań - czy byśmy się zgadzali z ich treścią, czy nie - wierzymy, że pomogą zwiększyć frekwencję samego referendum, bo dotyczą kwestii związanych z największymi grupami społecznymi w Polsce: Kościoła, związków zawodowych, czy środowiska rolnicze" - mówił Kulesza.

Polityk odniósł się również do zaproponowanej przez prezydenta daty referendum - 10-11 listopada. Zdaniem Kuleszy, wybór tej daty jest słuszny i oczywisty w związku z obchodami stulecia odzyskania niepodległości przez Polskę. "Jest to ważne wydarzenie, które może być impulsem do zmiany obecnie obowiązującej konstytucji" - dodał.

Polityk zapowiedział, że Kluby Młodych Kukiz'15 aktywnie włączą się w promocję referendum. W tym celu - jak mówił - w środę ma zostać uruchomiony portal jakakonstytucja.pl.

W piątek w Senacie został złożony projekt postanowienia prezydenta o zarządzeniu referendum ogólnokrajowego w dniach 10-11 listopada 2018 roku dotyczącego zmian w konstytucji.

W prezydenckim projekcie postanowienia ws. referendum znalazło się 10 pytań, m.in. o to, czy Polacy są za uchwaleniem nowej konstytucji, czy są za systemem prezydenckim, gabinetowym czy pozostawieniem obecnego modelu. Wśród pytań referendalnych są m.in. te o konstytucyjne zagwarantowanie nienaruszalności praw rodziny do świadczeń z programu 500 plus, prawa do emerytury nabywanego w wieku 60 lat dla kobiet i 65 lat dla mężczyzn.

Marszałek Senatu Stanisław Karczewski zapowiedział w sobotę, że Senat we wtorek po południu zajmie się projektem postanowienia prezydenta o zarządzeniu referendum. Wcześniej, przed posiedzeniem Senatu dojść ma do spotkania senatorów PiS ze ścisłym kierownictwem partii.

Zgodnie z konstytucją referendum ogólnokrajowe w sprawach o szczególnym znaczeniu dla państwa ma prawo zarządzić Sejm lub prezydent za zgodą Senatu.

Do wyrażenia zgody na przeprowadzenie referendum konieczna jest bezwzględna większość głosów w obecności co najmniej połowy ustawowej liczby senatorów.