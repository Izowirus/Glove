Warszawa, 15.08.2018. Wystąpienie ministra obrony Mariusza Blaszczaka przed rozpoczęciem Wielkiej Defilady Niepodległości, 15 bm. W Warszawie trwają obchody Święta Wojska Polskiego. (cat)
PAP/Jacek Turczyk PAP © 2018 / Jacek Turczyk
                                        

            Bitwa Warszawska przeszła do historii, jako jedna z decydujących o losach świata; dziś jest nam potrzebny duch bojowy z 1920 r., strategia na miarę marszałka Piłsudskiego, nowoczesny sprzęt dla wojska i solidarność w ramach NATO - mówił w Święto Wojska Polskiego szef MON Mariusz Błaszczak.
      
            W środę w Warszawie odbywa się Wielka Defilada Niepodległości; tworzy ją ponad 1000 żołnierzy, 900 rekonstruktorów oraz ok. dwustu pojazdów. Defiladę uświetni około 100 samolotów i śmigłowców, które przelecą wzdłuż Wisły. Jest to kulminacyjny punkt obchodów Święta Wojska Polskiego.

Szef MON przed rozpoczęciem defilady podkreślał, że 98 lat temu żołnierze wojska polskiego na przedpolach Warszawy odparli "bolszewicką nawałnicę". "Stąd 15 sierpnia jest dniem Wojska Polskiego, jest świętem Wojska Polskiego" - dodał. Błaszczak zwrócił też uwagę, że tegoroczne obchody odbywają się w roku 100-lecia odzyskania przez Polskę niepodległości.

"98 lat temu wojsko polskie wykazało się niezwykłym heroizmem, niezwykłą walecznością, niezwykłą ofiarnością. Wojsko Polskie zadziwiło świat. Bitwa Warszawska przeszła do historii, jako jedna z bitew decydujących o losach świata" - podkreślił minister obrony narodowej. Błaszczak oświadczył, że dziś Wojsko Polskie postępuje tą drogą - wyznaczoną przez heroizm, waleczność, ofiarność i zaangażowanie naszych przodków.

"Dziś jesteśmy aktywni w ramach Sojuszu Północnoatlantyckiego, dziś naszym zadaniem jest zapewnienie bezpieczeństwa naszej ojczyźnie. Dziś też ten duch bojowy z roku 1920 jest nam potrzebny, dziś nam jest potrzebna także strategia na miarę marszałka Józefa Piłsudskiego, dziś potrzebny jest nowoczesny sprzęt, nowoczesne uzbrojenie dla polskiego wojska i dziś także niezbędna jest niezachwiana solidarność w ramach Sojuszu Północnoatlantyckiego" - zaznaczył Błaszczak.

Błaszczak powiedział, że jego zadaniem jako ministra obrony narodowej jest spowodowanie, żeby polskie wojsko było dobrze wyszkolone i uzbrojone oraz sprawnie dowodzone.

Minister dziękował żołnierzom za ich codzienną służbę, zaangażowanie, poświęcenie. "Dziękuję, że w rozmowach z dowódcami sił NATO mogę usłyszeć najwyższe oceny waszego profesjonalizmu" - powiedział szef MON.

"Żołnierze Wojska Polskiego, jesteśmy z was dumni, jesteście dumą narodu polskiego, jesteście obrońcami polskiej wolności i jesteście także tymi, którzy strzegą naszego bezpieczeństwa" - zwrócił się do żołnierzy Błaszczak.

15 sierpnia przypada rocznica zwycięskiej dla Polski bitwy w wojnie 1920 roku. Dzień ten został ogłoszony świętem Wojska Polskiego w 1923 r. i pozostawał nim do roku 1947. Później dzień wojska obchodzono 12 października w rocznicę bitwy pod Lenino. Od 1992 roku święto Wojska Polskiego ponownie jest obchodzone w połowie sierpnia.