PAP/Leszek Szymański
                                        

            Mój program jest dla wszystkich, niezależnie od tego, kto się gdzie urodził, jaką ma sytuację finansową, czy orientację seksualną – mówił we wtorek kandydat Koalicji Obywatelskiej na prezydenta Warszawy Rafał Trzaskowski.


      
            Polityk podsumował we wtorek na stołecznej Starówce prezentowane dotychczas propozycje wyborcze dla Warszawy. Trzaskowski i towarzyszący mu kandydaci na radnych prezentowali spisany w ponad 160-stronnicowych publikacjach program wyborczy dla Warszawy.

"Warszawa. Dla Wszystkich – to jest motto tej kampanii, to jest credo programowe, to jest rzecz niesłychanie istotna, niezależnie od tego gdzie się kto urodził, niezależnie od sytuacji finansowej, niezależnie od orientacji seksualnej. Wszyscy, którzy w Warszawie mieszkają i żyją są warszawiakami, dla nich przygotowaliśmy ten program" – powiedział Trzaskowski.

Dodał, że miejsce wtorkowej prezentacji nie jest przypadkowe. To właśnie nieopodal Starówki – jak mówił – na Nowym Mieście spędził większość swojego życia.

Trzaskowski podkreślił, że jego program powstawał w oparciu o rozmowy z mieszkańcami stolicy. "Bardzo chcielibyśmy, aby Warszawa, miasto dla mnie najważniejsze, mogło się rozwijać zgodnie z aspiracjami ich mieszkańców" – zadeklarował kandydat Koalicji Obywatelskiej.

Przekonywał też, że o Warszawie "trzeba rozmawiać na poważnie". "Nie wystarczą tricki kampanijne, nie wystarczą prezentacje w Power Poincie, trzeba mieć poważny program do poważnej rozmowy i taki dzisiaj program przedstawiamy, w którym adresujemy większość tych kwestii, które podnoszą sami warszawiacy" – wskazywał Trzaskowski.

Program kandydata Koalicji Obywatelskiej to ponad 160 stron propozycji ujętych w kilkunastu rozdziałach dotyczących m.in. lepszej komunikacji, bezpieczeństwa, edukacji, kultury, zdrowia, młodzieży, seniorów, sportu, czystego powietrza, zieleni, praw kobiet, miasta przyjaznego zwierzętom, rodzinom, miasta innowacji i dialogu.

Lepsza komunikacja – według kandydata Koalicji Obywatelskiej – oznacza m.in. nowe linie metra i linie tramwajowe oraz ułatwienia dla kierowców. Trzaskowski postuluje ponadto poprawę opieki nad seniorami, dopłaty dla zajęć pozalekcyjnych dla dzieci, badania profilaktyczne, dodatkowe dyżury w przychodniach oraz otwarcie przychodni w weekendy i święta. Wśród jego propozycji znalazły się także te, dotyczące pomocy dla osób bezdomnych i niepełnosprawnych.

Program Trzaskowskiego to także szereg propozycji dla każdej z 18 stołecznych dzielnic. "Dla mnie bardzo ważne jest, aby Warszawa była dla wszystkich oraz by była zarządzana nie tylko z poziomu ratusza, ale też z poziomu dzielnicy, ulicy" – podkreślał kandydat.

Trzaskowski zapewnił, że ma dokładne wyliczenia dotyczące kosztu proponowanych dla Warszawy rozwiązań, a miasto stać na ich realizację.

We wtorkowej konferencji prasowej wzięli udział także: kandydat na wiceprezydenta stolicy Paweł Rabiej (Nowoczesna),  lider mazowieckiej PO Andrzej Halicki, szef stołecznych struktur partii Marcin Kierwiński, przewodnicząca Rady Warszawy Ewa Dorota Malinowska-Grupińska oraz część "jedynek" i "dwójek" list do rady miasta, w tym Aleksandra Gajewska (Ursynów, Wilanów), Dorota Łoboda (Żoliborz, Bielany), Tomasz Sybilski (Wola), Mariusz Frankowski (Bemowo).

Halicki powiedział, że przestawiony we wtorek program to zobowiązanie na najbliższą kadencję władz Warszawy (2018-2023). "Myślę, że wiarygodność pracy nie tylko lidera zespołu, jakim jest dzisiaj Rafał Trzaskowski, ale także radnych – miasta i poszczególnych dzielnic, to gwarancja (…) lepszego, nowoczesnego korzystania z możliwości Warszawy" – dodał lider mazowieckiej PO.