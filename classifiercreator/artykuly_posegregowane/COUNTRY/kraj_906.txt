Maciej Glamowski popierany przez Koalicję Obywatelską został nowym prezydentem Grudziądza. W II turze wyborów poparło go 60 proc. głosujących. Popierany przez PiS Andrzej Guzowski uzyskał 40-procentowe poparcie - poinformowała PAP Miejska Komisja Wyborcza.
      
            Na Glamowskiego (KWW Sojusz Obywatelski Grudziądz Maciej Glamowski) zagłosowało 18005 osób. Guzowski zdobył poparcie 11923 wyborców - poinformowała PAP Miejska Komisja Wyborcza.

Frekwencja wyniosła 43,3 proc.

48-letni lider Obywatelskiego Grudziądza Glamowski uzyskał w trakcie kampanii poparcie Koalicji Obywatelskiej. Glamowski, będący przez ostatnie dwa lata w opozycji do prezydenta miasta Roberta Malinowskiego z PO, wskazywał, że konieczne są sojusze.

Glamowski na co dzień jest prezesem zarządu spółki medycznej w Grudziądzu. W Gdańsku sprawuje funkcję wiceprezesa Międzynarodowych Targów Gdańskich, a także jest członkiem rady nadzorczej w innej spółce. Grudziądzanie znają go także z ostatnich lat jako radnego miejskiego. Z wykształcenia jest doktorem ekonomii.

W nowej radzie zasiądzie po ośmiu przedstawicieli Koalicji Obywatelskiej oraz Prawa i Sprawiedliwości, a także siedmiu reprezentantów Sojuszu Obywatelskiego Grudziądza Macieja Glamowskiego.

Od 2006 roku miastem rządził Malinowski, który nie ubiegał się o reelekcję. W październikowych wyborach z listy Koalicji Obywatelskiej wszedł do sejmiku województwa kujawsko-pomorskiego.

W 2014 roku Malinowski (PO) wygrał wybory w Grudziądzu w I turze, otrzymując 52,53 proc. głosów. Pozostali kandydaci uzyskali wówczas następującą liczbę głosów: Janusz Dzięcioł (KWW Koalicja Janusza Dzięcioła) - 18,29 proc., Andrzej Wiśniewski (PiS) - 14,26 proc., Mariola Sokołowska (KWW Wspólny Grudziądz) - 6,91 proc., Joanna Wiśniewska (KWW Czas Grudziądzan) - 6,06 proc., Mirosław Roszkowski (KW Nowa Prawica Janusza Korwin-Mikke) - 1,42 proc., Waldemar Kryński (KW Samoobrona) - 0,54 proc.