Rozmowa "w cztery oczy" prezydentów: Polski i USA, spotkanie obu par prezydenckich, wspólna konferencja prasowa Andrzeja Dudy i Donalda Trumpa - to główne punkty oficjalnej wizyty prezydenta Andrzeja Dudy i pierwszej damy Agaty Kornhauser-Dudy w Białym Domu, zaplanowanej na 18 września.
      
            Według programu wizyty pary prezydenckiej w Waszyngtonie, rozpocznie się ona około południa czasu lokalnego od powitania Andrzeja Dudy wraz z małżonką przez Donalda Trumpa i Melanię Trump w Białym Domu. Polska para prezydencka złoży podpis w księdze pamiątkowej.

Następnie w Gabinecie Owalnym odbędą się rozmowy obu par prezydenckich, a potem Andrzej Duda i Donald Trump będą rozmawiać "w cztery oczy". Po tym spotkaniu polski prezydent weźmie udział w sesji plenarnej w formule śniadania roboczego.

Ok. godz. 14 planowane jest spotkanie przywódców Polski i USA z przedstawicielami mediów w Białym Domu.

Prezydent Duda złoży także wizytę w Senacie Stanów Zjednoczonych, gdzie spotka się z przedstawicielami polskiej grupy parlamentarnej, Poland Caucus. Złoży też wieniec na Grobie Nieznanych Żołnierzy na Cmentarzu Narodowym w Arlington oraz na grobie Jana Karskiego w Mount Olivet Cemetery.

Na zakończenie wizyty para prezydencka weźmie udział w przyjęciu wydanym przez ambasadora RP w Stanach Zjednoczonych z okazji 100. rocznicy Odzyskania Niepodległości.

Szef gabinetu prezydenta Krzysztof Szczerski informując pod koniec sierpnia o wizycie, zapowiedział, że tematami rozmów prezydentów Polski i USA będą bezpieczeństwo, geopolityka, polsko-amerykańska współpraca wojskowa, współpraca sojusznicza między Polską a Stanami Zjednoczonymi w kwestiach bezpieczeństwa regionalnego i globalnego, kontakty gospodarcze, w tym inwestycje amerykańskie w Polsce i możliwości zwiększenia obrotu handlowego między Polską a USA, w tym także w dziedzinie energetyki, oraz kwestie, które "łączą politycznie Polskę i USA, jako dwa kraje członkowskie Rady Bezpieczeństwa ONZ".

Będzie to pierwsza oficjalna wizyta prezydenta Dudy w Białym Domu. Program wizyty pary prezydenckiej w USA został zamieszczony na stronie Kancelarii Prezydenta.