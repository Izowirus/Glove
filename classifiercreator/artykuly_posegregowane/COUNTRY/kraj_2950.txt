epa06768218 Minister of Foreign Affairs, Republic of Poland Jacek Czaputowicz at the start of EU Foreign Affairs Council (FAC) meeting at the European Council in Brussels, Belgium, 28 May 2018.  EPA/STEPHANIE LECOCQ 
Dostawca: PAP/EPA. PAP/EPA © 2018 / STEPHANIE LECOCQ
                                        

            Dla Polski współpraca bałtycka stanowi jeden z priorytetów polityki zagranicznej - powiedział szef MSZ Jacek Czaputowicz podczas dwudniowej wizyty w Tallinie. Wizyta w Estonii - jak podkreśla resort - dedykowana była wzmocnieniu współpracy regionalnej państw leżących w basenie Morza Bałtyckiego.
      
            Jak poinformowało biuro prasowe MSZ, w trakcie rozpoczętej w niedzielę wizyty w stolicy Estonii szef polskiej dyplomacji wziął udział m.in. w spotkaniu dwustronnym premiera Mateusza Morawieckiego z premierem Estonii Jurim Ratasem oraz w spotkaniu czterostronnym z udziałem premierów Polski, Estonii, Łotwy i Litwy.

Wśród tematów rozmów z jego udziałem znalazły się "wspólne wyzwania z dziedziny polityki bezpieczeństwa oraz współpraca na rzecz rozbudowy infrastruktury regionalnej, zarówno w aspekcie transportowym jak i energetycznym" - czytamy w komunikacie resortu.

"Dla Polski współpraca bałtycka stanowi jeden z priorytetów polityki zagranicznej. Naszym celem jest dbanie o bezpieczeństwo i dobrobyt naszego regionu" – zacytowało MSZ wypowiedziane podczas dwudniowej wizyty słowa Czaputowicza. Jak podkreślono, głównym celem wizyty było "wzmocnienie współpracy regionalnej państw leżących w basenie Morza Bałtyckiego".

W czasie pobytu w Tallinie minister spotkał się też z szefem estońskiego MSZ Svenem Mikserem, a także uczestniczył w "lunchu roboczym z udziałem premierów państw bałtyckich, wiceprzewodniczącego Komisji Europejskiej (odpowiedzialnym za kwestie jednolitego rynku cyfrowego - PAP) Andrusa Ansipa, komisarz ds. polityki regionalnej Coriny Cretu oraz wiceprezesa Europejskiego Banku Inwestycyjnego Alexandra Stubba". Jak podano w komunikacie, podczas lunchu omówiono "aktualne kwestie europejskie, w szczególności plany dotyczące nowych Wieloletnich Ram Finansowych w kontekście polityki spójności, pogłębianie jednolitego rynku, tworzenie dogodnych warunków dla rozwijania agendy cyfrowej oraz Brexit".

Według informacji przekazanych przez MSZ przy okazji wizyty w stolicy Estonii Czaputowicz wygłosił ponadto przemówienie otwierające współorganizowane przez estońskie MSZ 9. Forum Strategii Unii Europejskiej dla regionu Morza Bałtyckiego, w którym podkreślił "potrzebę zachowania jedności państw położonych nad Bałtykiem wobec wspólnych wyzwań".

"Musimy zjednoczyć wysiłki na rzecz ochrony wrażliwego ekosystemu Bałtyku, rozwoju połączeń infrastrukturalnych oraz wzmocnienia innowacyjności naszych gospodarek, także poprzez rozbudowę rynku cyfrowego" – przekonywał szef MSZ.

W swoim przemówieniu - jak zrelacjonowano w komunikacie - Czaputowicz zwrócił ponadto uwagę na "szczególne znaczenie polityki spójności dla wzmacniania potencjału i przewagi konkurencyjnej całego regionu". Poruszył też kwestię zagrożeń dla regionu związanych ze wzrostem aktywności militarnej Rosji nad Bałtykiem oraz planami budowy gazociągu Nord Stream 2 - dodano.

Jak poinformowało MSZ, w obradach 9. Forum strategii bałtyckiej wziął także udział wiceszef resortu ds. europejskich Konrad Szymański, który wziął udział w panelu dotyczącym polityki spójności.