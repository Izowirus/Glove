To skandal, który pokazuje, że rząd PO-PSL nie reagował na sygnały dot. konieczności uszczelniania VAT; mam nadzieję, że politycy PO i PSL poniosą za to odpowiedzialność - tak rzeczniczka PiS Beata Mazurek odniosła się do czwartkowej publikacji "Super Expressu".
      
            Mazurek była pytana przez dziennikarzy o artykuł zamieszczony w czwartek w "Super Expressie"; przytoczono w nim fragmenty pisma wysokich rangą urzędników resortu finansów z 4 marca 2015 r., który pytał o potwierdzenie decyzji Ministra Finansów w rządzie Ewy Kopacz - Mateusza Szczurka, co do braku zasadności prac nad zmianami w przepisach dot. podatku VAT.

"To jest jeden wielki skandal i to pokazuje, z jaką skalą złodziejstwa mieliśmy do czynienia za rządów PO" - powiedziała rzeczniczka PiS. Według niej materiał pokazuje, że władze rządu PO-PSL nie reagowały na sygnały dot. konieczności uszczelniania podatku VAT.

"W mojej ocenie wskazuje to na to, że na wiele miliardów złotych Polacy zostali oszukani. To jest rzecz, która obciąża polityków nie tylko PO, ale i PSL-u. Mam nadzieję, że poniosą za to odpowiedzialność" - dodała Mazurek.

"Super Express" poinformował, że dotarł do pisma dyrektora Departamentu Podatku od Towarów i Usług w resorcie finansów do Jarosława Nenemana, ówczesnego podsekretarza stanu w MF. Według gazety, jego fragment brzmi: "Nawiązując do przekazanego w dniu 25 lutego br. projektu notatki w sprawie konieczności przygotowania projektu ustawy o podatku od towarów i usług w związku z procederem oszustw i nadużyć (...) oraz podjęcia zmian o charakterze długookresowym, Departament (...) uprzejmie prosi o potwierdzenie decyzji Ministra Finansów Pana Mateusza Szczurka, co do braku zasadności prowadzenia obecnie prac legislacyjnych mających na celu wprowadzenie dalszych modyfikacji przepisów ustawy (...) o podatku od towarów i usług...".

"Co ciekawe, wiceminister Neneman złagodził treść notatki, +brak zasadności+ poprawiając na +brak szans+" - pisze "Super Express".