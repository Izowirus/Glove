Zakup śmigłowców to konieczny krok w kierunku modernizacji polskiej policji, jakiego dawno nie widzieliśmy - podkreślił premier Mateusz Morawiecki podczas oficjalnego przekazania dwóch śmigłowców S-70i Black Hawk. Kolejne trzy maszyny mogą trafić do tej formacji w przyszłym roku.
      
            W piątek w obecności premiera i szefa MSWiA Joachima Brudzińskiego oficjalnie przekazano dwa śmigłowce S-70i Black Hawk dla policji. Uroczystość przekazania maszyn i ich poświęcenie odbyła się na lotnisku na warszawskim Bemowie. Sprzęt będzie wykorzystywany głównie w działaniach kontrterrorystycznych.

"Nowoczesny sprzęt jest czymś bardzo ważnym, dlatego kiedy kilka miesięcy temu pan minister Joachim Brudziński powiedział o zakupie śmigłowców dla polskiej policji, to zdecydowaliśmy, że jest to konieczny krok w kierunku modernizacji polskiej policji, jakiego dawno nie widzieliśmy" - podkreślił premier.

Szef rządu zaznaczył, że nigdy wcześniej policja nie dostała nowych śmigłowców. Dodał, że zwykle były to helikoptery, które były wykorzystywane wcześniej na potrzeby innych formacji, przede wszystkim wojska.

Mateusz Morawiecki dodał, że nowe śmigłowce podnoszą poziom bezpieczeństwa. Przypomniał, że 93 proc. Polaków powiedziało "w specjalnych badaniach, że czują się bezpiecznie".

"Pamiętam taki film w latach 80., +Błękitny grom+. Tam na potrzeby tego filmu prezentowany był helikopter, który był bardzo bogaty w najróżniejsze sprzęty, chyba wykraczający poza ówczesne czasy. Cieszę się, że te śmigłowce, które dzisiaj policja otrzymuje, są bardzo nowoczesnymi, naszpikowanymi elektroniką, współczesnymi technologiami maszynami, które na pewno podniosą bezpieczeństwo Polaków" - powiedział premier.

"Bardzo dziękuję wszystkim, którzy się przyczynili do tego momentu, że możemy te nowoczesne maszyny wyprodukowane w Polsce dla dobra polskiej gospodarki i bezpieczeństwa Polaków, przejmować" - dodał.

Szef MSWiA Joachim Brudziński poinformował w piątek, że kolejne trzy śmigłowce Black Hawk mogą trafić do polskiej policji w przyszłym roku. Pierwszy z nich, na którego zakup w połowie listopada podpisano umowę, zostanie oddany do użytku najprawdopodobniej do końca marca przyszłego roku.

"Kolejny, trzeci (Black Hawk) pojawi się tutaj, w Warszawie, już wiosną; być może uda się, że będzie to marzec (...) jak tylko będzie taka sama życzliwość jak w stosunku do tych trzech, zarówno ze strony pana premiera i pani minister finansów, to kolejne dwa mogą pojawić się w przyszłym roku" - powiedział minister.

Brudziński dodał, że kiedy to się stanie "wtedy ten wstyd, który był na naszych ramionach w związku z tak leciwym sprzętem, przejdzie do historii, a polska policja będzie wyposażona w najnowocześniejszy sprzęt i tym samym będzie jedną z najnowocześniejszych formacji w Europie" - oświadczył.

Przypomniał, że najmłodszy śmigłowiec, jaki posiada policja, ma 13 lat, a najstarszy 47. "Nie było innej możliwości, jak zrobić wszystko, aby do polskiej policji, po to, aby mogła efektywniej i skuteczniej dbać o bezpieczeństwo Polaków, trafiły w końcu nowe śmigłowce" - podkreślił.

Szef MSWiA powiedział, że kiedy premier Mateusz Morawiecki usłyszał o konieczności zakupy śmigłowców, "nie wahał się nawet dwóch minut".

"Gdyby nie ta decyzja premiera i życzliwość minister finansów Teresy Czerwińskiej, to ze wstydem musielibyśmy w kolejne miesiące i lata wchodzić z - od nowego roku, 14-letnim i 48-letnim śmigłowcem" - zauważył.

Brudziński podziękował premierowi Mateuszowi Morawieckiemu i komendantowi głównemu policji Jarosławowi Szymczykowi za sprawne przeprowadzenie zakupu. Podkreślił, że Szymczyk "dotrzymał słowa, kiedy meldował, że jeszcze w listopadzie śmigłowce Black Hawk wylądują w Warszawie".

Janusz Zakręcki, prezes zarządu PZL Mielec podkreślił, że Black Hawk produkowany Mielcu "jest bardzo dobrym śmigłowcem, znanym na całym świecie". "To jest naprawdę dobry Polski sprzęt, który myślę, że będzie służył w sposób doskonały policji" - powiedział.

Śmigłowce S-70i Black Hawk mają być wykorzystywane m.in. dla potrzeb jednostek antyterrorystycznych, które potrzebują sprzętu do szybkiego desantu, ewakuacji i sprawnego przemieszczania się po kraju. Policja informuje, że będą także wykorzystywane w wypadku klęsk żywiołowych oraz do poszukiwania osób zaginionych.

Ośmiu mechaników i sześciu pilotów, którzy będą pilotować nowe śmigłowce, przeszło już specjalne szkolenia w Stanach Zjednoczonych. Śmigłowce będą stacjonować w Warszawie.

Przed dostarczeniem śmigłowców Black Hawk policja dysponowała 11 śmigłowcami, z których najmłodszy ma 13, a najstarszy 47 lat. Porozumienie ws. zakupu dwóch maszyn podpisano w maju. W połowie listopada zawarta została umowa na zakup trzeciego śmigłowca S-70i Black Hawk dla polskiej policji.