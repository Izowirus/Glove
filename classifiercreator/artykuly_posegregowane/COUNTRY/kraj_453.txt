PO chce, by na jednym z najbliższych posiedzeń sejmowej komisji administracji i spraw wewnętrznych szef MSWiA przedstawił informację na temat działań policji ws. incydentów z udziałem pseudokibiców. Według PO w ostatnim roku doszło w Polsce do wielu takich incydentów, a policja nie reaguje na nie prawidłowo.
      
            Marek Wójcik (PO) opowiedział w poniedziałek na konferencji prasowej w Sejmie o zdarzeniu, do jakiego miało dojść w sobotę w Katowicach, a które określił jako "policzek dla policji". Według niego w godzinach popołudniowych do jednego z centrów handlowych weszła grupa pseudokibiców i rozbiła stoisko promocyjne jednej z drużyn piłkarskich. Jak relacjonował poseł, w wyniku tego zdarzenia, ochrona obiektu zatrzymała tylko jedną osobę, a pozostałym sprawcom udało się zbiec z miejsca zdarzenia.

"Niestety to zdążenie to policzek dla polskiej policji dlatego, że nawet w sytuacji tak wielkiego wysiłku włożonego w zabezpieczanie szczytu klimatycznego, nie udaje się uchronić obywateli przed tego typu bardzo niebezpiecznymi, chuligańskimi atakami w przestrzeni publicznej" - oświadczył Wójcik.

Jego zdaniem w ostatnim roku było "bardzo wiele" incydentów z udziałem pseudokibiców. Zapowiedział też, że PO złoży formalny wniosek o to, by na jednym z najbliższych posiedzeń sejmowej komisji administracji i spraw wewnętrznych, szef MSWiA Joachim Brudziński przedstawił informację o działaniach policji w spawie incydentu w Katowicach oraz innych wydarzeń z udziałem pseudokibiców.

"Oczekujemy wreszcie, że minister Brudziński weźmie odpowiedzialność za policję, nie będzie się chował za ministrem (Jarosławem) Zielińskim i odpowie na pytanie, czy Polacy są dzisiaj w Polsce bezpieczni" - powiedział z kolei rzecznik PO Jan Grabiec.

Przewodniczący komisji administracji i spraw wewnętrznych Arkadiusz Czartoryski (PiS) powiedział PAP, że wniosek PO zostanie rozpatrzony, jeżeli spełni wymogi formalne. "Do tej pory praktyka była taka, że komisje sejmowe się zbierały, jeżeli wniosek spełniał wymogi, był poprawny, dobrze uzasadniony" - powiedział.

Według niego incydenty z udziałem pseudokibiców są w Polsce "niezwykle rzadkie", a Polska pozytywnie wyróżnia się pod tym względem na tle innych państw europejskich. "Stwarzania wrażenia, że w Polsce dzieją się jakieś dziwne rzeczy związane z bezpieczeństwem wewnętrznym jest absurdem" - oświadczył Czartoryski.