Warszawa, 08.05. 2018. Sejmowa komisja śledcza ds. Amber Gold w składzie, od lewej: poseł PiS Wojciech Zubowski, poseł PiS Jarosław Krajewski, przewodnicząca posłanka PiS Małgorzata Wassermann, poseł Kukiz'15 Tomasz Rzymkowski, posłanka PiS Iwona Arent, poseł PiS Stanisław Pięta i poseł PSL-UED Krzysztof Paszyk, podczas przesłuchania funkcjonariusza Służby Kontrwywiadu Wojskowego, 8 bm. (mr)  Archiwum PAP/Marcin Obara 
                                        

            Komisja śledcza ds. Amber Gold postanowiła w czwartek wezwać na przesłuchanie 13 świadków związanych z Ministerstwem Finansów i służbami skarbowymi, m.in. byłego wicepremiera i szefa resortu finansów Jacka Rostowskiego - poinformował PAP wiceszef komisji Jarosław Krajewski (PiS).
      
            "Chcemy sprawdzić legalność działań Ministerstwa Finansów i służb skarbowych wobec podmiotów z Grupy Amber Gold" - powiedział PAP Krajewski.

Wśród 13 świadków, wezwanych na przesłuchania w czerwcu i lipcu, jest m.in. były minister finansów (w latach 2007-13) Jacek Rostowski, a także były generalny inspektor informacji finansowej (w latach 2007-13) Andrzej Parafianowicz.

"To naturalne, że w tej sytuacji minister finansów z tamtego okresu też powinien stanąć przed komisją" - zaznaczył Krajewski.

Wezwani zostali również pracownicy administracji skarbowej, m.in. urzędnicy pomorskich urzędów kontroli skarbowej.

W czwartek komisja śledcza ds. Amber Gold na zamkniętym posiedzeniu przesłuchała byłego funkcjonariusza Agencji Bezpieczeństwa Wewnętrznego, którego dane identyfikujące stanowią informację niejawną.

Amber Gold powstała na początku 2009 r. i miała inwestować w złoto i inne kruszce. Klientów kusiła wysokim oprocentowaniem inwestycji. W połowie 2011 r. spółka przejęła większościowe udziały w liniach lotniczych Jet Air, następnie w niemieckich OLT Germany, a pod koniec 2011 r. w liniach Yes Airways. Powstała wtedy marka OLT Express.

Linie OLT Express upadłość ogłosiły pod koniec lipca 2012 r. Z kolei Amber Gold ogłosiła likwidację 13 sierpnia 2012 r., a tysiącom swoich klientów nie wypłaciła powierzonych jej pieniędzy i odsetek od nich. Według ustaleń, w latach 2009-2012 w ramach tzw. piramidy finansowej firma oszukała w sumie niemal 19 tys. swoich klientów, doprowadzając do niekorzystnego rozporządzenia mieniem w wysokości prawie 851 mln zł.