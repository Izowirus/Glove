Gdańsk, 25.08.2018. Prezydent Gdańska Paweł Adamowicz (C) podczas konferencji prasowej w Gdańsku, 25 bm. Podczas konferencji poruszono m.in. kwestię dotyczącą rejestracji komitetu wyborczego "Wszystko dla Gdańska".

                                        

            Komitet wyborczy "Wszystko dla Gdańska" prezydenta Gdańska Pawła Adamowicza przedstawi w trakcie kampanii 50 celów do realizacji w przyszłej kadencji samorządu. Wykonania tych zadań będą pilnować ambasadorzy, którzy będą przedstawieni na konwencji 15 września.
      
            "Droga gdańszczanko, drogi gdańszczaninie - masz przed sobą konkretny, realny i ambitny program dla każdej dzielnicy Gdańska. Proszę o poparcie kandydatów na radnych miasta Gdańska z listy komitetu wyborczego Paweł Adamowicz +Wszystko dla Gdańska+" - powiedział w sobotę na konferencji prasowej prezydent Gdańska, któremu towarzyszyła liczba grupa osób, które ubiegać się będą o mandaty radnych z jego komitetu.

Odpowiedzialny za program wyborczy "Wszystko dla Gdańska" Marcin Nowicki wyjaśnił, że będzie się on składał z 50 konkretnych celów.

"Zero wypadków śmiertelnych na ulicach. Każdy gdańszczanin i gdańszczanka mieszkają nie dalej niż 7 minut od przystanku komunikacji publicznej - walczymy o to, żeby to było 5 minut dla zdecydowanej większości mieszkańców. W 100 procentach bezpieczne dojście i dojazd na rowerze do każdej gdańskiej szkoły i przedszkola. Każda gdańszczanka i gdańszczanin, którzy są niepełnosprawni, niesamodzielni, nie wychodzą z domu mają bezpłatne posiłki dowożone do domu" - wymienił kilka z celów programowych.

Poinformował, że za realizację tych 50 celów będą odpowiedzialne konkretne osoby - ambasadorzy - wskazane przez komitet "Wszystko dla Gdańska". Ambasadorzy ci będą przedstawieni na konwencji wyborczej komitetu Adamowicza 15 września.

"Mamy prosty wybór jako mieszkańcy Gdańska. Albo wybieramy kiełbasę wyborczą opakowaną w hasła typu +lepiej, więcej, mocniej, bardziej+ - wszyscy to znamy. Tylko, że za tymi hasłami niewiele się kryje. Albo wybieramy 50 konkretnych zadań do zrealizowania w przyszłej kadencji" - dodał Nowicki.

Szefem sztabu wyborczego "Wszystko dla Gdańska" została zastępca prezydenta Gdańska ds. polityki gospodarczej Aleksandra Dulkiewicz, która poinformowała, że komitet został już zgłoszony do rejestracji.

W jesiennych wyborach samorządowych oprócz sprawującego funkcję prezydenta Gdańska od 20 lat Pawła Adamowicza, jako kandydata bezpartyjnego; kandydatami na najwyższy urząd w Gdańsku są także: syn b. prezydenta RP, europoseł PO Jarosław Wałęsa (Koalicja Obywatelska); działacz PiS Kacper Płażyński (Zjednoczona Prawica), Elżbieta Jachlewska (Lepszy Gdańsk), Andrzej Ceynowa (Sojusz Lewicy Demokratycznej) oraz Jacek Hołubowski (komitet Gdańsk Tworzą Mieszkańcy, współorganizowany przez wyrzuconego z PiS radnego Gdańska Łukasza Hamadyka).