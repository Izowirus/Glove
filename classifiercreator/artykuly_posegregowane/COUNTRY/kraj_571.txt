Wniosek PO o konstruktywne wotum nieufności wobec rządu Mateusza Morawieckiego nie ma żadnych szans; opozycja chce wprowadzić destrukcję w życiu parlamentarnym; my się obronimy - powiedziała w piątek rzeczniczka PiS Beata Mazurek.
      
            W piątek szef klubu PO Sławomir Neumann poinformował, że PO złoży w Sejmie wniosek o konstruktywne wotum nieufności wobec rządu. "Mamy wyraźnie do czynienia z próbą zamiatania pod dywan PiS-owskich afer, a na czele tego rządu stoi Mateusz Morawiecki" - podkreślił Neumann.

"Ten wniosek nie ma absolutnie żadnych szans. Będzie okazja na forum parlamentarnym, żeby odeprzeć zarzuty, o których mówiliśmy już wielokrotnie. Sprawa KNF-u i tego, co było na taśmach dla nas jest sprawą z punktu widzenia politycznego zamkniętą. Szef KNF-u zrezygnował. To są nasze standardy" - powiedziała Mazurek na konferencji prasowej w Sejmie.

Dodała, że PiS w sprawie KNF-u nie chce powołać komisji śledczej, ponieważ powołuje się ją wtedy, gdy nie działają instytucje państwa. "Tu instytucje państwa działają. Jeśli się okaże, że nie działają lub są nieskuteczne, wtedy będziemy podejmować decyzje" - podkreśliła. Według rzeczniczki PiS CBA (któremu opozycja zarzucała zbyt późną reakcję wobec b. szefa KNF-u) zareagowała "w możliwie najkrótszym terminie, kiedy miało podstawy prawne".

Mazurek krytykowała część opozycji, stwierdzając, że chcą wprowadzić "totalną destrukcję w życiu parlamentarnym i społecznym". "My się obronimy" - oświadczyła.

Pytana o swoje zapewnienia, że to Bank Światowy, a nie Narodowy Bank Polski, odpowiadał za zatrudnienie w Waszyngtonie syna ministra koordynatora ds. służb specjalnych Mariusza Kamińskiego - Kacpra Kamińskiego, Mazurek zaznaczyła, że prezentowałam informacje, które otrzymała. "Znam tę wypowiedź i druga strona się z tym nie zgadza. Rozmawiałam na ten temat Mariuszem Kamińskim. Natomiast jeśli jest to nieprawda, to chciałabym, żeby się do tego odniósł pan prezes (NBP) Adam Glapiński" - dodała.

Polskie przedstawicielstwo Banku Światowego na Twitterze podkreśliło, że to poszczególne państwa nominują dyrektorów, którzy są ich przedstawicielami w BŚ. Według doniesień medialnych Kacper Kamiński jest zatrudniony jako doradca w BŚ.

Szef KPRM Michał Dworczyk odniósł się na konferencji prasowej do zarzutu korupcji politycznej, jaki politycy PO postawili w piątek w swoim wniosku o wotum nieufności wobec rządu. Jego zdaniem Platforma w tym przypadku prezentuje "mentalność Kalego".

Dworczyk wymienił nazwiska polityków, którzy z PiS przeszli do PO. "Radosław Sikorski, minister obrony narodowej w rządzie PiS, później PO, minister spraw zagranicznych; Ludwik Dorn, marszałek Sejmu z ramienia PiS, minister spraw wewnętrznych z ramienia PiS, w 2008 r. startuje z listy PO; Michał Kamiński, jeden z najbardziej wpływowych polityków PiS, startuje następnie z Lublina z pierwszego miejsca na liście PO; Paweł Zalewski; Jan Libicki; Joanna Kluzik-Rostkowska, nasza koleżanka, która była odpowiedzialna za jedną z kampanii wyborczych, zaangażowana działaczka PiS, dzisiaj ważny polityk PO" - wyliczał minister.

"Oczywiście te wszystkie przykłady, które podaję to są przykłady współpracy programowej, ponieważ jeżeli ktoś przechodzi do PO, to znaczy, że podejmuje współpracę programową, natomiast jeżeli ktoś chce zawrzeć sojusz, koalicje, połączyć się z PiS - to korupcja polityczna. To typowy przykład posługiwania się mentalnością Kalego" - ocenił Dworczyk.

Zwracał też uwagę, że we wniosku PO Grzegorz Schetyna został wskazany na kandydata na nowego szefa rządu. "Warto przypomnieć - Grzegorz Schetyna, szef MSWiA - czy pamiętacie państwo aferę informatyczną? Czy pamiętacie państwo aferę hazardową, po której Grzegorz Schetyna został usunięty z MSWiA przez Donalda Tuska jako osoba, która się nie nadaje na to, żeby być nawet ministrem? Dzisiaj ta osoba ma być zgłoszona na szefa polskiego rządu. To żart i w tych kategoriach należy to traktować" - mówił Dworczyk. W jego ocenie PO nie ma dziś żadnych merytorycznych pomysłów, "stara się karmić siebie i swoich działaczy awanturami politycznymi"

Dworczyk pytany, czy gdy reprezentował PiS w trakcie negocjacji dotyczących koalicji w samorządach proponował politykom, którzy weszli w koalicję z PiS stanowiska w spółkach Skarbu Państwa, zapewniał, że nie składał takich propozycji. "Jeśli ktoś mnie o to oskarży, na pewno spotkamy się w sądzie. Spierajmy się politycznie, dyskutujmy, ale są pewne granice, których nie wolno przekraczać" - mówił.

Wniosek o konstruktywne wotum nieufności lider PO Grzegorz Schetyna zapowiedział jeszcze przed wyborami samorządowymi, podczas konwencji Koalicji Obywatelskiej w Poznaniu 13 października. Deklaracja lidera PO była m.in. reakcją na przegrany przez premiera Morawieckiego proces w trybie wyborczym, który wytoczyła mu PO (chodziło o inwestycje infrastrukturalne w czasach rządów PO-PSL).

Lider PO tłumaczył w piątek, iż wniosek trafia do Sejmu teraz, ponieważ jego uzasadnienie było wciąż uaktualniane. Uzasadnienie wniosku nawiązuje jednak przede wszystkim do sprawy KNF. "To jest największa afera ostatnich lat, to afera PiS-u; afera, która pokazywała w jaki sposób można doprowadzać do upadku bank" - podkreślał Schetyna.

"Gazeta Wyborcza" napisała w zeszły wtorek, że w marcu 2018 r. Chrzanowski, wówczas przewodniczący KNF zaoferował Czarneckiemu przychylność dla jego banku, Getin Noble Banku w zamian za około 40 mln zł - miało to być wynagrodzenie dla wskazanego przez szefa KNF prawnika. Czarnecki nagrał rozmowę i zawiadomił prokuraturę o podejrzeniu popełnienia przestępstwa. Na nagraniu nie znalazła się jednak wypowiedź Chrzanowskiego o tej kwocie. Według biznesmana Chrzanowski miał mu pokazać kartkę, na której zapisał 1 proc., co według "Wyborczej" miało stanowić część wartości Getin Noble Banku "powiązaną z wynikiem banku".

Jeszcze w dniu publikacji Chrzanowski złożył dymisję, która została przyjęta przez premiera. W poniedziałek Leszek Czarnecki został przesłuchany przez prokuraturę. Złożył obszerne zeznania; przekazał też śledczym nagrania audio i wideo.

Poprzedni wniosek o konstruktywne wotum nieufności wobec rządu PiS (wówczas premier Beaty Szydło) Sejm odrzucił 7 grudnia zeszłego roku. Kilka godzin później na posiedzeniu Komitetu Politycznego PiS Szydło złożyła rezygnację z funkcji premiera.

Zgodnie z konstytucją Sejm wyraża Radzie Ministrów wotum nieufności większością ustawowej liczby posłów (co najmniej 231) na wniosek zgłoszony przez co najmniej 46 posłów i wskazujący imiennie kandydata na premiera. Głosowanie nad wnioskiem odbywa się nie wcześniej niż po upływie 7 dni od jego złożenia.