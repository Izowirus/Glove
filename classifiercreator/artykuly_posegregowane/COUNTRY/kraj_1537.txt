IMGW wydał w środę ostrzeżenia pierwszego stopnia przed silnym wiatrem dla 14 województw oraz hydrologiczne dla dwóch - zachodniopomorskiego i pomorskiego. Meteorolodzy ostrzegają przed wiatrem osiągającym w porywach prędkość 75 km/h, a lokalnie 85 km/h.
      
            Jak informuje IMGW, w środę w niemal całym kraju spodziewany jest silny wiatr. Synoptycy prognozują, że jego porywy mogą miejscami dochodzić do 75 km/h, lokalnie do 85 km/h, a wysoko w górach do 110 km/h. Wieczorem wiatr powinien nieco osłabnąć.

Ostrzeżenie pierwszego stopnia przed silnym wiatrem wydano dla województw: wielkopolskiego, części lubuskiego, dolnośląskiego, kujawsko-pomorskiego, opolskiego, części śląskiego, północnych powiatów małopolskiego, świętokrzyskiego, łódzkiego, mazowieckiego (oprócz powiatów wschodnich), warmińsko-mazurskiego, części podlaskiego, oraz pomorskiego i części zachodniopomorskiego.

Natomiast ostrzeżenie hydrologiczne wydano dla województw zachodniopomorskiego i pomorskiego. Obowiązują też trzy ostrzeżenia hydrologiczne drugiego stopnia dla całego wybrzeża, polskich wód terytorialnych Bałtyku oraz Zalewu Szczecińskiego. IMGW zaznacza, że w środę po południu możliwe jest jeszcze wydanie ostrzeżenia dla Żuław i Zalewu Wiślanego.

RCB informuje na Twitterze, jak zabezpieczyć się przed wichurą. Nie można zatrzymywać się pod drzewami. Należy usunąć z parapetów i balkonów wszystkie przedmioty, które mogą zostać porwane przez wiatr i stanowić zagrożenie. Należy zamknąć okna i drzwi, nie wychodzić na zewnątrz, jeśli nie jest to niezbędne, i naładować telefon komórkowy. Trzeba też wyłączyć gaz i elektryczność, aby ograniczyć niebezpieczeństwa powstania pożaru oraz zrobić zdjęcia zniszczeń w swoim domu, gdyż mogą stanowić dowód w procedurze odszkodowawczej.

W razie zagrożenia należy szukać pomocy, dzwoniąc na numery alarmowe 112 lub 999.