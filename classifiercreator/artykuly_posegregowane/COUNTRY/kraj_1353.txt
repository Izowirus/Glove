Słyszę, że PO zamiast programu dla Polski znów straszy PiS-em i że będzie jakiś konwój wstydu. Wchodzę, sprawdzam na konwojwstydu.pl, a tam największe afery Platformy Obywatelskiej - napisał w niedzielę na Twitterze szef sztabu PiS Tomasz Poręba, odnosząc się do akcji PO "konwój wstydu".
      
            PO zainaugurowała w niedzielę kolejną akcję "konwój wstydu", tym razem poświęconą premierowi Mateuszowi Morawieckiemu. W całym kraju pojawić się mają mobilne bilbordy z wizerunkiem szefa rządu. Jak mówili posłowie PO, celem akcji jest to, by pokazać, "jaki naprawdę jest Mateusz Morawiecki".

Do akcji Poręba odniósł się na Twitterze. "Słyszę, że PO zamiast programu dla Polski znów straszy PiSem i że będzie jakiś konwój wstydu. Wchodzę, sprawdzam na konwojwstydu.pl, a tam największe afery Platformy Obywatelskiej. W sumie wszystko się zgadza. Brawo Wy!" - napisał.

Na stronie internetowej konwojwstydu.pl, do której link zamieścił szef sztabu PiS w swym wpisie, publikowane są informacje dotyczące samorządowców z PO i PSL oraz o wypłacanych przez nich nagrodach czy nadużyciach.