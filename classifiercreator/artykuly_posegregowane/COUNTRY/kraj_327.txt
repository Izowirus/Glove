W sobotę 15 grudnia w hali Transcolor w Szeligach pod Warszawą odbędzie się konwencja Prawa i Sprawiedliwości - poinformowała we wtorek PAP rzeczniczka PiS Beata Mazurek. Jak dodała, początek konwencji zaplanowano na godz. 11.
      
            "W sobotę 15 grudnia w hali Transcolor w Szeligach pod Warszawą odbędzie się konwencja Prawa i Sprawiedliwości. Początek konwencji o godz. 11" - poinformowała Mazurek.

Według informacji PAP uzyskanych w kierownictwie ugrupowania podczas konwencji planowane są wystąpienia liderów PiS, podczas których mają oni przedstawić plany partii na przyszły rok.

Ostatnia konwencja Prawa i Sprawiedliwości odbyła się na początku września, tuż przed startem samorządowej kampanii wyborczej. Podczas konwencji prezes PiS Jarosław Kaczyński mówił m.in., że chce, aby "wspólnym wysiłkiem doprowadzić do tego, by za 15-20 lat w Polsce było tak, jak na zachód od naszych granic". 

Z kolei premier Mateusz Morawiecki przedstawił propozycje PiS na wybory samorządowe; programy termomodernizacji budynków mieszkalnych "Ciepły dom", "Segregujesz-płacisz mniej", "Nowoczesna gmina" oraz "Sto megabitów na stulecie niepodległości". Zapowiedział też środki na budżet obywatelski w gminach. Wówczas w konwencji uczestniczyli też liderzy ugrupowań wchodzących w skład Zjednoczonej Prawicy - Solidarnej Polski Zbigniew Ziobro oraz Porozumienia - Jarosław Gowin.

Po wrześniowej konwencji rozpoczął się objazd polityków partii po Polsce, w trakcie którego promowali swój program na wybory samorządowe.