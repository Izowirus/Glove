Wspólnym odśpiewaniem hymnu państwowego przez artystów i widownię PGE Narodowego zakończył się w sobotę wieczór Koncert dla Niepodległej. Na scenie pojawili się m.in. Maryla Rodowicz, Krystyna Prońko, Muniek Staszczyk i Jan Pietrzak. Koncertu wysłuchało blisko 40 tys. osób.
      
            Koncert zainaugurował obchody 100-lecia odzyskania przez Polskę niepodległości. Wysłuchali go m.in. prezydent Andrzej Duda wraz z pierwszą damą Agatą Kornhauser-Dudą, premier Mateusz Morawiecki, prezes PiS Jarosław Kaczyński, marszałek Senatu Stanisław Karczewski oraz wicepremier, minister kultury i dziedzictwa narodowego Piotr Gliński.

W trakcie wydarzenia wykonanych zostało ok. 30 utworów w nowych aranżacjach. Łącznie na scenie wystąpiło 30 solistów, 6 chórów i 5 zespołów.

Na początku koncertu widzów rozgrzewał zespół Maleo Reggae Rockers. Następnie na scenie wystąpiła Natalia Sikora z piosenką "Widziałam ja orła na niebie" z repertuaru Teresy Haremzy. Piosenkarka, podobnie jak w wersji oryginalnej, wykonała ją a cappella. Utwór została nagrany 12 grudnia 1981 r., w przeddzień stanu wojennego, a jej słowa stały się symbolem nadziei dla walczących z komunistyczną władzą.

Podczas koncertu nie zabrakło także piosenek legionowych: "Białe róże", "Wojenko, Wojenko", "Szara Piechota", "Przybyli ułani pod okienko" oraz "My, pierwsza brygada", które przypomniała Mała Armia Janosika. Następnie publiczność "z pól bitewnych przeniosła się na sale kinowe i dancingi II RP". Warszawska Orkiestra Sentymentalna zaśpiewała "Tylko we Lwowie", a postać Hanki Ordonówny przywołała Aleksandra Kurzak piosenką "Miłość Ci wszystko wybaczy". Część poświęconą dwudziestoleciu międzywojennemu zakończył Andrzej Lampert śpiewając przebój Mieczysława Fogga "Ta ostatnia niedziela".

W najczarniejsze chwile polskiej historii minionego wieku wprowadził publiczność zgromadzoną na stadionie Zespół Pieśni i Tańca "Mazowsze", a wojenną poezję w wersji śpiewanej zaprezentowały Natalia Nykiel i Misia Furtak. Jan Młynarski i Warszawskie Combo Taneczne przenieśli osoby zgromadzone na stadionie do powstańczej Warszawy, śpiewając piosenki zagrzewające do walki mieszkańców stolicy 74. lata temu. Pod warszawskim niebem ponownie zabrzmiały - "Warszawianka", "Warszawskie dzieci", "Marsz Mokotowa", "Siekiera Motyka" oraz "Pałacyk Michla". Stanisława Celińska wykonała piosenkę Ludwika Starskiego "Warszawo ma".

Utwór do słów Konstantego Ildefonsa Gałczyńskiego i z muzyką Tadeusza Sygietyńskiego "Ukochany kraj", pamiętany zapewne przez starsze pokolenie z apeli i akademii szkolnych, zaprezentowali wspólnie raper L.U.C., Rebel Babel Ensemble oraz kwartet Tulia. Piosenkę "Biały krzyż" wykonali Skubas, Jan Radwan i Maciej Starnawski.

Utwór "Nic dwa razy się nie zdarza" zaśpiewali Kamil Bednarek, Milo Curtis i Dariusz Malejonek.

Maryla Rodowicz z towarzyszeniem chóru Sound’n’Grace wykonała: "Kulig", "O mnie się nie martw", "Dwudziestolatki" oraz "Tak bardzo się starałam".

Ciemniejsze oblicze PRL-u przypomnieli Sławek Uniatowski, Olga Szomańska, Michał Kowalonek, Mateusz Ziółko, Natalia Szroeder i Kasia Moś. W wykonaniu Krystyny Prońko, z towarzyszeniem Sound’n’Grace, publiczność usłyszała utwór barda Solidarności Jacka Kaczmarskiego "Mury", a Jan Pietrzak przypomniał własną piosenkę - "Żeby Polska była Polską", skłaniając publiczność na stadionie do wstania z miejsc i wspólnego śpiewu.

W dalszej części Koncertu dla Niepodległej publiczność usłyszała m.in. Adama Bałdycha, Krzysztofa i Wojciecha Cugowskich, Muńka Staszczyka, Ewę Farnę, Igora Herbuta, Sebastiana Karpiel-Bułeckę, Pawła Kukiza, Marka Piekarczyka, Damiana Ukeje zespół SBB. Staszczyk zaapelował do zgromadzonej publiczności: "Bądźmy jutro wszyscy razem".

Podczas koncertu swoją premierę miała także piosenka napisana specjalnie na potrzeby wydarzenia. Stanisława Celińska wykonała utwór pt. "Modlitwa o pokój" z towarzyszeniem chóru "Zaczarowana Melodia" ze Szkoły Podstawowej nr 5 w Gostyniu.

Występy artystów uatrakcyjniły efekty specjalne oraz przygotowane na tę okazję inscenizacje, animacje i filmy.

Nowe aranżacje piosenek i pieśni przygotowali Grzegorz Urban (kierownik muzyczny Koncertu), Adam Sztaba, Jan Smoczyński, Maciej Muraszko, Łukasz Bzowski, Marcin Majerczyk, Rafał Stępień, Marcin Mirowski, Michał Grymuza i Miłosz Wośko oraz artyści występujący podczas koncertu. Reżyserem koncertu był Bolesław Pawica.

Koncert transmitowany był na antenie - TVP1 i TVP Polonia, retransmisje prowadzą także Polsat i TVN. Koncertu mogli posłuchać także słuchacze Polskiego Radia i Radia Plus.

Po koncercie odbył się pokaz fajerwerków nad Wisłą.