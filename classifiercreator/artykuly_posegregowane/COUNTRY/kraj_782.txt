Na co dzień spieramy się o kształt i przyszłość Polski, czasami za mocno, wybacz nam Polsko, ale to co nas łączy jest o wiele mocniejsze i o wiele ważniejsze, bo to jesteś ty Polsko - powiedział w niedzielę szef Rady Europejskiej, były premier Donald Tusk. "Kochamy Cię Polsko" - dodał.
      
            "Dzisiaj 11 listopada życzę naszej niepodległej Rzeczpospolitej, w jej setne urodziny, i wszystkim rodakom, kolejnych stu lat i jeszcze więcej w szczęściu i pokoju" - powiedział Tusk po złożeniu kwiatów przed pomnikiem marszałka Józefa Piłsudskiego przy Belwederze.

"Wiem, że na co dzień spieramy się miedzy sobą o kształt Rzeczpospolitej o przyszłość naszego państwa i wiem, że czasami za mocno, więc wybacz nam Polsko. Ale też wiem, dzisiaj to czuję szczególnie mocno, że to co nas łączy jest o wiele mocniejsze i o wiele ważniejsze, bo to jesteś ty Polsko" - powiedział Tusk.

Mówił, że w te "nasze polskie urodziny" chciałby powiedzieć najprostsze słowa, których nie należy się wstydzić: "Kochamy Cię Polsko".

Po wystąpieniu Tuska, osoby, które przybyły przed Belweder odśpiewały hymn państwowy.