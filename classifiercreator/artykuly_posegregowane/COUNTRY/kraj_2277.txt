1 sierpnia oddajemy hołd bohaterom, którzy bili się nie tylko o wolność, ale także o godność dla Warszawy; dźwięk syren i niemy salut Polaków to symbol naszego szacunku  dla bohaterów tamtych dni - mówi w spocie upamiętniającym 74. rocznicę Powstania Warszawskiego szef MON Mariusz Błaszczak.
      
            „1 sierpnia oddajemy hołd wszystkim bohaterom, którzy przez 63 dni nieustępliwie walczyli z Niemcami, bili się nie tylko o wolność, ale także o godność dla Warszawy, miasta niezłomnego. Bili się także o ducha narodu, którego nie dało się złamać przez lata okupacji. Dźwięk syren i niemy salut Polaków to symbol naszego szacunku dla bohaterów tamtych dni" - mówi w spocie opublikowanym na Twitterze MON szef resortu Mariusz Błaszczak.

"Mimo upływu 64 lat od +godziny W+ na szczęście nadal są wśród nas ci, którzy stanęli wówczas do walki. Choć z każdym rokiem jest ich coraz mniej, nasz szacunek i dług wdzięczności nie maleją" - dodał szef MON.

"My, Polacy, jesteśmy winni pamięć o tym młodzieńczym zrywie pokolenia Kolumbów, które 74 lata temu pokazało, że walecznego ducha polskiego narodu nie da się złamać. Dlatego zatrzymajmy się na minutę 1 sierpnia o godz. 17. Zróbmy to, bo wszyscy jesteśmy wdzięczni bohaterom" - zaapelował minister obrony.

Minister podkreślił, że aby pomóc żyjącym wśród nas powstańcom, MON stworzył program „Wdzięczni Bohaterom”. Jak dodał, kierowano się przy tym zasadą, że "pamięć jest najważniejsza, ale pomoc - też potrzebna".

Celem programu jest upamiętnienie walk bohaterów Powstania Warszawskiego oraz pomoc żołnierzom II wojny światowej, żołnierzom polskiego podziemia niepodległościowego, w szczególności powstańcom warszawskim. W lipcu MON rozstrzygnął konkurs na jego realizację.

Zwycięskie projekty pomogą m.in. zapewnić powstańcom warszawskim i innymi kombatantom pomoc opiekunek, sfinansować zakup sprzętu rehabilitacyjnego, zapewnić transport do lekarza, na uroczystości czy groby współtowarzyszy broni, pomoc w zakupach czy w naprawie wyposażenia domowego. Wsparcie uzyskały również projekty edukacyjne angażujące młodzież, wolontariuszy, harcerzy i uczniów klas mundurowych i zachęcające do budowania więzi między pokoleniami, do pielęgnowania tradycji oręża polskiego i nawiązywania relacji z powstańcami.

Powstanie Warszawskie było największą akcją zbrojną podziemia w okupowanej przez Niemców Europie. 1 sierpnia 1944 r. do walki w stolicy przystąpiło ok. 40-50 tys. powstańców. Planowane na kilka dni trwało ponad dwa miesiące. W czasie walk w Warszawie zginęło ok. 18 tys. powstańców, a 25 tys. zostało rannych. Straty wśród ludności cywilnej były ogromne i wynosiły ok. 180 tys. zabitych. Pozostałych przy życiu mieszkańców Warszawy, ok. 500 tys., wypędzono z miasta, które po powstaniu zostało niemal całkowicie spalone i zburzone.