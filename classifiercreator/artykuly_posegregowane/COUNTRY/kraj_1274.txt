PAP/Jacek Bednarczyk
                                        

            Nieprezentowany dotychczas publicznie akt potwierdzający wybór kard. Karola Wojtyły na papieża oraz fragment jego osobistego kalendarza z odręcznymi notatkami to niektóre z nowych eksponatów, które można zobaczyć od środy w wadowickim muzeum papieskim.
      
            Nowe eksponaty zostały zaprezentowane w Muzeum Domu Rodzinnego Jana Pawła II z okazji 40. rocznicy wyboru kard. Wojtyły na Stolicę Piotrową. W otwarciu wystawy uczestniczył metropolita krakowski abp Marek Jędraszewski oraz arcybiskup Genui kard. Angelo Bagnasco.

„40 lat temu świat cały usłyszał o kard. Karolu Wojtyle, (…) jako o Janie Pawle II. Najpierw dla wszystkich było to zaskoczeniem. Później nastąpiła chęć dotarcia do śladów, jakie zostawił po sobie, szczególnie w Wadowicach, w których się urodził. Dziennikarze szukali domu rodzinnego, próbowali odtworzyć historię jego dzieciństwa. (…) Dom rodzinny i miasto odgrywają w życiu każdego człowieka ogromne znaczenie. Chcąc zrozumieć nowego papieża przybywali tutaj. Za dziennikarzami przybywali inni i tak od 40 lat jest to szczególne miejsce pielgrzymek” – mówił abp Jędraszewski.

Anna Czajkowska-Sałapat z wadowickiego Muzeum powiedziała, że na wystawie zobaczyć można przede wszystkim nieznany szerzej i nigdy publicznie nieeksponowany akt potwierdzający wybór kard. Karola Wojtyły na urząd papieża. Ofiarował go ks. Guido Marini, mistrz papieskich ceremonii liturgicznych.

Ceremoniarz papieski ks. Krzysztof Marcjanowicz powiedział, że akt zostaje sporządzony zawsze na koniec konklawe. „Jest to akt notarialny potwierdzający wybór. Od tego momentu kardynał, który został wybrany, zostaje w pełni papieżem Kościoła katolickiego” – dodał.

Anna Czajkowska-Sałapat podkreśliła, że to zaszczyt otrzymać taki dokument. „Nasze Muzeum jest najlepszym miejscem do jego prezentacji, ponieważ to jakim papieżem był Jan Paweł II wynikało w dużej mierze z tego, jak wpłynął na niego czas spędzony w Wadowicach. Pierwsze 18 lat życia ukształtowało jego charakter” – powiedziała.

Na ekspozycji można zobaczyć osobisty kalendarz z notatkami kard. Wojtyły, który miał on ze sobą podczas konklawe. Na luźnej karcie papieru zapisał, m.in.: „Ok. 17.15 Jan Paweł II”. „Kalendarz do tej pory udostępniany był do celów naukowych w Archiwum Kurii Metropolitalnej w Krakowie” – dodała Czajkowska-Sałapat.

Zaprezentowane zostały dokumenty z zasobów Instytutu Pamięci Narodowej. To informacje i meldunki sporządzane przez Służbę Bezpieczeństwa, które dotyczą śmierci Jana Pawła I, komentarzy na temat zbliżającego się konklawe i możliwości wyboru kard. Wojtyły na papieża. Ukazują też nastroje panujące w Polsce w październiku 1978 r.

„Częścią wystawy stał się też galowy mundur Gwardii Szwajcarskiej podarowany muzeum przez Christofa Grafa, komendanta tej formacji” – powiedziała Czajkowska-Sałapat.

Nowe eksponaty będzie można oglądać na wystawie czasowej do końca roku. Później pozostaną one w placówce i zostaną wkomponowane w istniejącą ekspozycję.

Czajkowska-Sałapat przypomniała, że w Muzeum można zobaczyć wiele innych pamiątek ściśle związanych z wydarzeniami z października 1978 r. To m.in. pierwsza papieska sutanna Jana Pawła II, w której pozdrowił wiernych zgromadzonych na placu św. Piotra tuż po wyborze. Zwiedzający mogą przyjrzeć się także kamykowi z Przełęczy Południowej pod Mount Everestem, podarowanemu papieżowi przez Wandę Rutkiewicz. Polska himalaistka, jako pierwsza Europejka i trzecia kobieta na świecie, zdobyła najwyższą górę świata 16 października 1978 r. W czasie spotkania z Janem Pawłem II usłyszała od niego: „Dobry Bóg sprawił, że jednego dnia oboje zaszliśmy tak wysoko”.

Karol Wojtyła urodził się w Wadowicach 18 maja 1920 r. W mieście tym spędził dzieciństwo i młodość. Po zdaniu matury wraz z ojcem wyjechał do Krakowa. Metropolita krakowski kard. Karol Wojtyła został papieżem 16 października 1978 r.

Muzeum mieści się w kamienicy, w której mieszkali Wojtyłowie i urodził się Karol. Powstało w 1984 r. W 2010 r. rozpoczęła się jego przebudowa. Ponownie zostało otwarte 9 kwietnia 2014 r. Ekspozycja jest opowieścią o Karolu Wojtyle - od urodzenia do śmierci. Jej sercem jest mieszkanie Wojtyłów. To pierwsza ekspozycja narracyjna o Janie Pawle II na świecie. Zobaczyć można m.in. elementy oryginalnego wyposażenia mieszkania Wojtyłów i osobiste rzeczy papieża.