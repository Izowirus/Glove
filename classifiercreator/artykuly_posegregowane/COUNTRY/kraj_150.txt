Jeśli po następnych wyborach Kukiz’15 znajdzie się w opozycji, to zrezygnuję z polityki - zapowiedział lider Kukiz'15 Paweł Kukiz. Jego zdaniem "bycie w opozycji na dłuższą metę nie ma sensu".
      
            W wywiadzie dla styczniowego numeru magazynu "Teraz Rock" Paweł Kukiz zaznaczył, że "w polityce jest sens być tylko wtedy, kiedy ma się wpływ na rzeczywistość". "Bycie w opozycji na dłuższą metę nie ma sensu. Nie mam kolejnych czterech lat na nic nierobienie. Jeśli Kukiz’15 nie będzie po następnych wyborach języczkiem u wagi, to wrócę do aktywnego muzykowania. Pod warunkiem, że system wpuści mnie na scenę, bo dzisiaj zwalcza mnie, jak tylko może" - podkreślił Kukiz.

Lider Kukiz'15 zapowiedział też, że jeśli po następnych wyborach Kukiz’15 znajdzie się w opozycji, to zrezygnuje z polityki. "Z tej pozycji niewiele można zrobić. Jeśli będę współrządził, to mogę realnie zawalczyć nawet o tego o fana, który teraz na mnie pluje i o kolegę muzyka, który mnie nie rozumie" - dodał.

Fragment rozmowy z liderem Kukiz'15 opublikował portal terazmuzyka.pl.

Z ostatniego sondażu CBOS wynika, że gdyby wybory parlamentarne odbyły się w grudniu, PiS (wraz z Solidarną Polską i Porozumieniem) uzyskałoby 41 proc. poparcia osób deklarujących udział w głosowaniu; na PO zagłosowałoby 24 proc., na PSL - 7 proc., na ruch Kukiz'15 - 5 proc.