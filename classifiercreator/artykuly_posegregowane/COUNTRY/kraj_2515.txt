Kraków, 26.04.2018. Prezes PSL Władysław Kosiniak-Kamysz podczas IV Europejskiego Kongresu Samorządów, 26 bm. Krakowie. Kongres organizowany jest przez Fundację Instytut Studiów Wschodnich. (nlat)  Archiwum PAP/Jacek Bednarczyk 
                                        

            Projekt zmian w prawie o prokuraturze i ustawie o SN to dalszy ciąg niekończącej się batalii o stanowiska w wymiarze sprawiedliwości - ocenił w czwartek lider PSL Władysław Kosiniak-Kamysz. Dodał, że jest to chęć zawłaszczenia wymiaru sprawiedliwości przez PiS.
      
            Posłowie PiS wnieśli projekt zmian m.in. w Prawie o prokuraturze oraz w ustawie o Sądzie Najwyższym; propozycje dotyczą m.in. procedury obsadzania stanowisk sędziowskich w SN i procedury wyboru I Prezesa SN.

Zgromadzenie Ogólne Sędziów Sądu Najwyższego wybiera i przedstawia prezydentowi kandydatów na I prezesa niezwłocznie po obsadzeniu 2/3 liczby stanowisk sędziów SN - zakłada projekt wniesiony przez PiS. Obecnie Zgromadzenie może tego dokonać dopiero, gdy obsadzone są niemal wszystkie stanowiska.

Kosiniak-Kamysz w rozmowie z PAP ocenił, że te zmiany pokazują "dalszy ciąg niekończących się batalii o stanowiska w wymiarze sprawiedliwości". W jego ocenie politycy PiS chcą jak najszybciej obsadzić stanowiska I prezesa SN "nie respektując rozstrzygnięć konstytucyjnych".

"To jest żadna reforma sądownictwa. To nic nie zmienia dla obywateli. To jest po raz kolejny powtórzenie tej akcji wprowadzenia polityki na salę sądową do wymiaru sprawiedliwości" - mówił Kosiniak-Kamysz. Dodał, iż "jest to chęć zawłaszczenia wymiaru sprawiedliwości przez PiS".

Zgodnie z rozporządzeniem prezydenta z marca 2018 r. liczba stanowisk sędziowskich w SN wynosi 120. Obecnie ustawa o SN stanowi, że Zgromadzenie Ogólne Sędziów SN wybiera i przedstawia prezydentowi kandydatów na stanowisko I prezesa spośród sędziów SN w stanie czynnym, niezwłocznie po obsadzeniu 110 stanowisk sędziów Sądu Najwyższego.

Z kolei w projekcie PiS proponuje się, aby następowało to "niezwłocznie po obsadzeniu 2/3 liczby stanowisk sędziów Sądu Najwyższego", czyli przy obecnej liczbie sędziów SN - 80.

Jak zaznaczono w uzasadnieniu projektu, zmiana w procedurze wyboru kandydatów na stanowisko I prezesa SN służy "umożliwieniu szybszego - z pożytkiem dla funkcjonowania Sądu Najwyższego - doprowadzenia do powołania Pierwszego Prezesa Sądu Najwyższego, już po obsadzeniu 2/3 stanowisk sędziów Sądu Najwyższego".

Projekt zakłada również zmiany w procedurze obsadzania stanowisk sędziowskich w Sądzie Najwyższym. Według uzasadnienia projektu, proponowane zmiany gwarantują kandydatowi na sędziego SN możliwość złożenia dodatkowych dokumentów w postępowaniu nominacyjnym, co ma na celu "wykazanie posiadanych kwalifikacji do objęcia tego stanowiska".

Jednocześnie projekt prowadza rygor pozostawienia bez rozpoznania tych zgłoszeń na sędziów SN, które nie spełniają wymogów lub zostały dokonane przez osoby niespełniające formalnych kryteriów albo zostały złożone po terminie.