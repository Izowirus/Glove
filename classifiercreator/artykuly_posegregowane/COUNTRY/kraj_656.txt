Piotr Całbecki (PO) został w poniedziałek ponownie wybrany marszałkiem województwa kujawsko-pomorskiego. Funkcję sprawuje od 2006 roku. W tajnym głosowaniu poparło go 18 z 29 głosujących radnych.
      
            Kontrkandydat Całbeckiego - Konstanty Dombrowicz z klubu PiS uzyskał poparcie 11 radnych. Radny KO z Bydgoszczy Roman Jasiakiewicz nie wziął udziału w głosowaniu.

W sejmiku województwa kujawsko-pomorskiego zasiada 30 radnych - 14 z Koalicji Obywatelskiej, 11 z PiS, 4 z PSL i 1 z SLD. Koalicję tworzą KO z PSL i radnym SLD.

"Chcę podziękować wszystkim państwu za ten wybór - już po raz czwarty powierzając mi rolę, funkcję marszałka kujawsko-pomorskiego. To odpowiedzialność, bo zgodnie z ustawą marszałek reprezentuje mieszkańców województwa. Chcę złożyć przyrzeczenie, że na ile mi wystarczy sił - będę godnie reprezentował wszystkich mieszkańców województwa - szczególnie tych, którzy najbardziej potrzebują naszej pomocy" - powiedział po wyborze Całbecki.

Podziękował Konstantemu Dombrowiczowi za to, że mogli "wspólnie poprosić o mandat zaufania".

"Ta kadencja będzie kadencją dobrą. Pięć lat przed nami, które szybko miną. Od dziś rozpoczynamy pracę - i sądzę, że wszyscy na tej sali będą pracowali na to wspólne dzieło. Wiem, że przed Urzędem Marszałkowskim byli dziś mieszkańcy Grudziądza proszący o pomoc. Proszę mi wierzyć, że będziemy rozmawiać z nowymi władzami tego miasta i Regionalną Izbą Obrachunkową, by zaradzić problemom Grudziądza" - podkreślił Całbecki.

Całbecki ma 51 lat. Marszałkiem jest nieprzerwanie od 2006 roku. Pochodzi z Torunia. Ukończył studia na Wydziale Biologii i Nauk o Ziemi UMK.

"Obiecuję, że nie zawiodę. Wiem, że kandydowałem z jednego okręgu, ale rola marszałka wykracza poza jego granice. Za nami wiele lat dobrej współpracy ma rzecz zrównoważonego rozwoju województwa. Dostrzegamy szczególnie potrzebujących w naszym regionie" - powiedział dziennikarzom Całbecki.

Dodał, że wybory marszałka "są zawsze stygmatyzowane polityką", ale on "to rozumie i akceptuje".

"Urząd Marszałkowski jest otwarty dla wszystkich. Mój gabinet jest otwarty dla wszystkich" - zapowiedział Całbecki.

Wcześniej przewodniczącym sejmiku wybrano Ryszarda Bobera z PSL, a wiceprzewodniczącymi zostali: Łukasz Krupa z KO, Wojciech Jaranowski z PiS oraz Elżbieta Piniewska z KO.

Bober ma 62 lata, a po raz pierwszy przewodniczącym sejmiku został wybrany w 2014 roku. Pochodzi z Jabłonowa Pomorskiego. Jest absolwentem Akademii Rolniczo-Technicznej w Olsztynie.

Wicemarszałkami wybrani zostali: Zbigniew Ostrowski (KO) oraz Dariusz Kurzawa (PSL), który w poprzedniej kadencji również byli wicemarszałkami. W zarządzie województwa zasiadać będą także: Sławomir Kopyść z KO i Aneta Jędrzejewska z PSL - także dotychczas zajmujący te stanowiska.