Kary bezwzględnego więzienia dla osób, które zaatakują ratowników medycznych w czasie pracy oraz wszczynanie postępowania zawsze, kiedy pojawia się sygnał o możliwości popełnienia tego typu przestępstwa - to niektóre z wytycznych prokuratora generalnego Zbigniewa Ziobry dla prokuratorów.
      
            Ziobro poinformował na konferencji prasowej w środę, że polecił swemu zastępcy prokuratorowi Krzysztofowi Sierakowi przygotowanie analizy i "ewentualnych wytycznych" dotyczących postępowania prokuratury w przypadkach zaatakowania ekip ratowniczych - ratowników medycznych, lekarzy czy strażaków - przez osoby, którym udzielają oni pomocy.

Przypomniał też doniesienia medialne o tego typu wydarzeniach, w tym sprawę z Bydgoszczy, gdzie we wtorek amerykański operator filmowy Matthew L. został zatrzymany za naruszenie nietykalności cielesnej policjantów i ratowników medycznych.

"Wczoraj podjąłem decyzję, że tak dalej być nie może. Musimy działać w sposób stanowczy i zdecydowany" - podkreślił szef resortu sprawiedliwości. Jak mówił, na podstawie analizy przygotował wytyczne dla prokuratury i organów ścigania w sprawie zasad prowadzenia postępowań dotyczących przestępstw na szkodę ratowników medycznych. Ziobro podpisał te wytyczne w czasie konferencji prasowej.

Jedna z wytycznych zobowiązuje prokuraturę do wszczynania postępowania zawsze, kiedy dociera sygnał o możliwości popełnienia tego rodzaju przestępstw, w tym gdy pojawiają się doniesienia medialne na ten temat.

Jak mówił Ziobro, w wytycznych zwrócił uwagę na to, że konieczne jest "natychmiastowe dążenie do zatrzymania sprawców tego rodzaju przestępstwa, zebrania dowodów w sprawie oraz przedstawienia im zarzutów, a także podjęcia decyzji w kwestii zastosowaniu środków zapobiegawczych, w tym aresztu tymczasowego".

Poinformował, że ze względu na znaczną społeczną szkodliwość tego rodzaju czynów zobowiązał prokuratorów, by występowali o surowe kary dla sprawców. "Co do zasady nie mogą to być kary w zawieszeniu, muszą to być kary bezwzględnego pozbawienia wolności" - oświadczył Ziobro.

"Jeśli sąd zbyt łagodnie będzie traktował tego rodzaju sprawców przestępstw, zobowiązuję i nakazuję prokuratorom, by kierować apelację do sądów odwoławczych i domagać się znacznie surowszych kar" - zaznaczył.

Ziobro dodał też, że realizacja zaleceń będzie podlegać ocenie służbowej. Wyraził też nadzieję, że zostaną one zastosowane w sprawie operatora filmowego zatrzymanego w Bydgoszczy.

Dopytywany tłumaczył, że wytyczne wydał prokuratorom na podstawie ustawy o prokuraturze, która nakłada na nich obowiązek wcielania tych wytycznych w życie. "Zdarza się, że prokuratury w  sposób nieumiejętny reagują na pewnego rodzaju przestępstwa i rolą prokuratora generalnego jest dokonanie oceny tych zdarzeń, analizy poszczególnych spraw, które się toczą  (...) i przełożenia na polecania związane z określonym sposobem reagowania" - powiedział.

Amerykański operator filmowy Matthew L. - jeden z gości festiwalu filmowego Camerimage w Bydgoszczy - został zatrzymany we wtorek po awanturze, jaką miał wszcząć w jednym z miejscowych hoteli. W środę usłyszał zarzut naruszenia nietykalności cielesnej policjantów i ratowników medycznych. Za ten czyn grozi do 3 lat więzienia.

Amerykanin L. w 2006 roku był nominowany do nagrody Satelita i brał udział w głównym konkursie Camerimage za film "Źródło". Za pracę przy "Czarnym łabędziu" był cztery lata później nominowany do Oscara.