Paweł Pudłowski został w piątek wybrany szefem koła Nowoczesnej, Mirosław Suchoń - jego wiceprzewodniczącym, a Ewa Lieder członkinią prezydium koła - poinformowało w sobotnim komunikacie Biuro Komunikacji Nowoczesnej.
      
            Biuro potwierdziło tym samym piątkowe nieoficjalne informacje PAP dotyczące wyborów władz koła Nowoczesnej.

W komunikacie dodano, że Barbara Dolniak jest wicemarszałkinią Sejmu.

W środę z klubu Nowoczesnej odeszło siedmioro posłów - szefowa klubu Kamila Gasiuk-Pihowicz, Kornelia Wróblewska, Elżbieta Stępień, Krzysztof Truskolaski, Paweł Kobyliński, Michał Jaros, Marek Sowa. Przeszli oni do nowopowstałego klubu parlamentarnego Platforma Obywatelska - Koalicja Obywatelska.

Szeregi nowego klubu zasilił także Piotr Misiło, który został w ostatni piątek wyrzucony z Nowoczesnej. Środowe odejścia posłów sprawiły, że klub Nowoczesnej w Sejmie przestał istnieć i stał się kołem.

Ze względu na to, że Nowoczesna przestała być klubem, nie wiadomo było, czy obecna wicemarszałek Sejmu Barbara Dolniak, która reprezentuje Nowoczesną w Prezydium Sejmu, pozostanie na swoim stanowisku.

W piątek w TOK FM wicemarszałek Izby Małgorzata Kidawa-Błońska (PO) poinformowała, że w czwartek odbyło się posiedzenie Prezydium Sejmu i że Barbara Dolniak pozostaje wicemarszałkiem Sejmu.