Mam nadzieję, że większość elity politycznej pokaże Polakom, że w tak ważnym dniu jak 11 listopada jesteśmy w stanie wznieść się ponad podziałami - powiedział w środę wiceminister kultury, pełnomocnik rządu do spraw obchodów Stulecia Odzyskania Niepodległości Jarosław Sellin.
      
            Jak powiedział Sellin w Radiu ZET, na największy koncert organizowany w przededniu obchodów rocznicy na Stadionie Narodowym dla 50-60 tys. osób zaproszeni zostaną "wszyscy znaczący Polacy, również przedstawiciele opozycji, byli prezydenci i premierzy".  

"Czy skorzystają z tego zaproszenia, czy będą dalej trwali w takim totalnickim opozycyjnym wzmożeniu, tego nie wiem" - dodał. Zaznaczył, że on sam odpowiada za wydarzenia o charakterze kulturalnym, które ubogacają uroczystości rocznicowe.  

Natomiast, jak wyjaśnił, "centralne uroczystości o charakterze państwowym są organizowane przez prezydenta RP", "instytucje polityczne, państwowe". 

Pytany, czy liderzy opozycji zostali zaproszeni na centralne obchody, odpowiedział: "nie wiem, ale przeważnie tak było w poprzednich latach - przesyłane były zaproszenia na obchody, ale opozycja nie pojawiała się na uroczystościach". Wyraził nadzieję, że w tym roku będzie inaczej i "większość elity politycznej pokaże Polakom, że w tak ważnym dniu jesteśmy w stanie wznieść się ponad podziały i celebrować to, co się udało Polakom ponad 100 lat temu". Jak przypomniał, "byli oni być może jeszcze bardziej podzieleni" i istniały wtedy napięcia między "piłsudczykami, narodowcami, socjalistami, ludowcami, a jednak wszyscy razem dla jednego projektu niepodległej Polski pracowali". 

"Mam nadzieję, że w takim dniu, w którym powinniśmy się cieszyć z sukcesu naszych przodków sprzed 100 lat, który nas uratował jako naród (...), jest możliwość spotkania się razem" - powiedział wiceminister.

Sellin powiedział, że podczas koncertu na Stadionie Narodowym najwięksi polscy artyści "przez polską pieśń i piosenkę opowiedzą o naszej historii ostatnich 100 lat". Wśród nich wymienił m.in. Marylę Rodowicz, zespół Tulia, Dariusza Malejonka. 

Jak poinformował, 11 listopada o godz. 13, po uroczystościach państwowych przy Grobie Nieznanego Żołnierza, rozpocznie się Festiwal Niepodległa na Krakowskim Przedmieściu.