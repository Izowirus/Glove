Uczestnicy XXIV sesji Sejmu Dzieci i Młodzieży spotkali się z posłami klubów parlamentarnych w Sali Kolumnowej. Spotkanie miało charakter nieformalny, a  uczestnicy wykorzystali je jako okazję do rozmów i wspólnych zdjęć z posłami.
      
            Uczestniczący w spotkaniu wicemarszałek Sejmu Ryszard Terlecki w rozmowie z PAP zwrócił uwagę, że w XXIV sesji SDiM biorą udział osoby z różnych części kraju i mające bardzo zróżnicowane plany na przyszłość. "Pytałem młodych ludzi o to, co zamierzają robić w przyszłości i słyszałem bardzo różne odpowiedzi, od studiów medycznych, poprzez techniczne, ale była też spora grupa, która mówiła, że zamierza studiować nauki polityczne, stosunki międzynarodowe, historię. Są to bardzo różni młodzi ludzie, o różnych poglądach, ale przygotowujący się poważnie do swoich przyszłych zajęć i zawodów" - powiedział PAP Terlecki.

Wicemarszałek dodał, że młodzież pytała m.in. o program partii rządzącej w zakresie szkolnictwa wyższego.

Przy Sali Kolumnowej ustawiono punkt, w którym młodzi ludzie mogą zrobić i od razu odebrać pamiątkowe zdjęcie.

Sejm Dzieci i Młodzieży (SDiM) liczy 460 posłów. Organizacja izby wzorowana jest na procedurach obowiązujących w prawdziwym Sejmie, co ma przybliżać uczestnikom zasady polskiego parlamentaryzmu. Debata plenarna oraz poprzedzające ją prace komisji odbywają się według wcześniej uchwalonej ordynacji wyborczej oraz Regulaminu Sejmu Dzieci i Młodzieży.

SDiM jest projektem edukacyjnym, konkursem, w którym nagrodą dla najlepszych 230 dwuosobowych zespołów z całej Polski jest udział w obradach w Sali Posiedzeń Sejmu. Jest on skierowany do uczniów w wieku 13-17 lat.