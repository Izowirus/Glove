Warszawa, 27.06.2018. Minister sprawiedliwości, prokurator generalny Zbigniew Ziobro na sali obrad Sejmu, 27 bm. Posłowie podczas jednodniowego posiedzenia zajmą się m.in. projektem zmian w noweli ustawy o IPN, zakładającym odejście od przepisów karnych. (mr) PAP/Paweł Supernak Archiwum PAP © 2018 / Paweł Supernak
                                        

            Sądzę, że komisja śledcza  ds. wyłudzeń podatku VAT będzie miała szansę pokazać, kto politycznie pozwalał na to, aby Polska była przez długi czas okradana na tak gigantyczne pieniądze - uważa minister sprawiedliwości Zbigniew Ziobro.
      
            Ziobro w sobotę w TVP Info zaznaczył, że dzięki pracy komisji śledczej ds. Amber Gold, Polacy zobaczyli "niesprawność państwa".

Przypomniał słowa ministra spraw wewnętrznych w rządzie Donalda Tuska, Bartłomieja Sienkiewicza, który mówił, że Polska to państwo "teoretyczne". "To jest prawda. Tę prawdę widać jak na dłoni, kiedy obserwuje się pracę komisji śledczej. Staramy się krok po kroku zmieniać to państwo. Też w tym obszarze, którym zajmie się druga komisja - w obszarze walki z patologiami VAT-u" - podkreślił szef MS

"Miliardy, który wypływały z budżetu państwa i trafiały do kieszeni oszustów, złodziei, często grup przestępczych spoza kraju (...) trafiają teraz do budżetu państwa i stać nas na takie programy jak 500 plus, o których Donald Tusk mówił, że nigdy nie będzie na nie pieniędzy" - zaznaczył szef MS.

Ziobro podkreślił, że "to jest właśnie efekt tego, że państwo działa praktycznie". "Zmieniliśmy prawo, wprowadziliśmy nowe rozwiązanie, które odstraszyły tych mafijnych przestępców. My pokazujemy poprzez działania Prokuratury, że to nie jest państwo teoretyczne" - podsumował.

Uchwałę w sprawie powołania komisji śledczej ds. VAT Sejm podjął na początku lipca. W piątek posłowie wybrali skład komisji śledczej ds. VAT.

Komisja ma zbadać i ocenić prawidłowość działań rządów PO-PSL związanych z zapewnieniem dochodów z VAT i akcyzy oraz ewentualne zaniedbania w tym zakresie. Komisja zbada okres od grudnia 2007 do listopada 2015 roku.

Zgodnie z uchwałą Sejmu, prace komisji mają odnosić się w szczególności do działań, zaniedbań i zaniechań m.in. członków rządu, "w szczególności ministra właściwego do spraw budżetu, finansów publicznych i instytucji finansowych, i podległych im funkcjonariuszy publicznych".

Wskazano również na prezesa Najwyższej Izby Kontroli i podległych mu funkcjonariuszy publicznych, prokuraturę oraz organy powołane do ścigania przestępstw, "w szczególności Szefa Agencji Bezpieczeństwa Wewnętrznego, Szefa Centralnego Biura Antykorupcyjnego oraz Komendanta Głównego Policji i podległych im funkcjonariuszy publicznych".

W uzasadnieniu uchwały o powołaniu komisji, posłowie PiS napisali, że w latach 2007-2015 można było zaobserwować zjawisko stopniowego rozszczelnienia systemu podatku VAT. Według nich, Polska nie podejmowała działań sugerowanych przez raporty Komisji Europejskiej i wprowadzanych w podobnych jurysdykcjach podatkowych, np. w Czechach czy na Słowacji.