Do ponad tysiąca wzrosła liczba interwencji straży pożarnej w związku z silnym wiatrem i opadami deszczu – poinformował w środę PAP rzecznik Państwowej Straży Pożarnej st. bryg. Paweł Frątczak.
      
            Łączna liczba interwencji Państwowej Straży Pożarnej w celu usunięcia szkód powstałych w wyniku silnego wiatru i opadów deszczu wzrosła do 1002, z czego 472 to wyjazdy w godzinach od 12 w nocy do 11 rano w środę. Większość z nich (446) dotyczyło połamanych drzew i silnego wiatru, 26 wyjazdów wiązało się z wypompowywaniem wody po obfitych opadach deszczu.

Najwięcej interwencji w tym czasie odnotowano w województwach: zachodniopomorskim – 98, dolnośląskim – 53, śląskim – 43 i w wielkopolskim – 32

W związku z silnym wiatrem IMGW wydał ostrzeżenia pierwszego stopnia dla 12 województw: podkarpackiego, małopolskiego, śląskiego, lubelskiego, świętokrzyskiego, łódzkiego, mazowieckiego, podlaskiego, warmińsko-mazurskiego, dla części wielkopolskiego, dla pomorskiego i zachodniopomorskiego.

Ostrzeżenia pierwszego stopnia oznacza możliwość wstąpienia niebezpiecznych zjawisk meteorologicznych, które mogą powodować straty materialne oraz zagrażać zdrowiu i życiu.

Według danych Rządowego Centrum Bezpieczeństwa w całym kraju 22,231 tys. gospodarstw domowych nie ma prądu, bo wichura zerwała lub uszkodziła linie energetyczne.