Tragiczny pożar w Koszalinie musi mieć daleko idące konsekwencje dla osób, które, mając za nic prawo, narażają życie drugiego człowieka - napisał na Twitterze premier Mateusz Morawiecki. Dodał, że szczegóły działań zostaną przedstawione w niedzielę.
      
            W niedzielę m.in. premier i szef MSWiA Joachim Brudziński wezmą udział w konferencji prasowej, podczas której zostaną omówione m.in. działania służb podjęte po pożarze do jakiego doszło w Koszalinie.

W piątek po godz. 17.00 w tzw. escape roomie w Koszalinie doszło do pożaru, w którym zginęło pięć dziewcząt, a jeden mężczyzna jest ciężko poparzony.

Premier podkreślił w sobotnim wpisie, że w związku z tragedią jest w stałym kontakcie z ministrem Joachimem Brudzińskim oraz komendantami głównymi polskiej policji i straży pożarnej.

Ze wstępnych ustaleń koszalińskiej prokuratury wynika, że przyczyną piątkowego pożaru w escape roomie był ulatniający się gaz, dostarczany do obiektu w butlach gazowych. Pięć 15-letnich dziewcząt zmarło w wyniku zatrucia tlenkiem węgla.