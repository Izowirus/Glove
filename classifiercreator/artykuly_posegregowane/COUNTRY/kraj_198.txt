Apelujemy do rządu, by "obiecane" nauczycielom 1000 zł podwyżki wypłacić natychmiast, jeszcze w tym roku - mówili w środę posłowie PO. Według nich w przeciwnym razie możliwy jest protest nauczycieli na wiosnę, który sparaliżuje m.in. egzaminy maturalne.
      
            We wtorek prezes Związku Nauczycielstwa Polskiego Sławomir Broniarz poinformował o rozpoczęciu ogólnopolskiej akcji protestacyjnej pracowników oświaty. Jak podkreślił, ZNP popiera działania nauczycieli, którzy udają się na zwolnienia lekarskie. ZNP domaga się m.in. podwyżek wynagrodzeń nauczycieli o 1000 zł netto do płacy zasadniczej. Podwyżek takiej wysokości domaga się też Sekcja Krajowa Oświaty i Wychowania NSZZ "Solidarność".

"Nauczyciele mieli obiecaną 1000-złotową podwyżkę. O nic innego dzisiaj nie wnioskują tylko o to, żeby spełnić to, co zostało im obiecane" - mówiła na konferencji prasowej w Sejmie posłanka Platformy Obywatelskiej Urszula Augustyn.

Zaapelowała do rządu, by "honorowo zachował się wobec ludzi, od których zależy przyszłość naszych uczniów, naszych dzieci, przyszłość Polaków" i żeby uszanował nauczycieli, którzy "wielokrotnie byli lekceważeni, pomijani i którzy dzisiaj z niewiadomych przyczyn nie korzystają z tego fantastycznego rozwoju, którym tak chętnie chwali się premier Mateusz Morawiecki".

Przekonywał, że "to chyba ostatni moment, żeby poważnie potraktować żądania grupy zawodowej, która przez trzy lata rządów PiS była mamiona obietnicami; była niesłuchana, wtedy gdy wprowadzono źle skonstruowaną, bardzo szkodliwą reformę".

"Dzisiaj ta grupa zawodowa daje pani minister edukacji narodowej Annie Zalewskiej rózgę, która jest ostrzeżeniem przed tym, co może się wydarzyć wiosną w momencie, gdy będą największe problemy, bo będą egzaminy ósmoklasistów - po raz pierwszy - egzaminy gimnazjalistów, egzaminy maturalne i nabór podwójnego rocznika do szkół ponadpodstawowych" - mówiła Augustyn. Jak dodała, "+choroba+ nauczycieli może się okazać dramatyczna dla zdrowia pani minister Zalewskiej.

"Ostrzegamy, ale jednocześnie apelujemy do rządu: nie ma czasu na to, żeby się zastanawiać; jest czas na to, żeby obiecane 1000 zł natychmiast jeszcze w tym roku nauczycielom wypłacić" - oświadczyła posłanka Platformy Obywatelskiej.

Jak Grabiec (PO) podkreślił, że "miarą wiarygodności premiera jest to, jak zostaną potraktowani nauczyciele". "Dziś jest posiedzenie rządu, w styczniu Sejm ma przyjąć budżet. Nic nie stoi na przeszkodzie, żeby spośród tych miliardów, które rzekomo zdaniem premiera Morawieckiego wpływają dodatkowo do budżetu państwa, przeznaczyć chociaż w części na podwyżkę dla tych, którym się ona najbardziej należy" - powiedział Grabiec.

Jak dodał, "nauczyciele nie będą czekali z założonymi rękami na to, aż PiS przypomni sobie o złożonych im obietnicach; będą protestować w taki sposób, w jaki policjanci protestowali rzucając rząd - przed 11 listopada - na kolana".

"Skoro jest tak dobrze, jak mówi premier Morawiecki i prezes Kaczyński, to dlaczego nauczycielom jest tak źle. Dla tej jednej grupy zawodowej pieniądze się nie znalazły. Znalazły się na premie i nagrody dla ministrów rządu PiS (...), dla nauczycieli ciągle pieniędzy nie ma" - mówił polityk PO.

Na pensję nauczycieli składa się wynagrodzenie zasadnicze (w wysokości określanej corocznie w rozporządzeniu ministra edukacji narodowej w sprawie minimalnych stawek wynagrodzenia nauczycieli) oraz dodatki określone w ustawie Karta nauczyciela.

Są to: dodatek za wysługę lat, dodatek wynikający z pełnienia funkcji kierowniczej, dodatek funkcyjny dla wychowawcy klasy, dodatek funkcyjny nauczyciela doradcy, dodatek funkcyjny nauczyciela konsultanta, dodatek za warunki pracy, dodatek za uciążliwość pracy, nagroda jubileuszowa, nagroda ze specjalnego funduszu nagród, dodatkowe wynagrodzenie za pracę w porze nocnej, dodatek motywacyjny, dodatkowe wynagrodzenie roczne, odprawy emerytalno-rentowe oraz odprawy z tytułu rozwiązania stosunku pracy i doraźnych zastępstw.

Z tabeli będącej załącznikiem do rozporządzenia w sprawie minimalnych stawek wynagrodzenia nauczycieli wynika, że od 1 kwietnia wynagrodzenie zasadnicze nauczyciela z tytułem magistra i przygotowaniem pedagogicznym (tacy stanowią ponad 90 proc. wszystkich nauczycieli) wynosi dla stażysty 2417 zł brutto, nauczyciela kontraktowego – 2487 zł brutto, nauczyciela mianowanego – 2824 zł brutto, a dyplomowanego – 3317 zł brutto. Rozporządzenie określa wysokość minimalnych stawek, samorządy, jeśli chcą, mogą wypłacać wynagrodzenie zasadnicze wyższej wysokości niż określa rozporządzenie.

Część dodatków do płacy zasadniczej przepisy uzależniają wprost od wysokości wynagrodzenia zasadniczego i jest to m.in. dodatek za wysługę lat. Oznacza to, że rosną one zawsze, gdy rośnie płaca zasadnicza. Z kolei wysokość innych dodatków, np. motywacyjnego czy funkcyjnego, określają same samorządy w regulaminach wynagradzania.

Tegoroczna – kwietniowa podwyżka wynagrodzeń nauczycieli wyniosła 5,38 proc. W jej wyniku płace zasadnicze nauczycieli wzrosły w zależności od stopnia awansu zawodowego od 123 do 168 zł brutto.