Rodziny, które w lipcu i w sierpniu złożą wniosek o świadczenie w ramach programu "Dobry start", najpóźniej do 30 września otrzymają wyprawkę szkolną w wysokości 300 złotych - powiedziała w rozmowie z PAP minister rodziny, pracy i polityki społecznej Elżbieta Rafalska.
      
            Rafalska podkreśliła, że celem rządowego programu "Dobry start" jest wsparcie polskich rodzin w przygotowaniu do roku szkolnego. "Wiemy, że zawsze ten początek roku szkolnego to jest kumulacja wielu wydatków, ciągle coś nowego potrzebujemy, ciągle trzeba coś dokupić, rodziny są mocno obciążone tymi wydatkami" - powiedziała szefowa MRPiPS. Podkreśliła, że z rządowego programu skorzysta prawie 4,6 mln dzieci.

Wskazała, że 300 plus nie jest przyznawane "z urzędu", więc aby je otrzymać, należy złożyć wniosek. "Wniosek możemy złożyć już 1 lipca, ale podkreślam: tylko wtedy, kiedy składamy go drogą online. Od 1 sierpnia możemy go złożyć drogą tradycyjną, papierową" - powiedziała Rafalska. Dodała, że wnioski będą przyjmowane i realizowane przez te same instytucje, które obsługują świadczenie wychowawcze w ramach programu Rodzina 500 plus.

Rafalska poinformowała, że świadczenie przysługuje raz w roku na każde dziecko uczące się w szkole do ukończenia 20 lub – w przypadku dzieci niepełnosprawnych – 24 roku życia. Podkreśliła, że program "Dobry start" obejmuje także dzieci przebywające w pieczy zastępczej. "Wtedy ten wniosek jest składany nie w gminie, gdzie jest obsługiwany program 500 plus, lecz w powiecie" - zaznaczyła.

Minister rodziny zachęca, by nie zwlekać ze składaniem wniosków. "Rodziny, które złożą wniosek w lipcu i w sierpniu, najpóźniej mogą mieć wypłacone świadczenie do 30 września, ale to nie znaczy, że samorząd nie zdecyduje, że te płatności będą wcześniej - na początku września albo pod koniec sierpnia" - powiedziała.

"Jeżeli jednak wniosek będziemy składać w terminach wrześniowych, gmina będzie miała dwa pełne miesiące na dokonanie wypłaty tego świadczenia" - dodała Rafalska.

Poinformowała, że pieniądze będą wypłacane w formie zadeklarowanej we wniosku. Przyznała, że najczęściej przy tego typu świadczeniach wybierane są przelewy bankowe. "Ale może być także przekaz pocztowy, może być punkt kasowy. Decyzje też zależą od propozycji samorządów i od tego, z której formy rodzina chce skorzystać" - wyjaśniła Rafalska.

Jak podkreśliła, we wniosku nie są wymagane żadne dodatkowe zaświadczenia. "Jedyna różnica jest w przypadku, kiedy dotyczy to dziecka niepełnosprawnego, wtedy potrzebne jest też orzeczenie o niepełnosprawności" - zaznaczyła.

Minister rodziny dodała, że wnioski są przyjmowane nie później niż do 30 listopada.



Zgodnie z rozporządzeniem podpisanym na początku miesiąca przez premiera Mateusza Morawieckiego świadczenie przysługuje niezależnie od dochodu na rozpoczynające rok szkolny w szkole dzieci do ukończenia 18. roku życia lub 20. roku życia w razie kontynuowania rozpoczętej przed ukończeniem 18 lat nauki w danej szkole. W przypadku dzieci niepełnosprawnych uczących się w szkole świadczenie przysługuje nie dłużej niż do ukończenia 24. roku życia (niezależnie od daty rozpoczęcia nauki w danej szkole).

Po raz pierwszy program obejmie uczniów rozpoczynających rok szkolny 2018/2019. Przyznawanie i wypłata świadczenia będą realizowane przez gminy, a w przypadku dzieci umieszczonych w pieczy zastępczej - przez powiaty. Świadczenie będzie przyznawane na wniosek rodzica, opiekuna lub rodziny zastępczej.

Wnioski o wypłatę świadczenia będzie można składać od 1 lipca każdego roku drogą elektroniczną poprzez stronę internetową empatia.mrpips.gov.pl. Od 1 sierpnia będą przyjmowane wnioski także drogą tradycyjną (np. podczas osobistej wizyty w urzędzie lub pocztą).