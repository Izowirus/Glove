Prezydent Andrzej Duda podczas uroczystości w Pałacu Prezydenckim.  PAP © 2018 / Radek Pietruszka
                                        

            Kwestia dostępności decyduje o tym, czy państwo jest nowoczesne, cywilizowane, czy też nie - podkreślił w środę prezydent Andrzej Duda podczas uroczystości wręczenia nagród w 3. edycji konkursu architektoniczno-urbanistycznego "Lider Dostępności".
      
            Konkurs, organizowany przez Stowarzyszenie Przyjaciół Integracji i Towarzystwo Urbanistów Polskich, został objęty honorowym patronatem prezydenta Rzeczpospolitej Polskiej. Jego celem jest promowanie projektowania uniwersalnego, przyjaznego dla osób z niepełnosprawnościami.

W uroczystości w Pałacu Prezydenckim oprócz pary prezydenckiej wzięli udział m.in. minister inwestycji i rozwoju Jerzy Kwieciński oraz pełnomocnik rządu ds. osób niepełnosprawnych Krzysztof Michałkiewicz.

Nagrody w konkursie "Lider Dostępności" zostały wręczone w sześciu kategoriach: Architekt/urbanista, Obiekt usługowy, Sieć placówek, Obiekt zabytkowy, Obiekt mieszkalny oraz Grand Prix  - nagroda specjalna, przyznawana dla wyróżniającej się firmy lub instytucji.

Grand Prix w tym roku otrzymała firma deweloperska Grupa Skanska. Kapituła konkursu doceniła jej kompleksowe działania na polskim rynku, które przyczyniają się do budowania obiektów, w tym mieszkaniowych i przestrzeni dostępnych, stanowiących wzór dla branży nieruchomości w Polsce.

W kategorii Sieć placówek nagrodzono Łódzką Kolej Aglomeracyjną za spójną i przemyślaną politykę zwiększania dostępności usług dla osób z niepełnosprawnością i osób z ograniczoną sprawnością ruchową, w kategorii Obiekt mieszkalny - firmę Skanska Residential Development Poland za innowacyjne rozwiązania wprowadzane w mieszkaniach, a nie tylko w częściach ogólnodostępnych. W kategorii Obiekt usługowy zwyciężył budynek biurowy Green2Day we Wrocławiu. W tej kategorii wręczono także wyróżnienia dla Centrum Handlowego Posnania w Poznaniu oraz Gdańskiego Teatru Szekspirowskiego.

W kategorii Obiekt zabytkowy uhonorowano Europeum – Ośrodek Kultury Europejskiej, będący oddziałem Muzeum Narodowego w Krakowie. W tej kategorii wyróżniono także budynek EC1 Łódź - Miasto Kultury.

Nagrodę w kategorii Archiktekt/urbanista otrzymał Marek Wysocki. Został wyróżniony za wieloletnie działania na polu legislacyjnym i naukowym, które przyczyniają się do zmiany świadomości społecznej oraz upowszechnienia standardów projektowania i budownictwa dostępnego, wprowadzanych przez polskie miasta.

Prezydent podczas uroczystości zwrócił uwagę, że w ostatnim czasie problemy osób z niepełnosprawnościami pojawiły się w naszej przestrzeni publicznej "z bardzo dużą intensywnością". "Wszyscy wiemy o prowadzonym w tej chwili w gmachu Sejmu proteście grupy rodziców osób niepełnosprawnych, młodych ludzi dotkniętych niepełnosprawnościami, którzy domagają się opieki, świadczeń gotówkowych" - powiedział prezydent.

Przyznał, że oczekiwania te są zrozumiałe, jednak "jeżeli chodzi o obowiązki państwa, to przede wszystkim potrzebna jest polityka dotycząca osób objętych niepełnosprawnościami, dotycząca usuwania różnego rodzaju barier, by umożliwić tym osobom normalne życie".

"Dla mnie jest to kwestia tego, czy państwo jest państwem nowoczesnym, cywilizowanym czy też nie" - podkreślił Andrzej Duda. Według niego, jeżeli jest państwem nowoczesnym, cywilizowanym, to te bariery nie tylko są likwidowane, ale przede wszystkim jest ich jak najmniej.

Jak mówił prezydent, kwestia zapewnienia dostępności dotyczy nie tylko osób dotkniętych niepełnosprawnościami, ale także różnymi rodzajami słabości, i osób starszych, które mają problemy z poruszaniem się.

Przypomniał, że na zapowiedziany przez premiera Mateusza Morawieckiego rządowy program Dostępność plus przewidziano ponad 23 mld zł na lata 2018-2025. "To jest naprawdę duża kwota pieniędzy. Wierzę, że zostaną one dobrze spożytkowane. Proszę byście państwo, w miarę możliwości, w tym dobrym spożytkowaniu brali udział, bo jesteście ekspertami" - zaapelował prezydent do uczestniczących w uroczystości.

Celem działań w ramach programu Dostępność plus ma być zapewnienie niezależności życia i podniesienia jego jakości osobom o szczególnych potrzebach, m.in. seniorom, osobom na wózkach inwalidzkich i poruszającym się o kulach czy laskach, niewidomym i słabowidzącym, głuchym i słabosłyszącym, z niepełnosprawnościami psychicznymi i intelektualnymi, kobietom w ciąży i osobom z małymi dziećmi.

Podczas uroczystości głos zabrał także szef MIiR Jerzy Kwieciński. Podkreślił, że "kwestia podnoszenia jakości życia jest dziś jednym z ważniejszych wyzwań polityki rozwoju". "Chcemy i mamy prawo mieszkać, pracować, odpoczywać w wygodnych, dostępnych, bezpiecznych i przyjaznych przestrzeniach" - powiedział minister.