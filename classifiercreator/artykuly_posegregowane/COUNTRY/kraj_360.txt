Konwój z podjętą w niedzielę przed południem bombą lotniczą z II wojny światowej wyruszył z Polic (Zachodniopomorskie). Niewybuch będzie zdetonowany na poligonie w Drawsku Pomorskim.
      
            "Konwój z bombą lotniczą z policyjną eskortą wyruszył właśnie z Polic" – powiedziała w niedzielę PAP podkomisarz Anna Gembala z zachodniopomorskiej policji. "Wcześniej saperzy z 5. Pułku Inżynieryjnego ze szczecińskich Podjuch wydobyli niewybuch. Konwój transportujący bombę jedzie na poligon w Drawsku Pomorskim, gdzie niewybuch zostanie zdetonowany" – dodała Gembala.

Jak oceniła Gembala, podjęcie bomby i ewakuacja mieszkańców przebiegły bez zakłóceń. 

Wcześniej w niedzielę Policach przeprowadzono ewakuację mieszkańców z terenów zagrożonych eksplozją bomby w promieniu 1,5 kilometra od miejsca, w którym leżała. Szacuje się, że mieszka tam około 25 tys. osób.

Powrót mieszkańców do domów zaplanowano po przeprowadzeniu akcji w niedzielę po godzinie 12.00, na sygnał służb zarządzania kryzysowego.

Na ważący około 250 kilogramów niewybuch natrafiono w ubiegły czwartek na ul. Tanowskiej podczas prac ziemnych.