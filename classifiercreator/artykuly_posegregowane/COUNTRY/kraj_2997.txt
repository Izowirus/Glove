Prezydent Andrzej Duda, który odwiedził w środę Komponent Wojsk Specjalnych w Krakowie, wyraził nadzieję, że uda się nabyć nowoczesne wyposażenie i infrastrukturę dla Wojsk Specjalnych, tak by uczynić ich służbę bezpieczniejszą, łatwiejszą i jeszcze doskonalszą.
      
            Wraz z prezydentem wizytę w Dowództwie Komponentu Wojsk Specjalnych w Krakowie składa także szef MON Mariusz Błaszczak.

Andrzej Duda podczas spotkania złożył życzenia żołnierzom i oficerom wojsk specjalnych oraz ich najbliższym z okazji Święta Wojsk Specjalnych. Prezydent zaznaczył, że polskie wojska specjalne należą do najlepszych na świecie. "Jesteśmy z tego ogromnie dumni i chcę wyraźnie powiedzieć: jesteśmy także i wdzięczni wszystkim naszym żołnierzom, którzy służą w Wojskach Specjalnych, ich najbliższych; to jest bardzo trudna służba, o której przeciętny obywatel naszego kraju niewiele wie" - mówił prezydent.

"Mam nadzieję, że dzięki rozwojowi Polski, dzięki temu, że myślimy o Wojskach Specjalnych wraz z panem ministrem (Mariuszem Błaszczakiem), pan minister w szczególności, będziemy mogli uczynić tę służbę na przestrzeni najbliższych lat uczynić bezpieczniejszą, łatwiejszą, i daj boże jeszcze doskonalszą, dzięki nowoczesnemu wyposażeniu, dzięki infrastrukturze, którą uda się nabyć dla żołnierzy Wojsk Specjalnych" - powiedział prezydent.