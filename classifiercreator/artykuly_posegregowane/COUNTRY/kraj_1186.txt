Wybory samorządowe to dla nas udany krok w maratonie wyborczym. W przyszłym roku, po wygranych wyborach parlamentarnych Donald Tusk powinien wystartować w wyborach prezydenckich i je wygrać  - powiedział w poniedziałek poseł Sławomir Neumann z PO.
      
            Z sondażu Ipsos dla TVP, TVN i Polsatu, opublikowanego w niedzielę wieczorem wynika, że w pierwszej turze wyborów na prezydenta stolicy, z wynikiem 54,1 proc. wygrał Rafał Trzaskowski. W poniedziałek rano Sławomir Neumann z PO pytany był na antenie RMF FM, czy Trzaskowski będzie także kandydatem Koalicji Obywatelskiej na prezydenta kraju.

"Wybory prezydenckie w Polsce są dopiero za dwa lata. Po drodze mamy wybory europejskie, wybory parlamentarne (...). Wyborami samorządowymi postawiliśmy pierwszy krok do tego maratonu wyborczego (...) Natomiast cały czas uważam, że po wygranych wyborach parlamentarnych w 2019 roku Donald Tusk powinien wystartować w wyborach prezydenckich i wygrać je. Pozycja europejska Tuska jest na tyle mocna, że przyda się Polsce w odbudowywaniu naszych relacji na świecie" – stwierdził Neumann.

Poseł skomentował także plotki o tym, że Trzaskowski mógłby zastąpić Schetynę jako lider Platformy Obywatelskiej. "Grzegorz Schetyna te wybory wygrał, wystawiając m.in. Rafała Trzaskowskiego" - powiedział Neumann i dodał, że to właśnie Schetyna zostanie zasugerowany jako kandydat na premiera w związku z wotum nieufności wobec premiera Mateusza Morawieckiego.

Neumann powiedział, że Platforma Obywatelska będzie zawierała koalicje powyborcze z Polskim Stronnictwem Ludowym. "12 lat współrządzimy w sejmikach, więc to jest oczywiste, że rozpoczynamy budowanie koalicji od PSL a PSL od nas (...) nie wyobrażam sobie koalicji z PiS, zbyt wiele nas dzieli. Tam gdzie są rady miast, powiatów, sejmiki, wykluczam taką możliwość" – powiedział Neumann. Dodał, że możliwość współpracy z PiS widzi raczej doraźnie, w przypadku konkretnych spraw lokalnych.

Poseł powiedział na antenie, że "dzisiaj, najpóźniej jutro" Grzegorz Schetyna spotka się z Władysławem Kosiniakiem-Kamyszem z PSL i będą omawiać tematy koalicyjne. "Będziemy się starali z PSL zbudować takie większości, żeby obronić ten samorząd regionalny, tak jak jest do tej pory" – oświadczył.

Neumann powiedział, że brak kandydata KO na prezydenta Gdańska w drugiej turze to nie przegrana. "Wyborcy Platformy wybrali Pawła Adamowicza (...). Będziemy go wspierać w drugiej turze" – powiedział.