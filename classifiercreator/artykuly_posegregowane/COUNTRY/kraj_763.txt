Cieszymy się, że marsz z okazji 100. rocznicy odzyskania niepodległości przebiegł w spokojnej atmosferze, bez zakłóceń - powiedziała w niedzielę PAP rzecznik rządu Joanna Kopcińska. Jak dodała, widok setek tysięcy biało-czerwonych flag jest bardzo "symboliczny i budujący".
      
            W niedzielę w setną rocznicę odzyskania przez Polskę niepodległości, ulicami Warszawy przeszedł Biało-Czerwony Marsz "Dla Ciebie Polsko".

"To był największy marsz wolnych Polaków w wolnej Polsce. Widok setek tysięcy biało-czerwonych flag jest bardzo symboliczny i budujący" - powiedziała PAP Kopcińska po oficjalnym zakończeniu marszu.

Jak dodała, mimo historycznie rekordowej frekwencji, nie doszło - do momentu oficjalnego zakończenia marszu - do żadnych zdarzeń, które wymagałyby zdecydowanej interwencji policji.

"Trzeba pamiętać, że zapanowanie nad zgromadzeniem, w którym bierze udział blisko 200 tys. ludzi, reprezentujących różne środowiska i organizacje, jest niezwykle trudne. Tym bardziej należy docenić fakt spokojnego przebiegu marszu w Warszawie" - zwróciła uwagę Kopcińska.

Marsz "Dla Ciebie Polsko" z okazji 100-lecia odzyskania niepodległości, wyruszył o godz. 15 z ronda Dmowskiego. Na jeden marsz składały się dwa zgromadzenia – pierwsze organizowane przez rząd, a drugie przez Stowarzyszenie Marsz Niepodległości.

W pierwszej części marszu szli przedstawiciele władz państwowych m.in.: prezydent Andrzej Duda, premier Mateusz Morawiecki, wicepremier, szef resortu kultury Piotr Gliński, szef MON Mariusz Błaszczak, minister SWiA Joachim Brudziński, a także prezes PiS Jarosław Kaczyński.

Wśród uczestników tej części marszu byli też m.in. harcerze, rodziny z dziećmi i osoby starsze.

Jak podał Brudziński, według wstępnych szacunków policji, w niedzielnym marszu uczestniczyło około 200 tys. osób.