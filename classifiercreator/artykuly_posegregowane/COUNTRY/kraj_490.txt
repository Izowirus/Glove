100 lat odzyskanej niepodległości to cały wiek dynamicznych przemian naszej państwowości. Czas niezwykłego rozwoju. Polska wieś przebyła ten okres w sposób wyjątkowo spektakularny – napisał w liście do uczestników Narodowej Wystawy Rolniczej premier Mateusz Morawiecki.
      
            Rozpoczęta w piątek w Poznaniu Narodowa Wystawa Rolnicza przygotowana została przez resort rolnictwa z okazji 100-lecia odzyskania niepodległości. W jej otwarciu uczestniczył prezydent RP Andrzej Duda oraz minister rolnictwa i rozwoju wsi Jan Krzysztof Ardanowski.

List do uczestników wydarzenia skierował premier Mateusz Morawiecki. Podkreślił w nim, że 100-lecie odzyskania przez Polskę niepodległości to okazja do wspólnego świętowania, ale jednocześnie do podsumowań i kreślenia planów na przyszłość.

"100 lat odzyskanej niepodległości to cały wiek dynamicznych przemian naszej państwowości. Przemian politycznych, społecznych i gospodarczych. Czas niezwykłego rozwoju. Polska wieś przebyła ten okres w sposób wyjątkowo spektakularny. Skok cywilizacyjny i technologiczny, który dokonał się w rolnictwie, okazał się mieć wielkie znaczenie dla polskiej gospodarki. Rolnictwo współpracuje dziś z ośrodkami naukowymi, korzysta z najnowszych zdobyczy nauki i najnowocześniejszych rozwiązań technicznych. Polska żywność jest marką o światowej renomie" - napisał premier.

"Jednocześnie w wyjątkowy sposób ludzie polskiej wsi łączą nowoczesność z tradycją. Dbają i promują swoje dziedzictwo, wspaniałą, bogatą kulturę i spuściznę materialną. Szacunek do tradycji sprawił, że mieszkańcy wsi zawsze bronili swojej podmiotowości, niezależności i przywiązania do polskości. Narodowa Wystawa Rolnicza jest próbą przedstawienia i podsumowania 100-lecia przemian, które dokonały się w czasach niepodległej Polski" - dodał.

Wszystkim gościom i uczestnikom wydarzenia premier przekazał pozdrowienia. "Dziękuję organizatorom Wystawy oraz prelegentom i uczestnikom konferencji naukowej +1918-2018 stulecie przemian polskiej wsi”. Dziękuję za wysiłek włożony w przypomnienie i podsumowanie pozytywnej ewolucji polskiej wsi, oraz pokazanie tych wartości, które niesie ze sobą przez stulecia. Wartości ważnych także dla nas dzisiaj: przywiązania i szacunku dla historii, kultury i obyczajów" - podkreślił Morawiecki.