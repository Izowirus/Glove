Stowarzyszenie Niezależni.BB, którego kandydat na prezydenta Bielska-Białej Janusz Okrzesik osiągnął w wyborach trzeci wynik, zdecydowali, że nie udzielą w II turze poparcia żadnemu z pretendentów walczących o to stanowisko – ogłosiło we wtorek stowarzyszenie.
      
            W pojedynku o prezydenturę Bielska-Białej 4 listopada spotkają się: Jarosław Klimaszewski z Koalicji Obywatelskiej oraz Przemysław Drabek z Prawa i Sprawiedliwości.

„W kampanii wyborczej podkreślaliśmy naszą bezpartyjność i niezależność od dominujących podziałów politycznych, skupiając się na sprawach lokalnych. W związku z tym, po szerokich konsultacjach i wewnętrznym referendum Niezależni.BB postanowili nie popierać w drugiej turze wyborów prezydenckich żadnego z kandydatów. Czynimy tak z szacunku do naszych wyborców, którzy głosując na listę Okrzesik i Niezależni.BB wyrazili votum nieufności wobec upartyjniania samorządu terytorialnego” – napisali Niezależni.BB w oświadczeniu.

Stowarzyszenie podkreśliło, że jego kandydaci startowali w wyborach, by uczynić Bielsko-Białą miastem nowoczesnym i przyjaznym dla mieszkańców. Żaden z kandydatów, którzy zmierzą się w II turze, „nie daje dostatecznej gwarancji, że taka zmiana nastąpi”.

„Nie rezygnujemy jednak z naszych postulatów programowych. Pozycja w radzie miejskiej daje nam możliwość realizacji naszych projektów bez względu na wynik drugiej tury. Przy realizacji naszego programu będziemy współpracować z każdym, kto podziela nasze poglądy i popiera nasze pomysły, dlatego do panów Klimaszewskiego i Drabka kierujemy listę naszych głównych postulatów programowych, oczekując publicznego ustosunkowania się do nich. Nasi wyborcy na podstawie odpowiedzi obu kandydatów będą mogli samodzielnie wyrobić sobie opinię i podjąć decyzję co do sposobu głosowania w drugiej turze” – napisali w oświadczeniu.

Komitet Okrzesik i Niezależni.BB zdobył w 25-osobowej radzie cztery miejsca. Bez ich wsparcia nie da się utworzyć większościowej koalicji. PiS posiada 10 miejsc w radzie, a Platforma Obywatelska oraz klub ustępującego prezydenta Jacka Krywulta, które dotychczas wspólnie rządziły, mają w sumie 11 głosów.

Janusz Okrzesik w pierwszej turze wyborów zgromadził 22,98 proc. głosów. Najlepszy wynik osiągnął wówczas Jarosław Klimaszewski – 39,87 proc. Za nim był Przemysław Drabek – 32,70 proc.

Przed drugą turą wyborów do głosowania na Drabka zaapelował już kandydat Kukiz`15 na prezydenta Bielska-Białej Jerzy Jachnik. Osiągnął on czwarty wynik - zaufało mu 2,51 proc. głosujących.