epa00172632 A NATO flag waves above SHAPE (Supreme Headquarters of the Allied Powers in Europe) in Casteau, Belgium, on Thursday, 15 April 2004,  during a ceremony marking the accession to NATO of seven new member nations. Bulgaria, Estonia, Latvia, Lithuania, Romania, Slovakia and Slovenia entered NATO on 02 April 2004.  EPA/YVES BOUCAU EPA © 2011 / YVES BOUCAU
                                        

            W piątek rozpoczęła się wiosenna sesja Zgromadzenia Parlamentarnego NATO, która będzie się odbywać w Sejmie i Senacie w dniach 25-28 maja; wezmą w niej udział parlamentarzyści z państw członkowskich Sojuszu Północnoatlantyckiego, a także przedstawiciele krajów stowarzyszonych i obserwatorów.
      
            Zgromadzenie Parlamentarne NATO rozpoczęło się w piątek w południe od briefingu prasowego z udziałem przewodniczącego Zgromadzenia Parlamentarnego NATO Paolo Alli'ego, szefa polskiej delegacji do ZP NATO Marka Opioły oraz sekretarza generalnego ZP NATO Davida Hobbsa.

O początku obrad poinformował na Twitterze marszałek Sejmu Marek Kuchciński. "Dziś startuje wiosenna sesja NATO. W 100-lecie niepodległości i 550-lecie polskiego parlamentaryzmu Sejm RP będzie miejscem strategicznych rozmów dot. obronności" - podkreślił.

Również marszałek Senatu Stanisław Karczewski umieścił na portalu społecznościowym wpis dot. rozpoczynającego się Zgromadzenia. "Rola parlamentów w budowie obronności państw jest kluczowa - kształtują one budżety narodowe a także przekazują ważne impulsy do działania rządów. Cel jest jeden - bezpieczeństwo obywateli Świata!" - oświadczył Karczewski.

W sobotę odbędą się debaty w ramach: Komisji Cywilnego Wymiaru Bezpieczeństwa (CDS), Komisji Gospodarki i Bezpieczeństwa (ESC) oraz Komisji Politycznej (PC).

Podczas debaty w Komisji Cywilnego Wymiaru Bezpieczeństwa, głos zabierze dyrektor Biura Instytucji Demokratycznych i Praw Człowieka (ODIHR) Ingibjorg Solrun Gisladottir. Odbędzie się też debata dotycząca projektu raportu na temat wspierania demokracji i praw człowieka w regionie Morza Czarnego.

Ponadto dyrektor wykonawczy Europejskiej Agencji Straży Granicznej i Przybrzeżnej (Frontex) Fabrice Leggeri będzie mówił o zapewnianiu bezpieczeństwa granic i koordynacji działań w tej kwestii prowadzonych przez Frontex oraz w ramach Wspólnej Polityki Bezpieczeństwa i Obrony UE.

Odbędzie się też dyskusja poświęcona Rosji i wyzwaniom z nią związanymi dla społeczności euroatlantyckiej, między innymi "zagrożeniom hybrydowym".

W ramach Komisji Gospodarki i Bezpieczeństwa wiceminister spraw zagranicznych Piotr Wawrzyk będzie mówił o polskiej perspektywie i polskich priorytetach w kwestii przyszłości UE w związku z Brexitem. Z kolei w ramach Komisji Politycznej szef polskiej dyplomacji Jacek Czaputowicz będzie mówił o priorytetach polskiej polityki zagranicznej i polityki bezpieczeństwa.

Omówione zostaną też projekty raportów dotyczących m.in. sytuacji na południu Europy, bezpieczeństwa Bałkanów Zachodnich oraz wyzwań dla światowego bezpieczeństwa oraz NATO związanych z działaniami Korei Północnej.

Kolejnego dnia obrad, w niedzielę, odbędzie się m.in. dyskusja panelowa w Komisji Obrony i Bezpieczeństwa z udziałem m.in. szefa MON Mariusza Błaszczaka oraz zastępcy szefa Sztabu Generalnego WP gen. bryg. Adama Joksa.

W ramach Komisji Nauki i Technologii (STC) Andrzej Wilk z Ośrodka Studiów Wschodnich będzie mówił o wyzwaniach na wschodniej flance NATO. Omówiony zostanie też projekt raportu dotyczącego ingerowania Rosji w wybory i referenda w krajach członkowskich Sojuszu Północnoatlantyckiego. Tematem dyskusji będą też kwestie przyszłości porozumienia nuklearnego z Iranem oraz sytuacji na Półwyspie Koreańskim.

Podczas sesji plenarnej Zgromadzenia w poniedziałek głos zabiorą: prezydent Andrzej Duda, premier Mateusz Morawiecki, sekretarz generalny NATO Jens Stoltenberg, przewodniczący Zgromadzenia Parlamentarnego NATO Paolo Alli oraz marszałkowie Sejmu i Senatu: Marek Kuchciński i Stanisław Karczewski. Debata planarna będzie dotyczyła projektu deklaracji w sprawie potwierdzenia jedności i wiarygodności NATO na lipcowym szczycie Sojuszu w Brukseli.

Posiedzenie Zgromadzenia Parlamentarnego NATO odbędzie się w trzech miejscach - sali plenarnej Sejmu, sali plenarnej Senatu oraz w Sali Kolumnowej. W Sejmie od kilku tygodni trwa protest opiekunów dorosłych osób niepełnosprawnych. Dyrektor Centrum Informacyjnego Sejmu Andrzej Grzegrzółka zapewnił, że Zgromadzenie "przygotowywane od wielu kwartałów" zostanie przeprowadzone "w normalnych okolicznościach". "Nie mamy zamiaru zmieniać tych miejsc. One są uzgodnione z wielomiesięcznym wyprzedzeniem" - dodał.

Zgromadzenie Parlamentarne NATO obraduje podczas dwóch sesji - wiosennej i jesiennej - odbywających się w poszczególnych państwach członkowskich. Polska delegacja do ZP NATO składa się z 12 członków oraz ich 12 zastępców, tj. 3 senatorów i 3 zastępców oraz 9 posłów i 9 zastępców.

Zgromadzenie Parlamentarne NATO zostało powołane do życia w 1955 r. Zgromadzenie jest instytucjonalnie niezależne od NATO. Celem ZP NATO jest wzmocnienie więzi między państwami należącymi do Sojuszu oraz promowanie demokracji parlamentarnej, gospodarki rynkowej, kontroli parlamentarnej nad siłami zbrojnymi i polityką bezpieczeństwa.