PAP/Paweł Supernak
                                        

            Trzeba doceniać żołnierzy i funkcjonariuszy gotowych bronić naszego bezpieczeństwa – powiedział prezydent Andrzej Duda, który podpisał w środę nowelizację ustawy o weteranach i rozporządzenie, zwiększające mnożnik stosowany przy ustalaniu uposażeń żołnierzy.
      
            Podpisana przez prezydenta ustawa, która została z jego inicjatywy wniesiona do Sejmu, pozwala ubiegać się o status weterana nie tylko tym żołnierzom i funkcjonariuszom, którzy służyli za granicą nieprzerwanie przez 60 dni, ale także tym, których służba w krótszych okresach trwała łącznie co najmniej 90 dni. Rozporządzenie podnosi wskaźnik, przez który mnoży się kwotę bazowa będącą podstawą uposażenia, z 3,2 do 3,63. Przeciętne uposażenie żołnierza zawodowego wyniesie ok. 5,5 tys. zł brutto.

"Cieszę się, że z uśmiechem zadowolenia mogłem podpisać te dwa akty prawne" – powiedział prezydent w centrum Weterana Działań Poza Granicami Państwa w Warszawie. "Trzeba doceniać naszych żołnierzy i funkcjonariuszy, którzy poświęcają się dla kraju, są gotowi własną piersią bronić także naszego bezpieczeństwa" – zaznaczył.

"Ustawa jest skierowana do tych, którzy prowadzili działania w imieniu Rzeczypospolitej, reprezentując RP poza granicami kraju" – powiedział Andrzej Duda. Podkreślił, że wśród weteranów są tacy, którzy odnieśli rany i kontuzje. Dodał, że ci żołnierze i funkcjonariusze są objęci ustawą o weteranach z 2011 r., "ale były takie silne głosy w środowisku wojskowym, także samych weteranów, że ustawa nie była do końca sprawiedliwa, ponieważ nie obejmowała wszystkich, których można byłoby określić jako weteranów działań poza granicami państwa".

"Zdarzały się takie sytuacje, że dana osoba znacznie więcej czasu spędziła na działaniach poza granicami kraju, ale w krótszych odcinkach, nigdy nie było to (nieprzerwanie) 60 dni" – powiedział prezydent.

"Ta ustawa zmierza do tego, aby stworzyć bardziej sprawiedliwy niż dotychczas system, ale mam nadzieję, że w najbliższym czasie zostanie także przygotowany kolejny projekt ustawy, tym razem zwiększający jeszcze dodatkowo uprawnienia weteranów i weteranów poszkodowanych" – powiedział Andrzej Duda.

Prezydenckie rozporządzenie kontrasygnowane przez premiera, zmienia wskaźnik wielokrotności kwoty bazowej, od której ustala się podstawowe uposażenie żołnierza zawodowego. Mnożnik, który obecnie wynosi 3,2, od 1 stycznia 2019 r. wzrośnie do 3,63. "Będzie to oznaczało podniesienie przeciętnego uposażenia żołnierza zawodowego o ok. 540 zł, nie jest to kwota bagatelna" – powiedział prezydent.

Podkreślił, że podwyżka uposażeń została uwzględniona w założeniach ustawy budżetowej i dziękował za zgodę rządu. Prezydent za oczywiste uznał, że żołnierze powinni być "jak najlepiej wynagradzani". "Nie może być tak, że żołnierze zarabiają gorzej niż inne służby mundurowe w państwie. Są obrońcami naszej ojczyzny. To, żeby żołnierz mógł godnie żyć, jest dla mnie kwestią niezwykle istotną nie tylko jako dla obywatela, ale przede wszystkim, jako dla najwyższego dla zwierzchnika sił zbrojnych" – podkreślił.

Szef MON: ci, którzy służą Polsce powinni być godnie wynagradzani

Także minister obrony Mariusz Błaszczak podkreślił, że "dobra służba musi być dobrze wynagradzana, ci, którzy służą ojczyźnie, powinni być godnie wynagradzani", a weteranom należy się szacunek i wsparcie.

"Stulecie odzyskania niepodległości to czas, w którym pamiętamy o pokoleniach patriotów którzy ryzykowali życie i zdrowie, żeby Polska była wolna. Dziś żyjemy w wolnym państwie, ale żołnierze Wojska Polskiego, funkcjonariusze narażają życie i zdrowie dla wolności naszego kraju w misjach poza granicami Polski; oni wszyscy bronią naszej wolności, naszej niepodległości" – mówił minister. Zaznaczył, że nowelizacja ustawy o weteranach znosi barierę, która wielu uniemożliwiała otrzymanie tego statusu.

Przypomniał, że dzień wcześniej pożegnał 15-osobową drużynę, która weźmie udział w międzynarodowych igrzyskach weteranów rannych na misjach Invictus Games, w a środę wziął udział w rozpoczęciu kolejnej edycji programu Wojownik, w którym zawodnicy sztuk walki trenują razem z weteranami.

"Do tej zmiany, do tych podwyżek, droga została otworzona w 2015 roku, kiedy pan prezydent wygrał wybory prezydenckie, kiedy rząd PiS wygrał wybory parlamentarne" – powiedział Błaszczak. Dodał, że dzięki nim, wojsko i inne służby mundurowe "otrzymują należne im wsparcie finansowe".

Prezydent i szef MON złożyli kwiaty pod pomnikiem żołnierzy poległych w misjach i operacjach za granicą; zapalili też znicze pod tablicami z nazwiskami tych, którzy zginęli lub zmarli na misjach lub wskutek odniesionych tam ran.

Weteranem działań poza granicami państwa jest osoba, która brała udział w działaniach poza granicami państwa w ramach misji pokojowej, stabilizacyjnej, kontyngentu policyjnego, kontyngentu Straży Granicznej, zadań ochronnych Biura Ochrony Rządu i Służby Ochrony Państwa lub zapewniania bezpieczeństwa państwa nieprzerwanie przez co najmniej 60 dni. Po nowelizacji będzie to co najmniej 90 dni łącznie.

Obecnie  status weterana posiada 19.536 osób, a status weterana poszkodowanego 775 osób. Ustawa o weteranach z 2011 r. wprowadziła przepisy dotyczące uhonorowania weteranów i pomocy dla weteranów poszkodowanych - tych, którzy zostali ranni lub ciężko zachorowali na misji. Weteranom poszkodowanym przysługują m.in. dodatki do rent i emerytur, ulgi na przejazdy komunikacją dla tych, którzy są na rencie inwalidzkiej, dopłaty do nauki oraz bezpłatna pomoc psychologiczna.

Od lat 50. XX w. w misjach zagranicznych wzięło udział ponad 100 tys. żołnierzy i kilka tysięcy funkcjonariuszy innych służb mundurowych.