Prezydent podtrzymuje swoją wolę przeprowadzenia referendum konsultacyjnego; należy spodziewać się projektu postanowienia o zarządzeniu referendum ogólnokrajowego, które prezydent będzie przedkładał Senatowi - powiedział  pełnomocnik prezydenta ds. referendum konsultacyjnego Paweł Mucha.
      
            Mucha powiedział dziennikarzom, że środowe spotkanie prezydenta Andrzeja Dudy z marszałkiem Senatu Stanisławem Karczewskim, którego tematem było referendum konsultacyjne ws. konstytucji, to była dobra rozmowa.

W czwartkowym wystąpieniu podczas debaty "Wspólnie o konstytucji" prezydent  najprawdopodobniej ujawni część pytań referendalnych, które dziś rozważa - poinformował Mucha.

"Bardzo wyraźny komunikat prezydenta co do tego, że (...) pan prezydent podtrzymuje swoją wolę przeprowadzenia referendum konsultacyjnego, nie ma w tym zakresie żadnych wątpliwości, jest to referendum zapowiedziane przez pana prezydenta, niewątpliwie należy się spodziewać projektu postanowienia o zarządzeniu referendum ogólnokrajowego" - powiedział Mucha. Jak dodał, ten projekt prezydent przedłoży Senatowi.

"Pan prezydent chce zadać pytania suwerenowi, jak wiemy suwerenem jest naród i ta formuła, społeczna formuła stanowienia prawa i rozmowa na temat konstytucji to jest coś, na czym nam bardzo zależy" - podkreślił.