Tylko w Wigilię na drogach doszło do 67 wypadków, w których zginęło 6 osób – poinformowała PAP we wtorek Komenda Główna Policji. W sumie od piątku zginęło na drogach już 30 osób.
      
            Jak powiedział PAP Antoni Rzeczkowski z KGP, 24 grudnia doszło do 67 wypadków drogowych, w których życie straciło 6 osób, a 74 osoby zostały ranne. Tego dnia funkcjonariusze zatrzymali także 119 nietrzeźwych kierowców. W sumie policja przeprowadziła w poniedziałek ponad 11,5 tysiąca kontroli.

Policyjna akcja ruchu drogowego "Świąteczny weekend - bezpieczne Boże Narodzenie", polegająca na wzmożonych kontrolach na drogach, trwa od piątku. Od tamtej pory doszło w sumie do 366 wypadków drogowych. Policja zatrzymała tez blisko 700 pijanych za kierownicą.

Wzmożone kontrole na drogach trwać będą do środy 26 grudnia. W akcji bierze udział około 5 tys. funkcjonariuszy z drogówki. Funkcjonariusze zwracają uwagę przede wszystkim na prędkość pojazdów oraz stan trzeźwości kierowców.

W ubiegłym roku od 22 do 26 grudnia na drogach doszło do 373 wypadków, w których zginęły 42 osoby, a 447 zostało rannych; policjanci zatrzymali 883 nietrzeźwych.