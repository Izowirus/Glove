Katowice, 24.10.2018. Uważany za lidera gangu pseudokibiców Wisły Kraków Paweł M., ps. Misiek (C-P) doprowadzony, 24 bm. na przesłuchanie do siedziby śląskiego wydziału Prokuratury Krajowej w Katowicach. (nlat) PAP/Andrzej Grygiel
                                        

            Sąd uwzględnił wniosek o przedłużenie aresztu Pawłowi M., ps. Misiek – dowiedziała się w środę wieczorem PAP w Prokuraturze Krajowej. Kilka godzin wcześniej w śląskim wydziale PK M., uważany za lidera gangu pseudokibiców Wisły Kraków, usłyszał cztery zarzuty.
      
            Ścigany wcześniej europejskim nakazem aresztowania "Misiek" był już na mocy tego dokumentu od chwili zatrzymania we Włoszech aresztowany na dwa tygodnie. Teraz katowicki sąd, na wniosek śledczych, przedłużył ten okres do trzech miesięcy.

Kilka godzin wcześniej M. został przywieziony do śląskiego wydziału Prokuratury Krajowej. Przedstawiono mu tam cztery zarzuty - kierowania zorganizowaną grupą przestępczą, dokonania rozboju z użyciem niebezpiecznego narzędzia w postaci pałki i maczet oraz dwóch pobić z ciężkim uszkodzeniem ciała, do których doszło w Katowicach i Bytomiu. Podejrzany nie przyznał się do winy i odmówił składania wyjaśnień. Grozi mu do 15 lat więzienia. 

Paweł M. został zatrzymany pod koniec września we Włoszech. Po zatrzymaniu M. czekał w areszcie na ekstradycję. Decyzją tamtejszego sądu po kilkunastu dniach wyszedł na wolność i w ramach dozoru miał obowiązek codziennie zgłaszać się na policję. W czwartek w nocy w asyście polskich policjantów przyleciał z Mediolanu na lotnisko w Warszawie, stamtąd został przetransportowany do aresztu śledczego w Krakowie.

W sobotę "Misiek" usłyszał zarzuty w małopolskim wydziale PK. Dotyczyły one kierowania zorganizowaną grupą przestępczą oraz przestępstw narkotykowych. Podejrzany także w tamtej sprawie nie przyznał się i odmówił wyjaśnień. Krakowski sąd zadecydował o jego aresztowaniu.

Zastępca Prokuratora Generalnego Beata Marczak informowała PAP we wrześniu, że Paweł M. miał znajdować się w grupie przestępców, wśród której przeprowadzono zatrzymania przed kilkoma miesiącami, ale, jak się okazało, wyjechał za granicę. Europejski nakaz aresztowania wydano za nim w maju.

Paweł M. był wcześniej karany m.in. za to, że w 1998 roku, w czasie meczu Wisły Kraków z włoskim klubem AC Parma, rzucił nożem w piłkarza Dino Baggio, raniąc go. W 2001 roku Sąd Najwyższy utrzymał za ten czyn wyrok 6,5 roku więzienia, orzeczony wobec M. w 2000 roku. Wniosek o kasację został wtedy odrzucony.

Przed tą sprawą Paweł M. był dwukrotnie karany przez krakowskie sądy: w maju 1997 roku na półtora roku więzienia w zawieszeniu na 3 lata za pobicie mieszkańca Krakowa (karę później odwieszono), a w marcu 2000 roku na rok więzienia za pobicie policjanta.