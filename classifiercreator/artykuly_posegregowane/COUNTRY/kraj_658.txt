Władysław Ortyl z PiS w poniedziałek został ponownie wybrany marszałkiem woj. podkarpackiego. Podczas konferencji po wyborze Ortyl podkreślił, że nowy zarząd województwa będzie kontynuował działania podjęte w poprzedniej kadencji.
      
            Wśród najważniejszych zadań Ortyl wymienił sprawy dotyczące m.in. ochrony zdrowia, środowiska, rozwoju infrastruktury, przedsiębiorczości i turystyki.

"Chcielibyśmy, ażeby te dobre wyniki, które mamy jeśli chodzi o wdrażanie środków europejskich były w dalszym ciągu podtrzymywane. Cieszymy się z nich, ale nie są one powodem do samozadowolenia, żeby spocząć na laurach" - mówił.

Zadeklarował także wolę współpracy z opozycją w sejmiku województwa. Zaznaczył, że zarząd chce z opozycją współpracować i "wsłuchiwać się w ich krytyczne wnioski, które będą przedkładali".

Ortyl ma 64 lata. Po ukończeniu Politechniki Rzeszowskiej pracował w WSK Mielec. Działał w NSZZ "Solidarność". Był senatorem od 2005 do 2013 roku. W latach 2005-07 był wiceministrem rozwoju regionalnego.

Marszałkiem woj. podkarpackiego po raz pierwszy został wybrany w 2013 roku. W trakcie kadencji odwołano wtedy ówczesnego marszałka województwa Mirosława Karapytę z Polskiego Stronnictwa Ludowego. Ponownie na to stanowisko Ortyl został wybrany w 2014 r. W ostatnich wyborach do sejmiku miał największe poparcie w regionie; głosowało na niego 38 tys. 428 wyborców.

W poniedziałek za Ortylem opowiedziało się 25 radnych, jeden był przeciw, a cztery osoby wstrzymały się od głosowania.

Podczas pierwszej sesji sejmiku jego przewodniczącym został Jerzy Borcz. W latach 1997-2001 był senatorem z listy Akcji Wyborczej Solidarność. Jest dyrektorem rzeszowskiego oddziału Krajowego Ośrodka Wsparcia Rolnictwa. Kandydaturę Borcza poparło 24 radnych, czterech było przeciw, a dwóch wstrzymało się od głosowania.

Wicemarszałkami woj. podkarpackiego zostali Ewa Draus i Piotr Pilch. Oboje są reprezentantami PiS. Draus w latach 2005-07 była wojewodą podkarpackim. Z kolei Pilch w latach 2017-18 był wicewojewodą podkarpackim, a potem członkiem zarządu województwa.

Natomiast członkami zarządu wybrano Marie Kurowską z Solidarnej Polski oraz Stanisława Kruczka z Porozumienia Jarosława Gowina. W ubiegłej kadencji Kurowska była wicemarszałkiem, a Kruczek członkiem zarządu woj. podkarpackiego.

W skład nowego zarządu nie wszedł dotychczasowy wicemarszałek Bogdan Romaniuk. Z kolei Jerzy Cypryś, przewodniczący sejmiku w poprzedniej kadencji, aktualnie jest jego wiceprzewodniczącym.

Pytany o powody zmian Ortyl zaznaczył, że "nie wynikają one ze złej oceny". "W każdej instytucji potrzebne są nowe impulsy. Chcemy poszerzyć krąg osób, które nabiorą doświadczeń" - mówił.

Zauważył, że "przed tymi osobami na pewno postawione zostaną nowe zadania". "Czeka nas trzypak wyborczy" - dodał.

W 33-osobowym sejmiku woj. podkarpackiego PiS ma 25 mandatów, Koalicja Obywatelska - 5, a PSL - 3.