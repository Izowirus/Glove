W przyszłym roku rozpoczniemy przygotowania do budowy III linii metra - zapowiedział w poniedziałek prezydent Warszawy Rafał Trzaskowski, który przedstawił swoje priorytety na najbliższe miesiące. Wśród innych wymienił m.in. wprowadzenie darmowych żłobków.
      
            Podczas konferencji prasowej Trzaskowski zaprezentował swoje plany na najbliższe miesiące i 2019 rok. Jak podkreślał, 12 obszarów, które w sposób szczególny obejmie osobistym nadzorem, mają "podwyższyć jakość życia mieszkańców".

Pierwszym z obszarów, o którym mówił to wprowadzenie darmowych żłobków dla wszystkich warszawiaków. "Jeżeli dzieciaki w Warszawie nie znajdą miejsca w żłobku publicznym, (to) w tym momencie będziemy dopłacać do żłobków prywatnych (...) od września 2019 r. zapewnimy wszystkim dzieciom w Warszawie miejsca w darmowym żłobku" - zapowiedział.

W dziedzinie edukacji znalazły się m.in.: 5-proc. podwyżki płac dla nauczycieli, budowa nowych szkół i przedszkoli, czy dopłaty do zajęć dodatkowych.

Trzaskowski chce położyć także nacisk na wsparcie dla seniorów i osób z niepełnosprawnościami. W tym obszarze wymienił stworzenie nowego centrum aktywności na Ochocie, budowę domu pomocy społecznej na Targówku i budowę wind w starych budynkach mieszkalnych należących do miasta. Prezydent stolicy zapowiedział także uruchomienie programu profilaktycznego: bilans 70- i 80-latka.

W obszarze zdrowia Trzaskowski zapowiedział też uruchomienie od 2019 r. dodatkowych, weekendowych i świątecznych dyżurów lekarskich, rozbudowę programu in vitro i wprowadzenie miejskiego programu szczepień.

Trzaskowski za jeden z priorytetów swojej prezydentury postawił także realizację programu budowy mieszkań komunalnych i mieszkań na wynajem.

W dziedzinie sportu prezydent Warszawy zakłada dwukrotny wzrost liczby dzieci uprawiających sport, a także zadaszenie Orlików i Syrenek.

Poprawa komunikacji miejskiej to kolejny z obszarów, o którym mówił w poniedziałek Trzaskowski. Zapowiedział intensyfikację prac przygotowawczych budowy nowych linii tramwajowych: na   Wilanów, Gocław i Zieloną Białołękę. "Będziemy kończyć II linię metra, ale również rozpoczniemy rozmowy dotyczące jej rozbudowy do Ursusa" - mówił. "Musimy się przygotować do kolejnej perspektywy finansowej Unii Europejskiej i do wyzwań z tym związanych. Rozpoczniemy planowanie III linii metra - analizy, ekspertyzy, prace geologiczne, planowanie - to musimy zacząć już w przyszłym roku, żeby się przyszykować, żeby ta inwestycja mogła być realizowana" - dodał.

W obszarze spraw społecznych Trzaskowski zamierza stworzyć katalog praktyk dot. reagowania na przemoc domową. Prezydent stolicy zapowiedział też powołanie pełnomocniczki ds. kobiet i rady ds. kobiet. Podkreślił, że podpisze i będzie wdrażał Kartę Różnorodności.

Innymi obszarami, które prezentował prezydent Warszawy były: zieleń w mieście, walka ze smogiem, bezpieczeństwo na stołecznych ulicach czy kultura.

Trzaskowski zapowiedział też coraz więcej konsultacji społecznych w nowej formule. "To, czego nauczyłem się w kampanii wyborczej - jak najwięcej kontaktu z warszawiakami na ulicach. Będę starał się odwiedzać wszystkie dzielnice" - oświadczył Trzaskowski.

Prezydent odniósł się także do zarzutu, że na obsadzone już dwa stanowiska koordynatorów w stołecznym ratuszu powinien być zorganizowany otwarty nabór. W piątek Trzaskowski na stanowisko koordynatorów powołał dwie aktywistki miejskie: byłą kandydatkę ruchów miejskich na prezydenta stolicy Justynę Glusman (ma odpowiadać za miejską zieleń i walkę ze smogiem) oraz Aldonę Machnowską-Górę (kultura i komunikacja społeczna).

"To jest jasne, że konkursy będą, konkursy będą otwarte. W tej chwili te osoby zaprosiłem do współpracy, jako osoby pełniące obowiązki. Obie panie mają bardzo, bardzo dobre kompetencje do tego, aby ten urząd koordynatora pełnić. W ten sposób rozpoczniemy współpracę" - oświadczył Trzaskowski.