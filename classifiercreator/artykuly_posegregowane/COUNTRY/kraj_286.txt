Prezes PSL Władysław Kosiniak-Kamysz (P), przewodnicząca Nowoczesnej Katarzyna Lubnauer (2P), przewodnicząca partii Unia Europejskich Demokratów Elżbieta Bińczycka (2L) i Jacek Protasiewicz (L) z Unii Europejskich Demokratów podczas konferencji prasowej w Sejmie, 13 bm. PAP/Radek Pietruszka
                                        

            Nowoczesna, PSL i UED prowadzą rozmowy nt. bliższej współpracy; w następnym tygodniu zamierzają wydać deklarację o chęci budowania szerokiej koalicji do wyborów do Parlamentu Europejskiego - dowiedziała się PAP.
      
            Według informacji PAP władze trzech ugrupowań: Nowoczesnej, Polskiego Stronnictwa Ludowego oraz Unii Europejskich Demokratów prowadzą rozmowy nt. bliższej współpracy, a w następnym tygodniu zamierzają wydać deklarację o chęci budowania szerokiej koalicji do wyborów do Parlamentu Europejskiego.

Choć w na początku grudnia z klubu Nowoczesnej do klubu PO (który zmienił nazwę na Platforma Obywatelska-Koalicja Obywatelska) przeszło siedmioro posłów, politycy Nowoczesnej przyznają, że porozumienie z PSL i UED nie jest skierowane przeciwko ich dotychczasowemu koalicjantowi.

"To jest zalążek federacji klubów parlamentarnych, które będą działać na rzecz szerokiej koalicji w wyborach, będzie w niej miejsce także dla PO" - podkreślił rozmówca PAP.

Przykładem na zacieśnianie współpracy między trzema partiami w ostatnim czasie było dołączenie posła PSL-UED Jacka Protasiewicza do koła Nowoczesnej, dzięki czemu Nowoczesna znów ma klub w Sejmie. W minionym tygodniu, po odejściu siedmiorga posłów, klub Nowoczesnej przestał istnieć i stał się 14-osobowym kołem.

W jesiennych wyborach samorządowych Nowoczesna współpracowała z PO w ramach Koalicji Obywatelskiej.

W tym tygodniu szef klubu PO-KO Sławomir Neumann mówił w radiu RMF FM, że Platforma chce zbudować szeroki blok do wyborów do PE, który w ramach chadeckiej rodziny Europejskiej Partii Ludowej (EPP) oparty będzie na fundamencie PO i PSL. Dodał, że namawia Nowoczesną (która należy do Porozumienia Liberałów i Demokratów na rzecz Europy - ALDE) do przejścia do EPP.