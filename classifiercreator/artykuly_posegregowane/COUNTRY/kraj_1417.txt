Mamy już projekt zmiany w konstytucji, zgodnie z którym liczba senatorów powiększy się o dwóch przedstawicieli Polonii - powiedział w czwartek marszałek Senatu Stanisław Karczewski. Według niego parlament może się nim zająć jeszcze w tym roku.
      
            Karczewski był pytany w radiowych "Sygnałach Dnia" o zapowiadany pomysł zwiększenia liczby senatorów o dwóch przedstawicieli Polonii. "Już mamy projekt zmiany w konstytucji. Ponieważ zmiana ta dotyczy Senatu, to ustaliliśmy w gronie Prawa i Sprawiedliwości, że to będzie inicjatywa senacka" - powiedział marszałek.

Wyraził też przekonanie, że projekt będzie procedowany "w bardzo szybkim czasie". Dopytywany, czy parlament zajmie się nim jeszcze w tym roku, odparł: "Tak, oczywiście".

Według marszałka projekt zakłada, by jeden z senatorów reprezentujących Polonię był "zza wschodniej, a drugi zza zachodniej granicy". Zaznaczył też, że proponowane zmiany to wstępna propozycja, która może jeszcze ulec zmianie.

Marszałek Senatu zapowiedział, że PiS będzie przekonywać opozycję do poparcia projektu. "Mam nadzieję, że w setną rocznicę odzyskania przez Polskę niepodległości pokażemy, że możemy zrobić coś razem" - oświadczył Karczewski.

Jak zaznaczył, proponowana zmiana to gest skierowany w kierunku Polonii, która - jak przypomniał - liczy obecnie ok 20 mln osób na całym świecie i wielokrotnie zasłużyła się dla Polski.

Obecnie obywatele polscy biorący udział w wyborach za granicą głosują w wyborach do Senatu na kandydatów na senatora z okręgu warszawskiego. Podobnie jest w przypadku wyborów do Sejmu - głosy za granicą oddawane są na kandydatów na posłów z okręgu warszawskiego.