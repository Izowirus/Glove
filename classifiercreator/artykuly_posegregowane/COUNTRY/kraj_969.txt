Prezydent Andrzej Duda zwrócił się z apelem, aby odwiedzając groby oraz cmentarze, wspomnieć wszystkich lokalnych bohaterów i zapalić im "Światełko Pamięci" - czytamy w komunikacie Kancelarii Prezydenta, opublikowanym w dzień Wszystkich Świętych.
      
            Jak podkreśliła Kancelaria Prezydenta, uroczystość Wszystkich Świętych i Dzień Zaduszny, to szczególny czas na refleksję i wspomnienie osób, których nie ma już wśród nas, ale pozostają w naszej pamięci.

"Łącząc się w zadumie, wspominamy śp. prezydenta RP prof. Lecha Kaczyńskiego, pierwszą damę Marię Kaczyńską, ostatniego prezydenta RP na uchodźstwie Ryszarda Kaczorowskiego, pracowników Kancelarii Prezydenta RP, którzy zginęli w katastrofie smoleńskiej, oraz wszystkie zmarłe osoby, które na przestrzeni lat działały w służbie Prezydenta Rzeczypospolitej Polskiej" - czytamy.

KPRP zwróciła uwagę, że w setną rocznicę odzyskania niepodległości wspominamy również Polaków, którzy walczyli o wolność i umacniali ją swoim czynem. "Wdzięczną pamięcią otaczamy uczestników zrywów narodowowyzwoleńczych, konspiratorów, powstańców i żołnierzy – tych, którzy spoczywają w ojczystej ziemi, jak i poza granicami kraju. Wspominamy Ojców Niepodległości i wszystkich, którzy przyczynili się do jej odzyskania" - podkreślono.

W komunikacie wskazano również, że prezydent zwrócił się z apelem, aby - jak czytamy - "odwiedzając groby oraz cmentarze, wspomnieć wszystkich lokalnych bohaterów i zapalić im +Światełko Pamięci+ jako wyraz naszego szacunku i symbol wdzięczności".