Do wyborów idziemy z ideą przywrócenia Polsce braterstwa; Polska dziś jest krajem podzielonym, co jest zagrożeniem dla bezpieczeństwa i nie daje możliwości rozwoju - mówił w piątek we Wrocławiu prezes PSL Władysław Kosiniak-Kamysz.
      
            Szef ludowców na konferencji prasowej we Wrocławiu przekonywał, że kandydaci startujący z list PSL są gwarancją realizacji programu "Rzeczypospolitej Samorządowej" - "programu, który przyjęliśmy w styczniu tego roku jako pierwsze ugrupowanie".

Kosiniak-Kamysz podkreślił, że PSL w wyborach samorządowych idzie pod hasłem "porozumienia społecznego". "To szeroka formuła, stąd na naszych listach również osoby bez legitymacji partyjnej. To osoby, które łączą z nami wspólne wartości (...) idziemy do wyborów z ideą przywrócenia Polsce braterstwa" - mówił szef ludowców.

Jego zdaniem Polska jest dziś krajem podzielonym. "Te niebezpieczne podziały zagrażają bezpieczeństwu Polski i Polaków, nie dają możliwości rozwoju; powodują, że wspólnota narodowa się rozpada" - mówił. Dodał, że PSL ma ideę "przywrócenia Polsce braterstwa". "Chcemy zjednoczenia, szukania przyjaciół, nie wrogów" - mówił.

Dodał, że "po drugiej stronie jest ideologia nienawiści i kłamstwa, którą wprowadziła partia rządząca".

Kosiniak-Kamysz podkreślił też, że PSL będzie "gwarantem tego, że środki europejskie, środki z budżetu województwa nie będą rozdawane według legitymacji partyjnej". "Będą dzielone według przygotowania samorządu do realizacji danego projektu; pieniądze będą szły tam, gdzie będą dobre pomysły" - mówił.

Szef ludowców skrytykował też reformę edukacji, którą wprowadził rząd PiS. "My proponujemy darmowy, ciepły posiłek dla uczniów, klasy do 20 osób, naukę języka obcego od pierwszej klasy - pięć godzin w tygodniu, opiekę stomatologiczną oraz e-tornister" - mówił.

Prezes PSL podkreślił, że jego partia chce zająć się również poprawą jakości powietrza w polskich miastach. W tym kontekście mówił m.in. o dopłatach do wymiany pieców i do rachunków za gaz.