Prezes PiS Jarosław Kaczyński rozmawiał we wtorek z ministrem koordynatorem ds. służb specjalnych Mariuszem Kamińskim; prezes PiS ma do niego pełne zaufanie i jest przekonany, że nie wpływał na zatrudnienie syna w Banku Światowym - napisała na Twitterze w środę rzeczniczka partii Beata Mazurek.
      
            "Prezes (Jarosław) Kaczyński rozmawiał wczoraj z ministrem (Mariuszem) Kamińskim. Prezes PiS ma do niego pełne zaufanie i jest przekonany, że nie wpływał on na zatrudnienie syna. Prezes PiS nie ma żadnych wątpliwości co do jego postawy" - napisała rzeczniczka partii.

"Prezes NBP zapewnił w oświadczeniu, że zatrudnienie Kacpra (Kamińskiego) w Banku Światowym miało charakter merytoryczny i że nigdy nie rozmawiał z ministrem (Mariuszem Kamińskim - PAP) o zatrudnieniu jego syna" - dodała Mazurek.

We wtorek na portalu tvn24.pl oraz w "Gazecie Wyborczej" pojawiły się informacje, że syn ministra koordynatora służb specjalnych Mariusza Kamińskiego - Kacper Kamiński pracuje w Banku Światowym. Portal podał w swoim artykule, że decydujący wpływ na wybór reprezentantów Polski w tej instytucji ma prezes NBP Adam Glapiński. Według "GW" Kacper Kamiński miał otrzymać "intratną posadę" w Banku Światowym "dzięki NBP" w lipcu 2018 roku.