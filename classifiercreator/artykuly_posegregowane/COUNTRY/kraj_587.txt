6 grudnia ma zapaść wyrok w procesie o naruszenie dóbr osobistych, jaki wytoczył prezes PiS Jarosław Kaczyński byłemu prezydentowi Lechowi Wałęsie.
      
            Po tym kiedy Kaczyński i Wałęsa stawili się w sądzie, stali obok siebie przez ok. 10 minut przed salą rozpraw, ale nie podali sobie rąk.

"Po co ja pana ministrem robiłem? O mój Boże" - powiedział Wałęsa do Kaczyńskiego. "A po co ja pana prezydentem?" - odparł szef PiS.

Dziennikarze zagadnęli polityków, zauważając, że do ich bezpośredniego, ostatniego spotkania doszło już dłuższy czas temu.

"Nie jest to dla mnie okazja miła, ale wszystko jedno" - powiedział lider PiS. "Ale dla mnie bardzo miła, bo to jest mój wielki błąd i pomyłka" - odpowiedział Wałęsa. "I mój wielki błąd, pomyłka i wstyd, ale nie będziemy o tym rozmawiać, bo to nie ma sensu. W ogóle lepiej, żebyśmy nie rozmawiali" - dodał Kaczyński.

Na pytanie dziennikarzy, jak ocenia współpracę z braćmi Lechem i Jarosławem Kaczyńskim, Wałęsa odpowiedział: "Bardzo dobrze mi się współpracowało dopóki ich kontrolowałem, dopóki wykonywali moje polecenia byli świetni, ale jak zaczęli się usamodzielniać to robią to, co teraz widzicie".

Proces o ochronę dóbr osobistych z powództwa Jarosława Kaczyńskiego przeciwko Lechowi Wałęsie rozpoczął się w marcu przed Sądem Okręgowym w Gdańsku. Sprawa dotyczy m.in. wypowiedzi Wałęsy, że szef PiS jest odpowiedzialny za katastrofę smoleńską.

Sąd na początku rozprawy, powołując się na 100. rocznicę odzyskania niepodległości przez Polskę i potrzebę pojednania między Polakami, zaproponował powodowi i pozwanemu zawarcie ugody.

"Jeśli pan Wałęsa wycofa swoje stwierdzenia, szczególnie te o bardzo dyfamacyjnym charakterze, że ja namawiałem mojej świętej pamięci brata do lądowania za wszelką cenę, czego skutkiem była katastrofa i śmierć 96 osób, to oczywiście tak. Jeżeli to nastąpi, to te inne obraźliwe stwierdzenia mogą być przedmiotem pojednania. Jeżeli to nie nastąpi, to jednak muszę doprowadzić do tego, żeby to radykalne kłamstwo, zostało odpowiednio potępione" - odpowiedział Kaczyński.

Wałęsa zadeklarował, że jest gotów do pojednania. "Ale zgodnie z tym, co kiedyś powiedział na sali sejmowej prezes Kaczyński, że +pojednanie może być, ale trzeba się przyznać+. Wszystko, co powiedziałem do tej pory wykonałem w koncepcji politycznej. Tak ja sądzę i to wszystko podtrzymuję, mogę nawet dołożyć do tego" - oświadczył.

Na prośbę sądu obie strony podjęły jeszcze, trwające dwie godziny, negocjacje, ale nie przyniosły one efektu.

Czwartkowa rozprawa trwała ponad 8 godzin, z krótkimi przerwami.

Kaczyński domaga się od Wałęsy przeprosin i wpłaty 30 tys. zł na cele społeczne za wpisy na Facebooku od czerwca do września 2016 r. W pozwie stwierdzono, że ze strony byłego prezydenta padły zarzuty, iż "Jarosław Kaczyński podczas lotu samolotu z polską delegacją do Smoleńska, mając świadomość nieodpowiednich warunków pogodowych, kierując się brawurą, wydał polecenie, nakazał lądowanie, czym doprowadził do katastrofy lotniczej w dniu 10 kwietnia 2010 r." W oświadczeniu, którego domaga się od Wałęsy Kaczyński, ma znaleźć się stwierdzenie, że były to "bezprawne i nieprawdziwe zarzuty".

Kaczyński domaga się też przeprosin za słowa Wałęsy o tym, że "nie jest zdrowy, zrównoważony psychicznie". Prezes PiS chce też, by były prezydent przeprosił go za zarzuty wydania polecenia "wrobienia" go, przypisania mu współpracy z organami bezpieczeństwa PRL.