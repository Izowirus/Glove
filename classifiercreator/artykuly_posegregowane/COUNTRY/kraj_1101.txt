Pot. PAP/Piotr Polak
                                        

            PSL nie wejdzie w koalicję z PiS w sejmikach wojewódzkich; jest to jednolity głos dla całego Stronnictwa – oświadczył w środę marszałek woj. świętokrzyskiego Adam Jarubas (PSL). Jak dodał, prezes PSL Władysław Kosiniak-Kamysz uzyskał "bardzo silne" poparcie dla swojego przywództwa.
      
            Jarubas poinformował na briefingu prasowym, że w środę podczas obrad Naczelnego Komitetu Wykonawczego PSL, ugrupowanie podsumowało wybory samorządowe, które – jak wskazał – "potwierdziły, że Stronnictwo jest trzecią siłą w Polsce samorządowej".

"Bardzo mocne poparcie, które uzyskaliśmy potwierdza, że PSL w samorządzie ma swoje bardzo mocne miejsce" – podkreślił Jarubas.

Polityk PSL powiedział, że podczas obrad ludowcy dokonali przeglądu potencjalnych scenariuszy dot. koalicji w sejmikach wojewódzkich. "To, co możemy powiedzieć i jest to głos jednolity dla całego Stronnictwa, dla wszystkich 16 regionów – nie wyobrażamy sobie koalicji z partią antysamorządową, jaką jest PiS" – zaznaczył Jarubas.

Jarubas ocenił również, że współpraca z tak "antydemokratyczną" formacją, jaką - jego zdaniem - jest PiS "szkodzi" ugrupowaniom, które się na nią decydują.

Polityk PSL dodał, że podczas obrad prezes PSL Władysław Kosiniak-Kamysz uzyskał "bardzo silne poparcie dla jego przywództwa".

"16 przedstawicieli regionów potwierdziło, że prezes Kosiniak-Kamysz wykonał olbrzymią pracę i ten wynik, mocny wynik PSL, jest również efektem jego tytanicznego wysiłku" – mówił Jarubas.