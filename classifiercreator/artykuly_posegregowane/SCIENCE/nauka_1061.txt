Delfiny butlonose dzielą się na grupy społeczne w zależności od tego, czy pozyskują żywność pływając za komercyjnymi trawlerami odławiającymi krewetki, czy nie - wynika z analiz amerykańskich naukowców, które opublikowano w piśmie "Plos One".
      
            Takie spostrzeżenie dotyczy grup butlonosych delfinów, żyjących w rejonie Savannah w stanie Georgia w USA. Przez trzy kolejne lata naukowcy prowadzili obserwacje delfinów, śledząc 137 osobników. Ustalili, że delfiny były podzielone na sześć grup społecznych. Połowa z nich często przemieszczała się za trawlerami w poszukiwaniu jedzenia, druga połowa nie praktykowała takiego sposobu pozyskiwania żywności.

"Delfiny butlonose wchodzą w interakcje z ludźmi, co stawia je w niebezpiecznych sytuacjach - w postaci możliwości zranienia lub śmierci" - wyjaśnia współautorka badań Robin Perrtree z Savannah State University (USA).

W czasie badań naukowcy z lokalnego uniwersytetu zwracali też uwagę na to, w jaki sposób delfiny zachowują się, śledząc trawlery. Okazało się, że we wszystkich z tych trzech grup zwierząt znajdowały się osobniki, które nie tylko płynęły za statkami, ale też żebrały o łakome kąski od ludzi. Fakt ten - zdaniem badaczy - wskazuje na to, że tego typu zachowanie może być społecznie wyuczone. Nie jest jednak jasne, w jaki sposób delfiny uczą się go od siebie.

Delfiny znane są z częstych interakcji z ludźmi w wodach oceanu wokół Savannah. Tego typu zachowania związane są często z próbami pozyskania żywności. Na przykład delfiny śledzące trawlery krewetkowe jedzą ryby, które zostają złapane przez sieci, jak też zwierzęta z innych gatunków wyrzucane przez załogę statków, a nie będące celem połowu (efekt tzw. przyłowu).