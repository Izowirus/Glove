7,2 mln zł od Narodowego Centrum Badań i Rozwoju otrzymał Uniwersytet Medyczny w Białymstoku na realizację programu rozwoju. Dzięki temu studenci zdobędą nowe umiejętności praktyczne, a pracownicy uczelni będą uczyli się komercjalizacji badań czy współpracy z przedsiębiorcami.

      
            We wtorek symboliczny czek rektorowi Uniwersytetu Medycznego w Białymstoku prof. Adamowi Krętowskiemu przekazał doradca wicepremiera, ministra nauki i szkolnictwa wyższego Jarosława Gowina, Stanisław Derehajło.

"Mam nadzieję, że ta suma zapoczątkuje wiele większych sum, które wpłyną do uniwersytetu medycznego na badania, które będziecie państwo prowadzili dla dobra Polski (...)" - mówił doradca ministra.

Program rozwoju UMB obejmuje doskonalenie różnych umiejętności u studentów, których nie ma w programach nauczania, a są potrzebne na rynku pracy. Obejmuje też szkolenie kadry naukowej, dydaktycznej i administracji uczelni - wyjaśnił rektor prof. Adam Krętowski. Pracownicy uczelni będą się uczyć komercjalizacji badań naukowych, współpracy z przedsiębiorcami, prezentacji wyników badań naukowych, pisania prac naukowych, języków obcych.

UMB znalazł się w gronie stu uczelni, które dostały pieniądze z Narodowego Centrum Badań i Rozwoju na programy rozwojowe uczelni. Projekt znalazł się na drugim miejscu listy rankingowej w konkursie.

"Te fundusze pozwolą nam na lepsze przygotowanie do czekającej nas przyszłości, także związanej z nową reformą pana premiera (Jarosława) Gowina. Wierzymy, że te całkiem wysokie kompetencje będziemy mogli jeszcze podwyższyć" - mówił rektor.

Przypomniał, że UMB w ostatnich latach znajduje się w czołówce uczelni medycznych, których absolwenci najlepiej zdają Lekarski Egzamin Końcowy. Krętowski podkreślił, że doskonalenie kadry i studentów to ważna część rozwoju uczelni. Mają w tym pomóc planowane wyjazdy krajowe, zagraniczne, staże, wykłady ze specjalistami z zagranicy z najnowszych osiągnięć w medycynie.

Jednym z głównych wątków planowanych przedsięwzięć doskonalących umiejętności studentów jest onkologia. Na Wydziale Nauk o Zdrowiu planowane jest np. kształcenie przyszłych fizjoterapeutów, którzy będą pomagać w rehabilitacji pacjentów z nowotworami głowy i szyi.

Robert Terlikowski z Kliniki Rehabilitacji Wydziału Nauk o Zdrowiu wyjaśnił, że nie ma dokładnych wytycznych w sprawie pracy z takimi pacjentami, nie ma ośrodków, które by kompleksowo z nimi pracowały. Fizjoterapeuci chcą pomagać w rehabilitacji np. stawu skroniowo-żuchwowego.

"Uważamy, że społeczeństwo absolutnie wymaga tego, aby nasi absolwenci byli bardzo dobrze wyszkoleni, mieli najnowsze informacje, najnowszą wiedzę, również praktyczną" - powiedziała prof. Halina Car.

Studenci kosmetologii będą się natomiast uczyć jak maskować problemy u pacjentów onkologicznych z różnymi defektami. Prof. Elżbieta Skrzydlewska powiedziała, że zmiany w wyglądzie, jakie następują u osób chorych, są dla nich dużym problemem. Studenci będą się uczyć kamuflażu medycznego, np. mikropigmentacji brodawki piersiowej.

"Wiadomo, że pacjent onkologiczny to jest ten najtrudniejszy pacjent, przy którym często efekty naszego leczenia nie są satysfakcjonujące, ale który ciągle wymaga naszej empatii, naszego wsparcia, czasem rehabilitacji, czasem dobrego słowa, czasem takich działań związanych z kosmetologią" - mówił rektor Krętowski.

Prorektor ds. nauki UMB prof. Marcin Moniuszko dodał, że szkolenia obejmują także tzw. tutoring, starsi pracownicy będą się uczyć opieki nad młodszymi pracownikami naukowymi. Ważna będzie też nauka prezentowania wyników prac naukowych.

Projekt - jak wcześniej informowano - ruszy w październiku. Pieniądze z NCBR pochodzą z UE z Programu Operacyjnego Wiedza Edukacja Rozwój na lata 2014-2020.