The ten 2016 Nobel laureates in literature, medicine, chemistry, physics and economics are seated, front row left across from King Carl XVI Gustaf of Sweden and the Royal family during the 2016 Nobel prize award ceremony at the Stockholm Concert Hall, Sweden, 10 December 2016. SWEDEN OUT Archiwum fot. PAP/EPA/JESSICA GOW
                                        

            Wartość pieniężna Nagrody Nobla wzrośnie w tym roku o 1 milion koron (104 tys. euro) - podała w poniedziałek Fundacja Noblowska, tłumacząc podwyżkę "ustabilizowaniem" swoich funduszy.
      
            Tegoroczni laureaci Nagrody Nobla, których nazwiska ogłaszane będą przez kolejne dni od 2 października, otrzymają po 9 milionów koron (ok. 940 tys. euro) zamiast dotychczasowych 8 milionów koron (ok. 833 tys. euro).

Jeszcze do 2011 roku Nagroda Nobla wynosiła 10 mln koron, jednak w tym samym roku podjęto decyzję o obniżeniu jej wartości o 20 proc. Jak wówczas tłumaczono, kryzys finansowy w Europie niekorzystnie wpłynął na fundusze, z których wypłacane są nagrody.

"Wdrożyliśmy program na rzecz wzmocnienia finansów Fundacji Noblowskiej. Chociaż dalsze działania będą jeszcze potrzebne, sytuacja jest obecnie ustabilizowana" - oświadczyła Fundacja Noblowska.

Oszczędności dotknęły samą fundację, która zwolniła część pracowników, a także zaczęła mniej wydawać na organizację uroczystości wręczenia Nagrody Nobla.

Kwota pieniężna Nagrody Nobla zmieniała się w historii. Po raz pierwszy w 1901 roku wynosiła nieco ponad 150 tys. koron (co odpowiada dzisiejszym 8,4 mln koron).

Każdy z laureatów Nagrody Nobla 10 grudnia w rocznicę śmierci Alfreda Nobla oprócz nagrody pieniężnej otrzymuje także złoty medal oraz ręcznie zdobiony dyplom.

Ze Sztokholmu Daniel Zyśk