epa000501880 A griffon vulture opens its wings in order to dry its feathers whilst standing on its nest in the zoo in Duisburg, Friday, 12 August 2005. On Sunday thick clouds and few sunny breaks are forecasted for the north of Germany.  EPA/HORST OSSINGER PAP/EPA © 2018 / HORST OSSINGER
                                        

            W Ośrodku Rehabilitacji Zwierząt Leśnych w Miszewie Murowanym przebywa sęp płowy, znaleziony na terenie Nadleśnictwa Płock. Ptak, występujący w warunkach naturalnych m.in. na południu Europy, jest w dobrej kondycji i wkrótce ma zostać wypuszczony na wolność.
      
            Sęp płowy, który już od lat nie bytuje w Polsce, trafił na teren Mazowsza prawdopodobnie za sprawą przemieszczających się niedawno frontów powietrza i silnego wiatru. Wyczerpany, został znaleziony przez jednego z mieszkańców na terenie Leśnictwa Mościska, który powiadomił o nim miejscowego leśnika.

"Okazało się, że to sęp płowy, który nie występuje już w Polsce. Udało się go odłowić. Nie stawiał nawet dużego oporu. Był wycieńczony. Ptak, który trafił do naszego ośrodka rehabilitacji leśnych zwierząt, jest obecnie w miarę dobrej kondycji, sam się odżywia. Chcemy go wzmocnić” – powiedział PAP nadleśniczy Nadleśnictwa Płock, Zbigniew Suchodolski. Sęp zostanie zaobrączkowany.

Dodał, że po odzyskaniu kondycji fizycznej przez ptaka i po konsultacji z fachowcami, pracownicy ośrodka postarają się go "zwrócić przyrodzie", czyli wypuścić na wolność.

„To ptak wędrowny, który żyje na południu Europy, więc myślę, że po wypuszczeniu, skieruje się w tamte strony, z których prawdopodobnie do nas trafił. To właśnie z południa Europy mogły przynieść go do Polski silne, ciepłe prądy powietrzne, które - gdy spotkały się z innymi masami powietrza - spowodowały, że stracił on możliwości lotne” – ocenił Suchodolski.

Nadleśniczy przypomniał, że Ośrodek Rehabilitacji Zwierząt Leśnych w Miszewie Murowanym pod Płockiem, należący do Lasów Państwowych, działa od 2005 r. Na co dzień trafiają tam dziko żyjące zwierzęta, które uległy wypadkom komunikacyjnym lub zostały odłowione, gdy zabłąkały się na terenach zamieszkałych, np. w miastach. W ośrodku, który opiekuje się zwierzętami, odbywają się też zajęcia edukacyjne dla dzieci i młodzieży.

Na swej stronie internetowej Nadleśnictwo Płock podaje, że sęp płowy (Gyps fulvus), występuje przede wszystkim na obszarach górskich Europy, Azji i Afryki. „W Polsce sęp płowy bytował wiele lat temu” – podkreślają m.in. leśnicy.

Sęp płowy, który jest ptakiem padlinożernym, należącym do rodziny jastrzębiowatych, osiąga wagę od ok. 6 do 11 kg, długość ciała od ok. 100 do 120 cm, a rozpiętość skrzydeł do ponad 250 cm. W warunkach naturalnych żyje nawet do ok. 40 lat. W Polsce jest objęty ścisłą ochroną gatunkową.