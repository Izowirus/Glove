Aż 16 bln dolarów mogą wynieść łączne koszty chorób psychicznych na świecie między rokiem 2010 a 2030 r. – prognozuje raport opublikowany przez „Lancet”.
      
            W obliczeniach tych uwzględniono zarówno koszty bezpośrednie, związane z leczeniem, jak i pośrednie wynikające z absencji chorobowej i spadku produktywności.

Jeden z autorów raportu prof. Vikram Patel z Harvard Medical School twierdzi, że w analizach tych uwzględniono dwudziestoletni okres od 2010 do 2030 r. „Sytuacja jest nadzwyczaj posępna” – oświadczył specjalista w wypowiedzi dla Reutersa.

Jego zdaniem obciążane związane z chorobami psychicznymi narastają od 25 lat. Jednocześnie w żadnym kraju nie poświęca się im dostatecznie uwagi. „Żadna inna dziedzina naszego zdrowia nie została tak zaniedbania jak zdrowie psychiczne” – podkreśla prof. Patel.

Według Światowej Organizacji Zdrowia (WHO), najwięcej osób, bo aż 300 mln na całym świecie, cierpi na depresję, 50 mln ma demencję, 23 mln choruje na schizofrenię, a 60 mln wykazuje objawy choroby dwubiegunowej.

Przewiduje się, że liczba chorych za zaburzeniami psychicznymi nadal będzie się zwiększać. Z prognoz WHO wynika, że do 2030 r. depresja stanie się najczęściej diagnozowaną jednostką chorobową na świecie.

„Ekonomiści zdrowia wskazują na ogromne koszty bezpośrednie i pośrednie związane z absencją w pracy. W latach ubiegłych w Europie 1 na 10 pracowników wymagał dodatkowych dni wolnych od pracy z powodu depresji, a na jeden jej epizod przypadało średnio 36 dni wolnych” – zwraca uwagę prezes Stowarzyszenia Aktywnie Przeciwko Depresji Joanna Chatizow.

Jej zdaniem, warto przyjrzeć się tzw. prezenteizmowi, czyli nieproduktywnej obecności w pracy. „Trudności w koncentracji, podejmowaniu decyzji i nie kończeniu rozpoczynanych działań to podstawowe symptomy towarzyszące depresji. Koszty jej leczenie poniesione tylko przez pracodawców wyniosły 54 mld euro w Unii Europejskiej, 37 mld euro w USA i aż 7,5 mld euro w Australii” – dodaje Chatizow.