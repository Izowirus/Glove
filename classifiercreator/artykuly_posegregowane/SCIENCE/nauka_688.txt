Warszawa, 09.10.2017. Minister edukacji narodowej Anna Zalewska (L) i laureat I miejsca Tomasz Przygoda (2L) podczas finału ogólnopolskiego konkursu Ministra Edukacji Narodowej "Nauczyciel – Wolontariusz Roku". Uroczystość odbyła się na Zamku Królewskim w Warszawie, 9 bm. Do udziału w konkursie zostali zaproszeni nauczyciele, którzy niosą pomoc innym oraz angażują się w pracę na rzecz osób lub instytucji działających w różnych obszarach życia społecznego. Nominacji do konkursu dokonywali sami uczniowie. (nlat) PAP/Paweł Supernak PAP © 2017 / Paweł Supernak
                                        

            Nauczyciel historii ze Szkoły Podstawowej nr. 14 im. Stefana Jaracza w Tarnowie Tomasz Przygoda został pierwszym laureatem ogólnopolskiego konkursu "Nauczyciel - Wolontariusz Roku" organizowanym przez MEN.
      
            Drugim laureatem została Lidia Stotko z Zespołu Szkół Ekonomicznych im. Gen. Stefana Roweckiego w Opolu, trzecim - Bartosz Kaczmarczyk, nauczyciel j. niemieckiego w Zespole Szkół im. Jana Paderewskiego w Knurowie.

Do udziału w pierwszej edycji konkursu zostali zaproszeni nauczyciele, którzy niosą pomoc innym, angażują się w pracę na rzecz osób lub instytucji działających w różnych obszarach życia społecznego. Nominacji nauczycieli do konkursu dokonywali sami uczniowie.

W ciągu miesiąca od dnia ogłoszenia konkursu, MEN otrzymało blisko 250 zgłoszeń od uczniów, którzy w taki sposób chcieli wyróżnić swoich nauczycieli i podziękować za ich pracę.

Minister edukacji narodowej Anna Zalewska podkreśliła, że kiedy kilka miesięcy temu MEN wpisało do ustawy Prawo Oświatowe, że wolontariat jest zadaniem szkoły, to "nie był pomysł, który zrodził się nagle".

"Wolontariat to oczywiście bezinteresowność, pomoc, służenie innym, ale również to, co jest bezcenne dziś: umiejętność współdziałania, współodpowiadania za siebie i za innych. Empatia dla tych, którzy po prostu potrzebują pomocy" - mówiła Zalewska.

"Cieszę się, że mogę być z wami, że mogę wam podziękować, szczególnie nauczycielom, którzy zostali wybrani też przez swoich uczniów" - dodała zwracając się do laureatów.

Przygoda został wybrany spośród 12 finalistów konkursu. Odbierając nagrodę podczas finałowej gali na Zamku Królewskim w Warszawie Przygoda zaprosił na scenę swoich uczniów, w tym absolwentów i podkreślił, że są oni współautorami nagrody.

Tomasz Przygoda jest nauczycielem historii w Szkole Podstawowej nr. 14 im. Stefana Jaracza w Tarnowie, wcześniej uczył w Gimnazjum nr 6 im. Jana Pawła II w Tarnowie. "Na trzecim roku studiów, gdy musiałem wybrać specjalizację, wybrałem nauczycielską. Miało to związek z tym, że w dorabiałem sobie wówczas zajmując się dziećmi jako niania. Ta praca z małymi dziećmi uświadomiła mi, że lubię pracować z dziećmi, że chcę to robić w przyszłości" - powiedział dziennikarzom.

Zaangażował się w wolontariat szkole - jak mówił - "bardzo dawno temu - 10, 12 lat temu - w sposób zupełnie naturalny". "Zostałem opiekunem samorządu uczniowskiego w szkole. Zacząłem organizować różne akcje. Na początku bardzo drobne, z czasem było ich coraz więcej, były też coraz większe - narastało to i narastało. Coraz więcej akcji z coraz większą liczbą różnych instytucji i organizacji, powstało Koło Wolontariatu w szkole - tak to poszło i tak działa do dziś" - zaznaczył Przygoda.

Pytany, jak zachęcić uczniów do pracy wolontariackiej odpowiedział, że "słowem, zachętą, własnym przykładem, swoim zaangażowaniem". "Tak naprawdę trzeba o to pytać moich uczniów, ja im daję iskrę, ale to oni muszą znaleźć w sobie chęć zaangażowania się w pomoc innym" - dodał.

Pozostałe dziewięć osób zostało wyróżnionych w konkursie: Mieczysława Mierzejewska, katechetka z Publicznej Szkoły Podstawowej nr 15 im. Jana Kochanowskiego w Wałbrzychu; Agnieszka Jakubowska-Cetnar, nauczycielka wiedzy o społeczeństwie, wychowania do życia w rodzinie oraz doradca zawodowy z Miejskiego Gimnazjum nr 1 im. Adama Mickiewicza w Dębicy; Agnieszka Chlipała ze Sportowej Szkoły Podstawowej nr 46 im. Polskich Olimpijczyków we Wrocławiu; Magdalena Konrad, pedagog, wychowawca świetlicy i opiekun szkolnego koła wolontariatu w Liceum Ogólnokształcącym im. Mikołaja Kopernika w Ostrowi Mazowieckiej; Ewa Mieszczyńska, nauczycielka historii i WOS-u w XI Liceum Ogólnokształcącym w Olsztynie; Iwona Parla, nauczycielka oddziału przedszkolnego w Szkole Podstawowej nr 5 w Zawierciu; siostra Marieta Pyrek z Publicznej Szkoły Podstawowej Nr 1 im. Marii Skłodowskiej-Curie w Ozimku; Patrycja Kamińska-Wieruszewska, nauczycielka języka polskiego i historii w Zespole Szkół Publicznych nr 3 im. Powstańców Wielkopolskich w Pleszewie oraz Ewelina Drop-Konieczna ze Szkoły Podstawowej we Wrześnicy.

"Jestem bardzo wzruszona i zaskoczona tym wyróżnieniem. Wiem, że dając - otrzymuję. Otrzymuję dużo satysfakcji, miłości, zyskuję przyjaciół tutaj i również w innych krajach. Zyskuję również autorytet wśród moich uczniów" - mówiła podczas wręczania wyróżnienia siostra Marieta Pyrek.

Od kilku lat MEN nadaje hasła kolejnym latom szkolnym, zwracając uwagę na kwestie, które w danym roku powinny być priorytetem. Miniony rok szkolny 2016/2017 był "Rokiem Wolontariatu". Jednym z ważniejszych przedsięwzięć był konkurs dla uczniów "Wolontariusz roku". Wśród laureatów byli zarówno indywidualni uczniowie, koła wolontariackie, jak i całe szkoły.

autor: Paweł Dembowski, Danuta Starzyńska-Rosiecka
edytor: Anna Małecka

pd/ dsr/ malk/