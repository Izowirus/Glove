Warszawa, 08.04.2016. Nowy szef Narodowego Centrum Badań i Rozwoju prof. Maciej Chorowski podczas konferencji prasowej w Warszawie, 8 bm.
(obm) PAP/Marcin Obara ***Zdjęcie do depeszy PAP pt. Prof. Maciej Chorowski - nowym szefem NCBR*** Archiwum PAP © 2017 / Marcin Obara
                                        

            Narodowe Centrum Badań i Rozwoju rozstrzygnęło pierwszy konkurs programu sektorowego Innoneuropharm. Beneficjenci - firmy z sektora farmaceutycznego - otrzymają łącznie 160 mln zł na prace badawczo-rozwojowe - poinformowało we wtorek NCBR.
      
            Celem uruchomionego przez NCBR programu jest zwiększenie konkurencyjności i innowacyjności polskiego sektora farmaceutycznego w perspektywie do 2026 r. O granty mogły ubiegać się projekty dotyczące innowacyjnych produktów leczniczych, technologii ich wytwarzania, metod diagnostycznych i neuromedycznych, a także narzędzi wspierających badania nad produktami medycznymi.

"Stawiamy na rozwój polskich przedsiębiorstw poprzez realizację programów strategicznych wspierających branże o dużym potencjale, które mogą stanowić podstawę innowacyjnej gospodarki. Dzięki programowi sektorowemu Innoneuropharm miliony złotych zostaną przeznaczone na prace nad projektami, które mogą okazać się przełomowymi w tak dynamicznie zmieniającej się dziedzinie jak medycyna. Te środki to szansa dla polskich naukowców, nadzieja dla pacjentów i impuls dla biznesu, zachęcający do prowadzenia i rozwijania prac B+R" – skomentował, cytowany w przesłanym PAP komunikacie wiceminister nauki i szkolnictwa wyższego dr Piotr Dardziński.

Program Innoneuropharm powołany został z inicjatywy Polskiego Związku Pracodawców Przemysłu Farmaceutycznego i Polskiej Platformy Innowacyjnej Neuromedycyny. Ten program sektorowy ma zachęcić przedsiębiorstwa do podejmowania prac badawczych, które przyczynią się do rozwoju polskiej farmacji, w tym neuromedycyny.
"Program Innoneuropharm to kolejny przykład wsparcia udzielanego przez NCBR branży, która chce się rozwijać poprzez innowacje. W przypadku farmacji oznacza to wyjście naprzeciw wyzwaniom cywilizacyjnym, ale również szansę na wzmocnienie polskich przedsiębiorstw w rywalizacji z zagraniczną konkurencją. Liczymy, że projekty naszych beneficjentów przyczynią się do postępu w diagnostyce i leczeniu, a dodatkowo będą stanowiły zachętę dla innych firm do prowadzenia prac badawczo-rozwojowych" – powiedział dyrektor NCBR prof. Maciej Chorowski.

Dofinansowanie uzyskały m.in. prace nad produktami mającymi na celu leczenie stwardnienia zanikowego bocznego, chorób układu nerwowego czy chorób cywilizacyjnych.

W ramach konkursu wpłynęły 23 wnioski o dofinansowanie na łączną kwotę 213 mln zł. 13 z nich zostało ocenionych pozytywnie. Większość (9 wniosków) złożyły firmy z sektora MŚP.

60 proc. przekazanych przez NCBR środków przeznaczonych zostanie na projekty realizowane w województwie mazowieckim.