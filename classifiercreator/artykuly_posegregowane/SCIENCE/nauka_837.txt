Podzamcze k. Chęcin ( woj. świętokrzyskie), 05.09.2015. Łazik Next z Białegostoku podczas zawodów, 5 bm. Europejskie Zawody Łazików Marsjańskich - European Rover Challenge 2015 odbywają się 5 i 6 bm. w Regionalnym Centrum Naukowo-Technologicznym w Podzamczu koło Chęcin. (cat)
PAP/Michał Walczak Archiwum PAP © 2017 / Michał Walczak
                                        

            Łaziki marsjańskie skonstruowane przez studentów Politechniki Białostockiej będą częścią projektu artysty wizualnego Huberta Czerepoka. Roboty wystąpią w filmie "Początek" realizowanym w jednej z najstarszych świątyń Karahan Tepe w Turcji.
      
            "To szczególny projekt, bo umożliwia współpracę między sztuką a nauką" - powiedziała w czwartek na konferencji prasowej dyrektorka Galerii Arsenał w Białymstoku Monika Szewczyk, która współpracuje przy realizacji tego przedsięwzięcia. Drugim ważnym partnerem - jak dodała - jest Politechnika Białostocka.

Dzięki tej współpracy w projekcie Czerepoka wystąpią trzy łaziki marsjańskie - Magma, Next i RED, które skonstruowali studenci Politechniki Białostockiej na międzynarodowe zawody łazików, które odbywają się na pustyni w stanie Utah w Stanach Zjednoczonych.

Film będzie nosił tytuł "Początek" i realizowany będzie w jednym z najstarszych miejsc kultu stworzonych przez człowieka - Karahan Tepe w Turcji - mówił Hubert Czerepok na konferencji w Białymstoku, gdzie zaprezentowano dziennikarzom założenia projektu.

"+Początek+ to dość tajemniczy tytuł, natomiast dotyczy on również tajemniczej rzeczy, tzn. naszego początku" - dodał. Czerepok mówił, że ideą filmu jest misja łazików, tym razem nie na Marsa, a w okolice miasta Sanliurfa, na wzgórze Karahan Tepe, które kryje w sobie świątynię neolityczną, która - jak dodał - jest najprawdopodobniej jednym z najstarszych osiągnięć cywilizacji.

W ocenie Czerepoka, najważniejsze w tej historii jest to, że "to właśnie najprawdopodobniej w tym miejscu, człowiek porzucił swój tryb koczowniczy, osiadł i zaczął tworzyć strukturę cywilizacji".

Zadaniem łazików będzie - jak mówił artysta - "dociec skąd wziął się pomysł człowieka, aby zacząć cywilizację, a potem - skąd wziął się pomysł by je (łaziki - PAP) stworzyć". Roboty mają rejestrować to, co widzą wokół siebie, ale też nagrywać same siebie.

Zdjęcia mają ruszyć w sierpniu, a efekty pracy będzie można zobaczyć we wrześniu na wystawie w w Zachęcie Narodowej Galerii Sztuki w Warszawie. W przyszłym roku będzie prezentowana m.in. w Szczecinie, Białymstoku i Tbilisi w Gruzji.

Na projekt "Początek" złożą się jeszcze dwa filmy. Jeden z nich powstaje we współpracy z Polską Akademią Nauk z instytutem biochemii w Poznaniu, drugi w jednym z gruzińskich miast we współpracy z Muzeum Sztuki Nowoczesnej w Tbilisi.

W całym projekcie, oprócz Galerii Arsenał i Politechniki Białostockiej, współpracują m.in. Zachęta Narodowa Galeria Sztuki w Warszawie, Akademia Sztuki w Szczecinie, Trafostacja Sztuki w Szczecinie, Urząd Miejski w Białymstoku, Muzeum Sztuki Nowoczesnej w Tbilisi, Uniwersytet Harran w Sanliurfie (Turcja).