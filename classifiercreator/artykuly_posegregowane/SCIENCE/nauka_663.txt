Gorzów Wielkopolski, 16.04.2009. Filiżanka z kawą na czarnym tle.
 (lm/stw) Archiwum fot. PAP/Lech Muszyński
                                        

            Wykorzystanie fusów po kawie do wytwarzania pary wodnej w procesie produkcyjnym pozwala nie tylko zaoszczędzić zużycie gazu ziemnego, ale również znacząco zredukować emisję CO2. Takie rozwiązanie zastosowano w fabryce kawy koncernu Jacobs Douwe Egberts (JDE) na północy Holandii.
      
            Projekt wykorzystania biomasy w procesie produkcji kawy jest realizowany w zakładach w Joure we współpracy z holenderskim oddziałem koncernu Veolia. Trwa on od 2010 roku - tłumaczyła podczas rozmowy z PAP Marianne Mulder, która odpowiada w tej firmie za komunikację i marketing.

"Mamy kontrakt na 10 lat i trzy dodatkowe. W zeszłym roku postawiliśmy nowy kocioł (na biomasę - PAP), który pozwolił nam wypełnić wymogi środowiskowe. (...) Głównym celem projektu było znalezienie zastosowania dla biomasy powstającej podczas procesu produkcji klienta. Dzięki naszemu rozwiązaniu nie trzeba jej składować i uiszczać w związku z tym specjalnych opłat. Ponadto wykorzystujemy biomasę jako dodatkowe źródło energii podczas wytwarzania pary wodnej, która wspomaga główny proces produkcyjny" - relacjonowała Mulder.

Odniosła się tym samym do planów władz Holandii zawartych w programie zakładającym przejście z modelu liniowego gospodarki na cyrkularną. Polityka cyrkularna polega na minimalizacji wpływu na środowisko tworzonych produktów poprzez taki wybór składników, który umożliwia powtórne ich wykorzystanie.

"Wykorzystanie biomasy przyczynia się do redukcji zużycia gazu, co przekłada się na oszczędności finansowe, powoduje też zmniejszenie negatywnego wpływu produkcji na środowisko. Dzięki temu rozwiązaniu osiągamy w skali roku oszczędność równą emisji gazów cieplarnianej wytwarzanych przez 2 tys. przeciętnych gospodarstw domowych w Holandii. Zmniejszyliśmy też emisję CO2 o 14 tys. ton rocznie (w zakładach JDE - PAP). Pracujemy jeszcze nad zwiększeniem efektywności tego procesu" - przekonywała przedstawicielka Veolii.

Poza wytwarzaniem pary wodnej biomasa służy też do pozyskiwania wody pitnej, oczyszczania ścieków czy też wytwarzania sprężonego powietrza. Według obliczeń Veolii 3 kilogramy fusów z kawy pod względem energetycznym odpowiadają 1 metrowi sześciennemu gazu ziemnego. Dodatkowo popiół powstający podczas spalania biomasy znajduje dalsze zastosowanie np. w przemyśle budowlanym.