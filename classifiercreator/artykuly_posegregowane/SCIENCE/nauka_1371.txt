Patrycja Wizińska-Socha zdobyła tytuł Innowatora Roku, a Rafał Flis tytuł Społecznego Innowatora Roku w drugiej edycji prestiżowego konkursu "Innovators Under 35 Poland". Nagrody wręczono w Warszawie.

      
            Konkurs "Innovators Under 35" organizuje "MIT Technology Review" - najstarszy magazyn poświęcony technice, którego wydawcą jest renomowany Massachusetts Institute of Technology. Wybierani są w nim liderzy innowacji, którzy nie ukończyli 35. roku życia, a dzięki swojemu wkładowi w rozwój nowych technologii przyczyniają się do znalezienia odpowiedzi na wyzwania współczesnej rzeczywistości.

We wtorek w Warszawie odbył się finał drugiej, polskiej edycji konkursu. "Próbujemy przybliżać czytelnikom świat współczesnych technologii, które nigdy wcześniej w historii nie odgrywały takiej roli jak dziś. Osoby, które nagradzamy dzisiaj mają duży wpływ na rozwój tych technologii” – powiedziała Kathleen Kennedy z "MIT Technology Review".

W konkursie nagrodzono dziesięcioro inspirujących polskich innowatorów: trzy kobiety i siedmiu mężczyzn. Spośród nich dwie osoby nagrodzono w specjalny sposób.

Patrycja Wizińska-Socha otrzymała tytuł Innowatora Roku. Nagrodzono ją za wszechstronne rozwiązanie telemedyczne - Pregnabit, pozwalające na monitorowanie stanu zdrowia dzieci w łonie matki. „Myślimy mocno o rynku globalnym i mamy nadzieję, że to wyróżnienie pozwoli nam znaleźć dobrych partnerów do rozmów na rynkach zagranicznych. Poszukujemy wciąż nowych inwestorów i myślę, że może nam to pomóc w ich znalezieniu” – mówiła PAP laureatka.

Tytuł Społecznego Innowatora Roku otrzymał Rafał Flis - autor platformy Social Wolves, promującej postawy obywatelskie, za pomocą której angażuje młodych ludzi do pracy przy projektach społecznych. Dzięki niej młodzi ludzie organizowali np. pikniki sąsiedzkie, które angażowały lokalną społeczność, czy uczyli starsze osoby w jaki sposób robić zakupy przez internet.

W gronie dziesięciorga laureatów konkursu znalazła się Marta Krupińska - twórczyni platformy Azimo, umożliwiającej szybkie, łatwe i bezpieczne transfery pieniędzy. Nagrodzono też Katarzynę Kamińską, która wraz ze swoim zespołem za pomocą komputerowego modelu TherVira stworzyła nowy rodzaj leków rozmiaru pojedynczych cząstek, które mają na celu walkę z grypą. Kolejny z nagrodzonych - Arkadiusz Stopczyński zaprojektował Smartphone Brain Scanner - mały i tani system EEG, który za pomocą sygnału telefonii komórkowej wysyła wyniki i pozwala na diagnozowanie epilepsji w trudno dostępnych miejscach. Z kolei Petros Psyllos rozwinął przenośne urządzenie - Matia, które pomaga osobom niewidomym, opisując otaczający ich świat za pomocą słów, muzyki i bodźców stymulujących zmysły. Inne osobiste, podręczne urządzenie MySpiroo stworzył kolejny laureat Łukasz Kołtowski. Umożliwia ono zdalne monitorowanie pacjentów cierpiących na przewlekłe choroby układu oddychania np. astmę.

W drugiej, polskiej edycji konkursu nagrodzono także Grzegorza Wróblewskiego za technologię, która pozwala tworzyć giętkie i przezroczyste elektrody - przy niskich kosztach i na dużą skalę. Inny z nagrodzonych Bartłomiej Kołodziejczyk rozwija nowatorskie technologie pomagające w produkcji elektroniki organicznej, urządzeń organicznych i przewodzących polimerów. Kolejny laureat - Krystian Piećko stworzył rozwiązanie Data Walk, oparte na analizie i pozyskiwaniu danych, które ma zapobiec oszustwom i praniu pieniędzy.

Konkurs "Innovators Under 35" jest organizowany od 1999 roku, a od pięciu lat "MIT Technology Review" szuka utalentowanych innowatorów również w innych – niż USA - częściach świata. Na całym świecie organizowane są już 22 edycje konkursu, z czego sześć w Europie. Wśród dotychczasowych laureatów znajdują się m.in.: Mark Zuckerberg - twórca Facebooka, Konstantin Novoselov - laureat Nagrody Nobla w dziedzinie fizyki, Max Levchin - założyciel firmy PayPal, David Karp - założyciel Tumblr, Sergey Brin - współtwórca Google, Linus Torvalds - założyciel Linux.