Ćwiczenia fizyczne mogą obniżać znacznie podwyższone ciśnienie krwi równie skutecznie, jak leki – informuje "British Journal of Sports Medicine”.
      
            Optymalna wartość ciśnienia tętniczego krwi to 120/80 mmHg (skurczowe i rozkurczowe), o nadciśnieniu mówimy, kiedy sięga lub przekracza ono 140/90 mmHg.

Nadciśnienie należy do najczęściej spotykanych problemów z układem krążenia. Na całym świecie choruje na nie już 1,2 mld osób - o połowę więcej niż w 1975 r., kiedy cierpiało z tego powodu 594 mln ludzi. W Polsce liczbę chorych oblicza się na co najmniej 10,5 mln osób, jednak mniej niż połowa z nich zdaje sobie z tego sprawę. Nieleczone nadciśnienie może zwiększać między innymi ryzyko zawału serca, udaru mózgu oraz chorób nerek.

Huseyin Naci z London School of Economics i jego koledzy zgromadzili i przeanalizowali dane ze 194 badań dotyczących wpływu leków na obniżenie wysokiego ciśnienia krwi i 197 dotyczących wpływu zorganizowanego wysiłku fizycznego. W przypadku osób z wysokim ciśnieniem tętniczym aktywność taka jak chodzenie, pływanie i prosty trening siłowy wydawała się obniżać ciśnienie tętnicze równie skutecznie, co większość stosowanych leków.

Badania objęły w sumie prawie 40 000 osób, jednak żadne z nich nie porównywało bezpośrednio ćwiczeń z lekami.

Jak się okazało, ciśnienie krwi było niższe u osób leczonych lekami niż po zorganizowanych programach ćwiczeń. Gdy jednak analizę ograniczono tylko do osób z wysokim nadciśnieniem, ćwiczenia wydawały się równie skuteczne jak leki.

Kombinacja ćwiczeń wytrzymałościowych, takich jak jazda na rowerze i chodzenie, oraz dynamiczny trening oporowy (na przykład trening siłowy z ciężarkami) okazały się szczególnie skuteczne w obniżaniu ciśnienia krwi.

Autorzy ostrzegają jednak, że pacjenci nie powinni zaprzestawać przyjmowania leków, dopóki nie zostaną przeprowadzone dalsze badania.

Zalecają, aby lekarze zaczęli przepisywać ćwiczenia swoim pacjentom, jednak po upewnieniu się, że pacjenci będą regularnie ćwiczyć i odniosą korzyści ze swojej aktywności.