Łódź, 07.01.2018. Otwarcie Centrum Nauki i Techniki w łódzkiej, zabytkowej elektrociepłowni EC1, 7 bm. (gm/mr) PAP/Grzegorz Michałowski PAP © 2018 / Grzegorz Michałowski
                                        

            Centrum Nauki i Techniki (CNiT) w Łodzi - jedna z najnowocześniejszych tego typu placówek w kraju - przyjęło w niedzielę pierwszych zwiedzających. W odnowionej zabytkowej elektrociepłowni czekało na nich ponad 150 instalacji interaktywnych i multimedialnych, których koszt wyniósł 45,5 mln zł.
      
            "Długo czekaliśmy na ten moment, gdy z dawnej łódzkiej elektrowni EC1 popłynie energia – energia umysłu, która pozwoli uczyć się, bawić, spędzać fajnie czas. Zapraszamy wszystkich; przyjeżdżajcie, odwiedzajcie Nowe Centrum Łodzi (gdzie znajduje się m.in. CNiT)" - podkreśliła prezydent Łodzi Hanna Zdanowska, która symbolicznie zainaugurowała działalność CNiT, przekręcając zawór, uruchamiający mechanizm mappingu na jednym z zabytkowych generatorów.

Otwarte w niedzielę Centrum jest zlokalizowane w zachodniej części dawnej zabytkowej elektrociepłowni EC1. Obejmuje ponad 8 tys. m kw. powierzchni wystawienniczej zaaranżowanej m.in. w pomieszczeniach dawnej maszynowni, pompowni, kotłowni, rozdzielni i chłodni, gdzie oryginalne wyposażenie połączono z ponad 150 różnego rodzaju interaktywnymi i multimedialnymi instalacjami.

"Otwarcie jest zwieńczeniem pracy ogromnej liczby ludzi – zarówno pracowników instytucji kultury, jak i wykonawców prac rewitalizacyjnych i realizatorów wyposażenia Centrum. Dziękuję pani prezydent Zdanowskiej, której entuzjazm pozwolił zrealizować ten jeden z najtrudniejszych projektów rewitalizacyjnych, z jakim mierzyła się Łódź, a także panu premierowi Piotrowi Glińskiemu, dzięki którego wsparciu mogliśmy znacznie poszerzyć ekspozycję" – mówił dyrektor EC1 Łódź Miasto Kultury Błażej Moder.

Zdaniem dyrektora CNiT Pawła Żuromskiego, otwarty w niedzielę obiekt "jest miejscem spektakularnym i unikatowym", którego twórcy starali się zachować równowagę między oryginalnymi, historycznymi elementami i najnowszą techniką informatyczną oraz multimediami.

"Nasza ekspozycja składa się z trzech części. Pierwsza +Przetwarzanie energii+ nawiązuje ściśle do historii dawnej elektrociepłowni z zachowaniem maszyn i urządzeń; pokazujemy cały cykl wytwarzania energii elektrycznej, poczynając od wrzucenia węgla do kotła, skończywszy na systemie dystrybucji i zarządzania siecią elektroenergetyczną" - zaznaczył.

Druga wystawa stała "Rozwój wiedzy i cywilizacji" ukazuje różnorodne zjawiska z zakresu fizyki, chemii i nauk przyrodniczych w ujęciu ich zastosowań w naszym życiu codziennym. Natomiast "Mikroświat – Makroświat" na interaktywnych stanowiskach i instalacjach przybliża obiekty niewidzialne dla ludzkiego oka m.in. struktury atomowe oraz odległy Wszechświat. Można tu podziwiać ziemię z okien Międzynarodowej Stacji Kosmicznej i przeżyć symulację wyjścia na orbitę okołoziemską.

Uzupełnieniem i integralną częścią tej części jest kino sferyczne 3D. Będą w nim wyświetlane krótkie tematyczne filmy, które w szerszym kontekście ukażą zjawiska oglądane wcześniej na wystawie.

"Do roku 2000 w EC1 produkowana była energia elektryczna, teraz będziemy produkować energię wiedzy" – podkreślił Żuromski. Jak podał, dziennie CNiT może zwiedzić do 2 tys. osób. W pierwszym dniu wszystkie bilety zostały zarezerwowane. Szacuje się, że rocznie to miejsce przyciągnie ok. 400 tys. łodzian i turystów.

Położony w centrum Łodzi kompleks "EC1 Łódź - Miasto Kultury" to jeden z głównych - obok nowego dworca Łódź-Fabryczna - obiektów tzw. Nowego Centrum Łodzi (NCŁ). Proces jego rewitalizacji rozpoczął się w 2010 r.

Wcześniej w EC1 Wschód uruchomiono m.in. nowoczesne planetarium oraz Narodowe Centrum Kultury Filmowej. Aranżacja ścieżek edukacyjnych w położonym w zachodniej części kompleksu CNiT trwała dwa lata i kosztowała 45,5 mln zł, z czego 18,3 mln zł to dofinansowanie z UE. Placówka będzie jeszcze się rozwijać; ma w niej powstać m.in. strefa laboratoriów, teatr eksperymentalny oraz unikatowa strefa dla dzieci, a także audytorium, które znajdzie się we wnętrzu dawnego kotła.