Według raportu Komisji Europejskiej postępujące ocieplenie klimatu sprawi, że wiele części świata, w tym Europa, będzie doświadczało pogody nawet niebezpiecznej dla życia. Zagrożenie ma wynikać z połączenia wysokich temperatur i dużej wilgotności.
      
            Klimatolodzy z należącego do Komisji Europejskiej Joint Research Centre (JRC) opublikowali w piśmie "Scientific Reports" opracowanie, które prognozuje rezultaty podniesienia globalnej temperatury o 2 oraz 4 st. C. Jak podają badacze, nowością w tej pracy jest uwzględnienie udziału wilgotności powietrza w przewidywanych falach gorąca.

Włączenie wilgotności do modelu ma podstawowe znaczenie, ponieważ w połączeniu z ciepłem tworzy ona bardzo niebezpieczną kombinację. Utrudnia bowiem możliwość chłodzenia organizmu przez pocenie. Łączne działanie wilgotności i temperatury określa temperatura odczuwalna.

Według prognoz wzrost globalnej temperatury o 2 st. C w stosunku do poziomu sprzed rewolucji przemysłowej spowoduje, że wiele rejonów będzie nawiedzanych falami ciepła o temperaturze odczuwalnej przekraczającej 40 st. C. Zagrożone są obszary położone w Azji, Australii, Ameryce Północnej i Południowej i północnej Afryce. Najmniej dotknięta ma być Europa, lecz i w tym rejonie ataki ciepła mają w ciągu roku pojawiać z 30 proc. prawdopodobieństwem.

Wzrost światowej temperatury o 4 st C. ma tymczasem wywołać pojawienie się fal supergorąca. Odczuwalna temperatura ma wtedy przekraczać nawet 55 st. C. Dotkną one gęsto zaludnione obszary m.in. na wschodnim wybrzeżu USA, nadmorskie rejony Chin, dużą część Indii i Ameryki Południowej.

W tym scenariuszu mocno może ucierpieć także Europa. Upały o temperaturze odczuwalnej 40 st. C. mają wtedy pojawiać się na jej obszarze regularnie, a niektóre regiony Europy wschodniej mają doświadczać fal gorąca osiągających 55 st. C.

Uwzględnienie wilgotności wyraźnie zmienia obraz problemu. Niektóre miejsca, jak np. Szanghaj czy Chicago, byłyby całkiem bezpieczne, gdyby wziąć pod uwagę tylko temperaturę, jednak zagrożenie ekstremalnymi warunkami gwałtownie rośnie w rozszerzonym modelu.

Badacze zwracają więc uwagę na potrzebę działań nakierowanych na zapobieganie wzrostom temperatur oraz na przygotowanie się na ewentualne, groźne fale ciepła.