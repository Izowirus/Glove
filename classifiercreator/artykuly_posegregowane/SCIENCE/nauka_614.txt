Portal Nauka w Polsce otrzymał nagrodę specjalną w 5. edycji konkursu na informację medialną o tematyce ochrony własności intelektualnej organizowanego przez Urząd Patentowy RP.
      
            "Pragnę podkreślić, że działalność serwisu stanowi niezwykle wartościowy wkład w poszerzanie świadomości społecznej na temat wynalazczości będącej podstawowym czynnikiem rozwoju cywilizacyjnego, który ma ścisły związek z postępem naukowo-technicznym umożliwiającym funkcjonowanie nowoczesnej i konkurencyjnej gospodarki opartej na wiedzy" - uzasadniła przyznanie nagrody Katarzyna Kowalewska z Urzędu Patentowego RP.

"Mam nadzieję, że przyznana nagroda będzie potwierdzeniem zarówno naszego uznania, jak i ogromnego znaczenia publikacji o tematyce związanej z ochroną własności intelektualnej, a kolejne osiągnięcia serwisu przyczynią się do dalszego zwiększenia społecznego zainteresowania tą tematyką" - dodała Kowalewska.

Ogólnodostępny serwis internetowy Nauka w Polsce redagowany jest przez dziennikarzy Polskiej Agencji Prasowej, a finansowany z programu DIALOG Ministerstwa Nauki i Szkolnictwa Wyższego. Portal odnotowuje na bieżąco osiągnięcia polskich naukowców, popularyzując rodzimą naukę. Przeznaczony jest zarówno dla środowiska naukowego, jak i dla internautów poszukujących informacji popularnonaukowych. To nieustannie aktualizowany dziennik internetowy oraz baza danych dotyczących polskiej nauki.

Oprócz portalu Nauka w Polsce, nagrodę specjalną w tegorocznej edycji konkursu otrzymały portale Puls Biznesu oraz Mówią Wieki.

Pełne wyniki dostępne są na stronie Urzędu Patentowego RP pod adresem: http://www.uprp.pl/wyniki-konkursow-organizowanych-przez-urzad-patentowy-rp/Lead02,60,19234,7,index,pl,text/