Poznań, 11.05.2016. Klaus von Klitzing - urodzony w Środzie Wielkopolskiej, laureat Nagrody Nobla w dziedzinie fizyki za odkrycie kwantowego efektu Halla, wygłosił 11 maja br. w Auli Magna Centrum Wykładowego Politechniki Poznańskiej, wykład rozpoczynający międzynarodową konferencję Quantum Metrology QM2016. (jk/mgut) 
PAP/Jakub Kaczmarczyk Archiwum fot. PAP © 2018 / Jakub Kaczmarczyk
                                        

            Poznań będzie pierwszym w historii polskim gospodarzem Światowego Kongresu Informatycznego (World Computer Congress), który we wrześniu zostanie zorganizowany w stolicy Wielkopolski. Wydarzenie odbędzie się w tej części Europy po raz pierwszy od 20 lat.
      
            Światowy Kongres Informatyczny (WCC) jest organizowany przez Międzynarodową Federację ds. Przetwarzania Informacji (IFIP - International Federation for Information Processing), utworzoną w 1960 r. pod auspicjami UNESCO.

Biuro prasowe poznańskiego magistratu poinformowało, że wiodącymi tematami tegorocznego spotkania będą m.in.: bezpieczeństwo i ochrona prywatności, analityka biznesowa i data science oraz technologie przetwarzania dużych i niejednorodnych wolumenów danych (Big Data). Tematami debat i prelekcji będą też aspekty społeczne technologii informatycznych, badania i rozwój technologii informatycznych w przemyśle i nauce oraz rozwój informatyki w ujęciu historycznym.

W programie znalazły się również sesje tematyczne poświęcone maszynie szyfrującej Enigma z pokazem jej działania oraz międzynarodowy konkurs bezpieczeństwa cyfrowego.

Wykłady wygłoszą m.in. bratanek Alana Turinga sir Dermot Turing, jeden z najczęściej cytowanych na świecie naukowców-informatyków prof. Wil van der Aalst oraz ekspert w zakresie kryptografii i ochrony prywatności dr Jan Camenisch. Do Poznania przyjechać ma też laureat Nagrody Turinga, autor fundamentów teorii obliczeniowej prof. Leslie Valiant.

Uczestnikami wydarzenia będą eksperci IT z ośrodków naukowych i organizacji z całego świata oraz przedstawiciele wiodących firm na rynku globalnym tj. GSK, IBM, Intel, Microsoft, Roche, Beyond czy Intel.

24. World Computer Congress odbędzie się w dniach 17-21 września w obiektach Politechniki Poznańskiej.

Członkami IFIP są towarzystwa i akademie nauk z ponad 50 krajów. Łącznie federacja skupia ponad 350 tys. informatyków, wśród których jest wielu laureatów Nagrody Turinga.

WCC odbywa się co 2 lub 3 lata; impreza za każdym razem odbywa się w innym mieście świata. W każdej edycji kongresu uczestniczy od kilkuset do 2 tys. przedstawicieli nauki i przemysłu. W Europie Centralnej i Wschodniej odbyło się dotąd tylko jedno takie wydarzenie – w 1998 roku na Węgrzech.

Biuro prasowe poznańskiego magistratu podkreśliło, że w stolicy Wielkopolski działa coraz więcej podmiotów branży IT. Nowe biura otworzyły w tym roku firmy Sonalake i TomTom. Natomiast na sierpień zaplanowano otwarcie centrum usług firmy Computacenter.