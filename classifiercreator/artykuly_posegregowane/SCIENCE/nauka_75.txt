PAP/EPA/RUNGROJ YONGRIT
                                        

            Tylko jedno na 30 dzieci ma zapewnioną zalecaną dzienną dawkę aktywności fizycznej - sugerują nowe badania opisane na łamach „Journal of Physical Activity and Health”.
      
            Autorami artykułu (https://journals.humankinetics.com/doi/10.1123/jpah.2018-0030) są badacze z University of Exeter oraz Plymouth University (Wlk. Brytania).

Zgodnie z najnowszymi wytycznymi dzieci i młodzież pomiędzy 5 a 18 rokiem życia powinny poświęcać co najmniej 60 minut na od umiarkowanej do intensywnej aktywności fizycznej każdego dnia.

Tymczasem, jak wynika ze wspólnej analizy przeprowadzonej na dwóch brytyjskich uczelniach, chociaż prawie jedna trzecia (30,6 proc.) dziewięcio i dziesięciolatków osiągała w ciągu tygodnia średnio 60 minut aktywności fizycznej dziennie, to jednak zaledwie 3,2 proc. dzieci faktycznie spędzało tyle czasu na ruchu każdego dnia (u innych wynikało to z uśrednienia aktywności tygodniowej).

Poziom aktywności wśród dziewcząt okazał się być jeszcze niższy - zaledwie 1,2 proc. z nich spełniało zalecane codzienne normy ruchu. Wśród chłopców było to 5,5 proc.

„Wynika z tego, że wcześniejsze badania, które w przeważającej większości opierały się na średniej aktywności wyciągniętej z całego tygodnia lub miesiąca, prawdopodobnie zawyżały odsetek dzieci spełniających aktualne zalecenia - podkreśla dr Lisa Price z University of Exeter. - Nasze wyniki pokazują, że choć prawie jedna trzecia dzieci osiąga średnio 60 minut aktywności dziennie, to tylko 3 proc. z nich faktycznie spędza na ruchu całą godzinę codziennie” - mówi.

„Byliśmy zaskoczeni, że różnica jest aż tak duża - mówi badaczka. - Nie wiemy jeszcze, czy średnia 60 minut dziennie różni się pod względem wyników zdrowotnych od faktycznych 60 minut każdego dnia i to zamierzamy zbadać w następnej kolejności” - wyjaśnia. „Wiemy jednak na pewno, że większość dzieci nie ma zapewnionego wystarczającego wysiłku fizycznego, co ma konsekwencje nie tylko w dzieciństwie, ale także w wieku dorosłym” - podsumowuje Price.

Użyte w badaniu dane pochodziły od 807 9- i 10-latków z 32 różnych szkół.