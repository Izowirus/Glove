Warszawa, 20.10.2016. Nagrodzony w sferze nowe technologie robot edukacyjny Photon zaprezentowany na wernisażu pokonkursowym XXIII edycji ogólnopolskiego konkursu "Dobry wzór" na najlepiej zaprojektowane produkty i usługi na polskim rynku, 20 bm. w Instytucie Wzornictwa Przemysłowego w Warszawie.


                                        

            W czerwcu ma być gotowy pierwszy Photon, czyli robot, który będzie uczyć najmłodszych programowania, a w grudniu ma wejść na rynek konsumencki - poinformowali PAP twórcy. Rozpoczęcie produkcji jest możliwe dzięki pozyskaniu kilkumilionowej inwestycji.
      
            Photon - jak mówią jego twórcy, absolwenci Politechniki Białostockiej - to pierwszy na świecie interaktywny robot, który "rozwija się razem z dzieckiem", poprzez zabawę i rywalizację pomaga najmłodszym m.in. w nauce logicznego myślenia i podstaw programowania. Robot zintegrowany jest ze smartfonem lub tabletem. Dzieci, rozwiązując zadania, otrzymują specjalne punkty, dzięki którym później mogą odblokować nowe możliwości robota, a inne ulepszać. W ten sposób Photon rozwija się razem z dzieckiem.

Aby móc wejść z Photonem na rynek, twórcy założyli firmę Photon Entertainment. Obecnie w start-up zainwestowała Polska Grupa Kapitałowa AHB2 - powiedział PAP jeden z twórców i zarządzający spółką Marcin Joka. Nie ujawnił, ile dokładnie wynosi wysokość inwestycji w start-up, ale nieoficjalnie mówi się o kilku milionach złotych. "Spółka pod koniec 2016 roku została wyceniona przez inwestorów na ponad 10 milionów złotych, zaliczając 700 proc. wzrost wartości w ciągu ostatnich 12 miesięcy" - dodał.

Joka powiedział, że pieniądze pozwalają na rozpoczęcie produkcji robota; a pierwsze roboty mają być gotowe w czerwcu. Natomiast sprzedaż na rynku konsumenckim - jak dodał - ma ruszyć w grudniu.

Będą dostępne dwie wersje Photona - edukacyjna dla szkół oraz edukacyjno-rozrywkowa do używania w domu. Joka wyjaśnił, że dzięki współpracy ze szkołami z całej Polski i zainteresowaniem robotem nauczycieli, stworzono specjalną wersję dla szkół.

Photon wciąż jest udoskonalany. Joka powiedział, że pracowano nad tym, by design robota został zachowany, a to wymagało zmian w konstrukcji wnętrza. Photon został wzbogacony też w "serce", które jednocześnie będzie czujnikiem.

Photon dwa lata temu wygrał finały krajowe konkursu Imagine Cup, organizowanego przez Microsoft; oraz Technotalent - konkurs dla innowacyjnych ludzi z Podlaskiego. Photon został też wyróżniony w projekcie "Startupy w Pałacu", wspólnej inicjatywie Kancelarii Prezydenta oraz Fundacji Startup Poland. W projekt Photon zaangażował się Fundusz Xplorer Fund SA wspierany przez Narodowe Centrum Badań i Rozwoju. W ubiegłym roku spółce Photon Entertainment na międzynarodowej platformie crowdfundingowej Kickstarter udało się zebrać ponad 52 tys. dolarów.