Oxford 2009-03-07. Miasto w południowej Anglli głównie znane jako siedziba Uniwersytetu Oxfordzkiego. All Souls College, jo/obm PAP/Jerzy Ochoński Archiwum PAP © 2016 / Jerzy Ochoński
                                        

            Dziewięć polskich uczelni uwzględniono w międzynarodowym rankingu Times Higher Education World University Ranking. Dwie najlepsze z nich: Uniwersytet Warszawski i Politechnika Warszawska znalazły się dopiero w szóstej setce zestawienia. Pierwsze miejsce - po raz pierwszy w historii rankingu - zajął brytyjski Oxford, detronizując uczelnie z USA.
      
            THE World University Ranking jest jednym z trzech najbardziej cenionych i najszerzej komentowanych rankingów szkół wyższych na świecie – obok Academic Ranking of World Universities (tzw. rankingu szanghajskiego) i QS World University Rankings. Uwzględniono w nim 980 instytucji z 79 krajów, czyli 5 proc. wszystkich tego typu instytucji na świecie.

Pierwszy raz w trzynastoletniej historii rankingu na jego szczycie nie znalazła się uczelnia ze Stanów Zjednoczonych, ale brytyjski University of Oxford. Dwa miejsca na podium zajęły też: California Institute of Technology oraz Stanford University. Na czwartym miejscu znalazł się brytyjski University of Cambridge. Miejsca w pierwszej dziesiątce zajęły też: amerykańskie Massachusetts Institute of Technology, Harvard University, Princeton University, brytyjski Imperial College London, szwajcarska ETH Zurich – Swiss Federal Institute of Technology Zurich i ponownie uczelnia amerykańska University of California, Berkeley.

Wśród sklasyfikowanych w rankingu szkół wyższych znalazło się dziewięć uczelni z Polski. Najwyżej odnotowano Uniwersytet Warszawski i Politechnikę Warszawską (na pozycji 501-600). Akademia Górniczo-Hutnicza i Uniwersytet Jagielloński znalazły się w przedziale 601-800. Uniwersytet Adama Mickiewicza w Poznaniu, Politechnika Gdańska, Uniwersytet Łódzki, Uniwersytet Mikołaja Kopernika w Toruniu i Uniwersytet Śląski znalazły się na pozycji 800+.

Twórcy rankingu, biorąc pod uwagę trzy elementy misji uczelni: edukację, naukę i transfer wiedzy, oceniają szkoły wyższe za pomocą pięciu podstawowych kryteriów: nauczanie, umiędzynarodowienie, badania naukowe, cytacyjność i współpraca z biznesem.

Cały ranking jest dostępny na stronie: https://www.timeshighereducation.com/world-university-rankings/2017/world-ranking#!/page/0/length/25/sort_by/rank_label/sort_order/asc/cols/rank_only