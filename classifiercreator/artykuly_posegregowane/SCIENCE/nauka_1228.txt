epa04824674 A woman jogs along a barley field in Waltersdorf, Germany, 30 June 2015. Hot summer weather, with temperatures expected to rise to more than 35 degrees Celsius, is to hit the central Europe in the next few days.   PAP/EPA © 2016 / PATRICK PLEUL
                                        

            Regularne bieganie pobudza produkcję substancji, która sprzyja regeneracji mózgu - sugerują wyniki badań na myszach, które publikuje pismo "Cell Reports".
      
            Do takich wniosków doszli naukowcy z University of Ottawa w Kanadzie, którzy przeprowadzili badania na zmienionych genetycznie myszach. Gryzonie miały znacznie mniejszy niż zwykle móżdżek (część mózgu, która kontroluje pracę mięśni szkieletowych i koordynację ruchu), a w rezultacie problemy z zachowaniem równowagi i chodzeniem. Ponadto, znacznie krócej żyły - od 25 do 40 dni zamiast 1,5 roku, jak przeciętna mysz. W klatach części zwierząt ustawiono kołowrotki, na których mogły biegać do woli.

Okazało się, że w mózgach myszy, które regularnie biegały, wzmogła się produkcja neuropeptydu o skrótowej nazwie VGF. Związek ten wpływa na przemiany metaboliczne w komórkach mózgu i na tworzenie się połączeń nerwowych (synaps). Może też częściowo odpowiadać za korzystny wpływ ćwiczeń fizycznych na nastrój.

Dzięki zwiększonej syntezie VGF, w móżdżku myszy powstawało więcej oligodentrocytów. Są to komórki tzw. gleju, które biorą udział w tworzeniu osłonki mielinowej na włóknach nerwowych, a przez to przyczyniają się do szybszego przekazywania sygnałów w mózgu. Zniszczenie osłonki mielinowej obserwuje się m.in. w stwardnieniu rozsianym, chorobie neurologicznej, która często prowadzi do niepełnosprawności.

"Zaobserwowaliśmy, że istniejące neurony zyskały lepszą osłonkę i większą stabilność" - komentuje główny autor pracy dr Matias Alvarez-Saavedra. W konsekwencji uszkodzone wcześniej obwody mózgu zaczęły działać lepiej.

Ponadto, biegające myszy zyskały lepszą koordynację ruchową, w porównaniu z nieaktywnymi rówieśniczkami. Odnotowano też znaczny wzrost długości ich życia - do 12 miesięcy.

Jednak aby utrzymać te korzystne efekty, gryzonie musiały regularnie biegać. Gdy zabrano im z klatek kołowrotki, objawy związane z niedorozwiniętym móżdżkiem wróciły, a zwierzęta żyły krócej.

Badacze wykorzystali następnie nieszkodliwego wirusa, by wprowadzić do komórek myszy gen kodujący czynnik VGF. Dzięki temu produkcja tego neuropeptydu wzrosła i uzyskano efekty podobne do efektów biegania na kołowrotku.

Zdaniem autorów pracy potrzebne są szersze badania, które pozwolą sprawdzić, czy VGF może w przyszłości pomóc w leczeniu stwardnienia rozsianego i innych chorób neurodegeneracyjnych, w których dochodzi do uszkodzenia osłonki mielinowej.