epaselect epa06394974 The Russian Soyuz booster rocket FG with Soyuz MS-07 spacecraft lifts off from the launch pad at Baikonur Cosmodrome in Kazakhstan, 17 December 2017, carrying the expedition 54/55 crew members, Roscosmos cosmonaut Anton Shkaplerov, NASA astronaut Scott Tingle and Norishige Kanai of the Japan Aerospace Exploration Agency (JAXA), to the International Space Station (ISS).  EPA/MAXIM SHIPENKOV 
Dostawca: PAP/EPA. Archiwum PAP/EPA © 2018 / MAXIM SHIPENKOV
                                        

            W ramach świętowania 40. rocznicy rozpoczęcia międzynarodowych, załogowych lotów kosmicznych w ramach programu Interkosmos, rosyjscy kosmonauci będą od 11 do 14 kwietnia nadawali ze stacji ISS zdjęcia związane z tym dawnym projektem, w tym fotografię gen. Mirosława Hermaszewskiego – informuje ARISS Europa.
      
            Od środy do soboty, z inicjatywy społeczności krótkofalowców, rosyjscy kosmonauci będą nadawali z pokładu Międzynarodowej Stacji Kosmicznej (ISS) serię obrazów związanych z programem Interkosmos. W tym prowadzonym przez Związek Radziecki programie, brała udział także Polska i dzięki temu na orbicie znalazł się Mirosław Hermaszewski – pierwszy i ciągle jedyny polski kosmonauta.

Teraz ponownie znajdzie się on na orbicie, aczkolwiek w formie wirtualnej – na zdjęciu, które wejdzie w skład serii nadawanej radiowo z pokładu ISS.

„Zdjęcia nadawane z pokładu Międzynarodowej Stacji Kosmicznej będzie mógł odebrać każdy chętny i wcale nie potrzeba do tego skomplikowanego sprzętu radioamatorskiego. Wystarczy - podłączony do komputera z odpowiednim oprogramowaniem - zwykły odbiornik DVB-T USB z zamontowaną odpowiednią anteną, którą można samemu przygotować. Opracowaliśmy instrukcję, która może być pomocna dla chętnych. Jest ona dostępna na polskiej stronie projektu ARISS” - tłumaczy dr Armand Budzianowski, który jest członkiem ARISS International i mentorem szkolnych łączności ARISS w regionie europejskim.

Co więcej, za odebranie nadawanych radiowo zdjęć i ich zdekodowanie przewidziano nagrody w formie okolicznościowych dyplomów. W akcję ze strony organizacyjnej zaangażowany jest m.in. Sławomir Szymanowski – nauczyciel z Ostrowa Wielkopolskiego. Szczegóły można znaleźć na stronie Polskiego Związku Krótkofalowców pod adresem https://ariss.pzk.org.pl/sstv/

Transmisja będzie nadawana w paśmie radioamatorskim 145,800 MHz w trybie PD120 od godziny 13:30 w dniu 11 kwietnia do godz. 20:20 w dniu 14 kwietnia. Akcja ma związek z Dniem Kosmonautyki, który jest obchodzony 12 kwietnia na pamiątkę pierwszego lotu człowieka w kosmos, dokonanego przez radzieckiego kosmonautę Jurija Gagarina w 1961 roku.

ARISS, czyli Amateur Radio on the International Space Station, to międzynarodowy projekt realizowany we współpracy pomiędzy radioamatorami a agencjami kosmicznymi zaangażowanymi w Międzynarodową Stację Kosmiczną (ISS), czyli m.in. NASA, ESA, Roskosmos, JAXA, CSA. Celem ARISS jest umieszczenie nowoczesnego sprzętu krótkofalarskiego na pokładzie stacji kosmicznej i jego wykorzystanie głównie do celów edukacyjnych, np. poprzez nawiązywanie łączności radiowej na żywo z astronautami i kosmonautami przebywającymi na pokładzie stacji orbitalnej. Do projektu mogą dwa razy w roku (luty-marzec i wrzesień-październik) zgłaszać się szkoły współpracujące z lokalnymi krótkofalowcami (w tym szkoły z Polski), aby ich uczniowie mieli okazję porozmawiać z astronautami w momencie, gdy stacja ISS będzie przelatywać nad okolicą, gdzie znajduje się szkoła.

W najbliższym czasie w Polsce będą zorganizowane dwie takie szkolne łączności z astronautami, w tygodniu pomiędzy 23 a 29 kwietnia i w tygodniu pomiędzy 21 a 27 maja. Kolejne placówki będą mogły zgłaszać chęć udziału w następnych edycjach projektu ARISS.