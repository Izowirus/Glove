Pięć łódzkich uczelni, które wystartowały w konkursie w ramach programu Zintegrowane Programy Uczelni, otrzyma łącznie 40 mln zł - poinformował w środę wicepremier, minister nauki i szkolnictwa wyższego Jarosław Gowin na spotkaniu w Urzędzie Wojewódzkim w Łodzi.
      
            "W ostatnim czasie ogłosiłem konkursy na kwotę przeszło 1 mld zł w ramach tzw. programów zintegrowany rozwój uczelni. Wszystkie uczelnie łódzkie, które w tym konkursie wystartowały, przygotowały znakomite wnioski i otrzymają łącznie dodatkowo ok. 40 mln zł. Już wkrótce ogłoszony zostanie kolejny konkurs, a więc już teraz warto pracować nad kolejnymi strategiami rozwoju i projektami. Łącznie do wykorzystania jeszcze w tej kadencji będzie 2,5 md zł, a więc kwoty bardzo poważne" - podkreślił Gowin.

W czasie spotkania z udziałem wojewody łódzkiego Zbigniewa Raua, wicepremier przekazał rektorom pięciu uczelni symboliczne czeki. Największe kwoty otrzymają: Politechnika Łódzka - ponad 12 mln zł oraz Uniwersytet Medyczny w Łodzi - ponad 11 mln zł. Uniwersytet Łódzki pozyskał ponad 10 mln zł, Szkoła Filmowa - 2,8 mln zł, Akademia Sztuk Pięknych - 2,3 mln zł.

"Łódź należy do najważniejszych ośrodków akademickich w Polsce. Są dwie cechy wyróżniające łódzkie środowisko akademickie - po pierwsze wszystkie uczelnie w Łodzi reprezentują wysoki poziom; w innych ośrodkach akademickich, m.in. w Warszawie, Krakowie, Poznaniu czy Wrocławiu są uczelnie bardzo dobre i nieco słabsze. W przypadku Łodzi w odniesieniu do wszystkich uczelni możemy mówić o naprawdę wysokim poziomie" - zaznaczył Gowin.

Drugą cechą, zdaniem wicepremiera, wyróżniającą łódzkie środowisko akademickie, jest bliska współpraca wszystkich szkół wyższych w tym mieście.

"40 mln zł przyznane łódzkim uczelniom to bardzo dobry wynik. Największa pula trafiła do Warszawy, ale tam jest najwięcej uczelni w Polsce. Ciut więcej uzyskały też uczelnie krakowskie" - zaznaczył szef resortu nauki.

"Dofinansowane przeznaczone jest na zmiany strukturalne w uczelniach; to wymóg, który wprowadza ustawa o szkolnictwie wyższym - jest w niej zapisane zupełnie inne zarządzanie uczelnią, zdecydowanie bardziej menedżerskie. Na politechnice mamy już wstępnie opracowaną strukturę organizacyjną uczelni, która będzie definiowana poprzez dyscypliny - chcemy iść w kierunku tworzenia silnych szkół naukowych" - podał rektor PŁ prof. Sławomir Wiak.

W czasie konferencji wicepremier odniósł się także do przyjętego we wtorek przez rząd projektu Konstytucji dla Nauki. Jak zaznaczył, nad treścią ustawy, wspólnie z rektorami i środowiskiem akademickim, pracował od ponad 2 lat.

Gowin dodał, że w przyszłorocznym budżecie rząd przeznaczy o 700 mln zł więcej na naukę, wyda też obligacje skarbu państwa na łączną kwotę 3 mld zł, którymi obdzielone zostaną poszczególne uczelnie w zależności od ich wielkości i dorobku naukowego. Wicepremier zapowiedział też wprowadzenie algorytmu przewidującego systematyczny, coroczny wzrost nakładów na naukę - nieco powyżej wzrostu PKB.

"Liczyłem, że tempo wzrostu środków na naukę będzie szybsze, ale uczciwie przeanalizowaliśmy w rządzie rozwiązanie realistyczne. W roku 2019 rząd przewiduje również podniesienie poziomu wynagrodzeń na uczelniach, który obecnie jest wstydliwie niski" - dodał.