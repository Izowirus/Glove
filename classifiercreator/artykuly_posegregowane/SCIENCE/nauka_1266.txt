Warszawa, 21.09.2016. Powołany na przewodniczącego rady Jarosław Górniak, podczas uroczystości powołania zespołu doradczego Rady Narodowego Kongresu Nauki, 21 bm. w Ministerstwie Nauki i Szkolnictwa Wyższego w Warszawie. (mr) PAP/Rafał Guz PAP © 2016 / Rafał Guz
                                        

            52 uczonych powołał w środę minister nauki Jarosław Gowin do Rady Narodowego Kongresu Nauki (NKN), którego zadaniem będzie wypracowanie propozycji reform w nowej ustawie o szkolnictwie wyższym. Przewodniczącym rady został prof. Jarosław Górniak z Uniwersytetu Jagiellońskiego.
      
            Założenia ustawy szykują od kilku miesięcy trzy niezależne zespoły wybrane w konkursie zorganizowanym przez resort nauki. Jednocześnie w trakcie obecnego roku akademickiego ma trwać debata zorganizowana w ramach konferencji programowych przygotowujących NKN. Założenia do nowej ustawy minister nauki przedstawi podczas finału NKN we wrześniu 2017 r. w Krakowie. Dokument będzie regulować od podstaw obszar szkolnictwa wyższego.

"Dla nas w tym całym skomplikowanym przedsięwzięciu, jakim jest modernizacja polskiej nauki polskich uczelni, rada będzie rzeczywiście najważniejszym gremium opiniotwórczym" - powiedział wicepremier, minister nauki i szkolnictwa wyższego, Jarosław Gowin podczas środowej uroczystości wręczenia nominacji członkom rady.

W gremium powołanym przez ministra znalazło się 52 uczonych, m.in. przedstawiciele nauk humanistycznych, społecznych, ścisłych, medycznych czy technicznych. Gowin podkreślił, że są w nim zarówno doświadczeni czołowi polscy naukowcy znani na świecie, jak i młodzi profesorowie.

Na przewodniczącego Rady NKN minister nauki powołał prof. Jarosława Górniaka, który jest twórcą i kierownikiem Centrum Ewaluacji i Analiz Polityk Publicznych UJ w Krakowie. Prof. Górniak od 2012 r. pełni funkcję dziekana Wydziału Filozoficznego na UJ. Opublikował ponad 70 recenzowanych artykułów i rozdziałów w publikacjach naukowych z zakresu socjologii i ekonomii. Studia magisterskie z zakresu ekonomii ukończył na Uniwersytecie Ekonomicznym w Krakowie oraz na socjologii w Uniwersytecie Jagiellońskim. Swoją dalszą edukację kontynuował m.in. w Hertford College na Uniwersytecie Oksfordzkim i Uniwersytecie w Kolonii.

"Świadomość tego, że polskie szkolnictwo wyższe, polskie środowisko akademickie potrzebuje nowych ram regulacyjnych jest już dojrzałe" – podkreślił prof. Górniak. Jego zdaniem dobrze stało się, że nowa koncepcja ustawy o szkolnictwie wyższym nie jest tworzona pospiesznie, ale po gruntownym przemyśleniu i towarzyszy jej głębsza dyskusja w środowisku naukowym.

"Nie możemy szukać ekspertów na zewnątrz, ponieważ to my jesteśmy ekspertami. Ale nie w sensie takim, że mamy sobie przypisywać chwałę, tylko mamy sobie przypisywać odpowiedzialność" - dodał szef Rady NKN.

Jak wyjaśnił w rozmowie z PAP prof. Górniak, rada będzie organizować co miesiąc konferencje programowe, które "będą dotykały podstawowych problemów, które napotykamy w życiu akademickim". Spotkania będą się odbywać w różnych miastach na terenie całej Polski. Potrwają od października do lipca przyszłego roku. W czasie trzech najbliższych konferencji (kolejno w Rzeszowie, Toruniu i Wrocławiu) naukowcy będą dyskutować o problematyce umiędzynarodowienia nauki i szkolnictwa wyższego, na temat rozwoju humanistyki i nauk społecznych oraz o problematyce współpracy z sektorem biznesu.