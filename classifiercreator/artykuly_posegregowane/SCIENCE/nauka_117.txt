Komunikaty nadawane przez znajome głosy są łatwiejsze do zrozumienia, nawet gdy nie jesteśmy w stanie stwierdzić, do kogo te głosy należą - wynika z badania zamieszczonego w "Psychological Science".
      
            Naukowcy z Uniwersytetu Zachodniego Ontario (Kanada) manipulowali tonem i barwą głosów uczestników badania. W trakcie eksperymentów wykazali, że ludziom łatwiej przychodzi zrozumienie słów wypowiadanych przez znajome osoby - niż przez osoby obce - nawet gdy ich głosy są tak bardzo zmienione, że nie sposób ich rozpoznać.

"Wyniki naszego badania pokazują, że wychwytujemy z głosu inne informacje w zależności od tego, czy próbujemy akurat ustalić, kto do nas mówi, np. nasz przyjaciel lub członek rodziny, czy też próbujemy właśnie zrozumieć, co do nas mówi. Sugeruje to, że skupiamy się na odmiennych elementach mowy w zależności od celu" - mówi współautorka badania dr Emma Holmes.

Specjaliści nagrywali zdania czytane przez ochotników - partnerów lub przyjaciół, którzy znali się nawzajem od co najmniej sześciu miesięcy i regularnie ze sobą rozmawiali. Później za pomocą komputera zmieniali właściwości poszczególnych głosów, modyfikując ich barwę oraz ton.

W trakcie eksperymentów badacze puszczali uczestnikom zmodyfikowane nagrania. W ramach jednego z nich badani słuchali, jak dwie osoby - jedna bliska, druga obca - wypowiadały jednocześnie dwa zdania i mieli za zadanie zidentyfikować słowa składające się na jedno z nich. W ramach innego słyszeli serię zdań wypowiadanych przez różne osoby i za każdym razem musieli określić, czy zdanie było wypowiedziane przez osobę bliską czy obcą.

Uczestnicy najlepiej radzili sobie z rozpoznawaniem niezmodyfikowanych głosów. Wtedy bez problemu stwierdzali, do kogo one należą. Wielką przeszkodą nie była też zmiana tonu, czyli wysokości dźwięku. Najwięcej trudności nastręczała natomiast zmiana barwy. Głosy o zmodyfikowanej barwie nie dawały się już tak łatwo rozpoznać.

Niemniej jednak, nawet gdy uczestnicy nie potrafili rozpoznać znajomego, zmodyfikowanego głosu, nadal lepiej rozumieli wypowiadane nim zdania.

"To sugeruje, że wraz z upływem czasu uczymy się o głosach ludzi, z którymi często rozmawiamy, czegoś takiego, co pozwala nam lepiej rozumieć słowa, które do nas kierują" - podsumowuje dr Holmes.

O szczegółach badania można przeczytać pod adresem: http://journals.sagepub.com/doi/10.1177/0956797618779083