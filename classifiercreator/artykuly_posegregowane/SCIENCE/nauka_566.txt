Warszawa, 13.12.2017. Wicepremier, minister nauki i szkolnictwa wyższego Jarosław Gowin podczas konferencji prasowej, 13 bm. w siedzibie Narodowego Centrum Badań i Rozwoju w Warszawie. Tematem briefingu było ogłoszenie wyników konkursu BRIdge Alfa "Miliard dla wynalazców, miliard dla gospodarki". (nlat) PAP/Paweł Supernak PAP © 2017 / Paweł Supernak
                                        

            Narodowe Centrum Badań i Rozwoju ogłosiło kolejny konkurs w programie sektorowym IUSER na nowatorskie projekty sektora elektronicznego, IT i technik informacyjnych do zastosowania m.in. w energetyce rozproszonej. Budżet to 150 mln zł.
      
            Zgodnie z regulaminem konkursu o dofinansowanie mogą ubiegać się projekty, które obejmują magazynowanie energii w systemach użytkowników końcowych, sterowanie wytwarzaniem w układach rozproszonych użytkowników końcowych, technologie w obszarze systemów i urządzeń zwiększania efektywności energetycznej oraz rozwój technologii dla konstrukcji urządzeń Internetu Rzeczy (IoT) dla realizacji usług M2M i rozwój systemów, urządzeń i oprogramowania dla bezpieczeństwa sieci infrastruktury krytycznej.

"Wspieramy projekty badawczo-rozwojowe wszędzie tam, gdzie ich wdrożenie daje szansę na rozwój krajowej gospodarki. Energetyka to właśnie przykład takiego sektora, który stawia na innowacje" – powiedział, cytowany w komunikacie NCBR, wicepremier, minister nauki i szkolnictwa wyższego Jarosław Gowin.

Jak dodał, "zależy nam na stworzeniu dobrych, stabilnych warunków do pracy dla innowatorów – dlatego najlepszym z nich oferujemy wsparcie finansowe w takich konkursach jak IUSER. Jednocześnie w ustawach o innowacyjności sprzęgamy w całość sieć zachęt do prowadzenia prac badawczo-rozwojowych".

Z kolei dyrektor NCBR prof. Maciej Chorowski podkreślił, że drugi konkurs IUSER to kolejna już po PBSE (Program Badawczy Sektora Elektroenergetycznego) i Programie „Bloki 200+” inicjatywa NCBR mająca na celu wynalezienie i wdrożenie pionierskich technologii i rozwiązań w energetyce. "Zakres badawczy każdego z tych programów jest inny, liczymy zatem, że synergia ich efektów pozwoli na skok rozwojowy całego sektora" - dodał.

Wartość projektów zgłaszanych przez przedsiębiorstwa występujące indywidualnie lub w konsorcjach, powinna wynosić co najmniej 2 mln zł. Maksymalna wysokość wsparcia, na które mogą liczyć to 30 mln zł. Nowością w tej edycji jest możliwość uzyskania dofinansowania na prace przedwdrożeniowe - przygotowujące do wdrożenia wyników badań. Nabór wniosków rozpocznie się 19 marca i potrwa do 31 maja 2018 r.