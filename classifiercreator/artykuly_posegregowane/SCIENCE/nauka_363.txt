Krynica-Zdrój, 07.09.2017. Redaktor naczelny "Wszystko Co Najważniejsze", były minister nauki profesor Michał Kleiber podczas panelu dyskusyjnego "#Curie2017" w trzecim i ostatnim dniu XXVII Forum Ekonomicznego w Krynicy, 7 bm. (dd/am) PAP/Darek Delmanowicz PAP Darek Delmanowicz / Darek Delmanowicz
                                        

            Politechnika Warszawska, Akademia Górniczo-Hutnicza w Krakowie, Politechnika Wrocławska i Politechnika Śląska w Gliwicach - wypadły najlepiej w drugiej edycji Rankingu Studiów Inżynierskich, przygotowanego przez Fundację Edukacyjną Perspektywy.
      
            Wyniki zestawienia opublikowano we wtorek. Jak napisano w komunikacje fundacji przesłanym PAP, celem Rankingu Studiów Inżynierskich jest promowanie najlepszych wzorców w kształceniu kadr dla przemysłu wysokich technologii, pomoc młodym ludziom w wyborze ścieżki edukacyjnej oraz budowanie więzi pomiędzy światem akademickim a przemysłem i biznesem.

Kapitule rankingu przewodniczył prof. Michał Kleiber. W skład tego gremium weszli zarówno eksperci z zakresu szkolnictwa wyższego, jak i przedstawiciele różnych dziedzin przemysłu.

Jury oceniło 21 najpopularniejszych kierunków studiów technicznych. W tegorocznej edycji najwięcej wydziałów w pierwszej trójce każdej z dyscyplin miały: Politechnika Warszawska (21), Akademia Górniczo-Hutnicza im. Stanisława Staszica w Krakowie (17), Politechnika Wrocławska (10) i Politechnika Śląska (5). Jak podała fundacja, w czołówce rankingu znalazły się też wydziały Wojskowej Akademii Technicznej, Politechniki Krakowskiej, Zachodniopomorskiego Uniwersytetu Technologicznego i Uniwersytetu Mikołaja Kopernika w Toruniu.

Z rankingu wynika, że najlepsze studia na 10 kierunkach: architekturze, biotechnologii, energetyce, fizyce technicznej, geodezji i kartografii, inżynierii chemicznej i procesowej, inżynierii materiałowej, informatyce, technologii chemicznej i w dziedzinie transportu - prowadzi Politechnika Warszawska.

Z kolei na ośmiu kierunkach najlepsze studia prowadzi Akademia Górniczo-Hutnicza w Krakowie. Są to: automatyka i robotyka, elektrotechnika, elektronika i telekomunikacja, górnictwo i geologia, inżynieria biomedyczna, mechanika i budowa maszyn, mechatronika, zarządzanie i inżynieria produkcji.

Według organizatorów współzawodnictwa wyniki rankingu adresowane są przede wszystkim do tegorocznych maturzystów, którzy wkrótce wybierać będą uczelnię i kierunek studiów.

"Chcemy pomóc młodym ludziom w precyzyjnym wyborze kierunku studiów w obszarze dyscyplin technicznych, najbardziej potrzebnych gospodarce i dających dobre perspektywy zatrudnienia i zarobków" – deklaruje prezes Fundacji Edukacyjnej Perspektywy, pomysłodawca Rankingu Studiów Inżynierskich Waldemar Siwiński, cytowany w komunikacie.

Do oceny wydziałów jury zastosowało kilkanaście wskaźników. Brano pod uwagę m.in. losy absolwentów, liczbę uzyskanych patentów czy wdrożeń czy dostępność kadr wysokokwalifikowanych dla studentów.

Pełny ranking znajduje się na stronie: www.engineering.perspektywy.pl