Warszawa, 13.04.2016. Doktoranci na uroczystym posiedzeniu Senatu SGH z okazji Święta Szkoły, 13 bm. Uroczystość pod przewodnictwem prof. Tomasza Szapiro jest punktem kulminacyjnym obchodów 110-lecia Szkoły Głównej Handlowej w Warszawie. (zuz/ukit) PAP/Rafał Guz Archiwum PAP © 2018 / Rafał Guz
                                        

            Międzynarodowe Centrum Zarządzania Uniwersytetu Warszawskiego, Szkoła Główna Handlowa i Akademia Leona Koźmińskiego zajęły ex aequo pierwsze miejsce w rankingu na najlepsze studia Master of Business Administration (MBA) w Polsce - MBA Perspektywy 2018.
      
            Ranking najlepszych studiów MBA, prowadzonych przez polskie uczelnie, corocznie przeprowadza Fundacja Edukacyjna Perspektywy. W tegorocznym Rankingu MBA Perspektywy uwzględniono 31 programów.

Najlepsze okazały się programy: emba@uw - Executive MBA, prowadzony przez Międzynarodowe Centrum Zarządzania Uniwersytetu Warszawskiego; Canadian Executive Master of Business Administration (CEMBA) prowadzony przez Szkołę Główną Handlową w Warszawie; Executive MBA prowadzony przez Akademię Leona Koźmińskiego w Warszawie.

Programy te od lat zamieniały się miejscami w czołówce Rankingu MBA. "Tegoroczny rezultat i potrójna pozycja ex aequo jest symbolicznym potwierdzeniem ich klasy. Kapituła postanowiło uhonorować je dodatkowo tytułem Złotych Programów 2018" - poinformowali organizatorzy w przesłanym PAP komunikacie,

Czwarte miejsce zajął program MBA Poznań - Atlanta prowadzony przez Uniwersytet Ekonomiczny w Poznaniu. Piąte miejsce ex aequo dla: Executive MBA Katalyst prowadzonego przez Szkołę Biznesu Politechniki Warszawskiej oraz Executive MBA prowadzonego przez Krakowską Szkołę Biznesu Uniwersytetu Ekonomicznego w Krakowie.

Na siódmym miejscu znalazł się MBA - SGH prowadzony przez Szkołę Główną Handlową; na ósmym - European Multicultural Integrated Management Program, International MBA prowadzony przez Krakowską Szkołę Biznesu Uniwersytetu Ekonomicznego w Krakowie, a na dziewiątym - Alto Executive MBA prowadzony przez Wyższą Szkołę Bankową w Poznaniu.

10. miejsce w rankingu zajęły ex aequo: International MBA in Strategy, Programme and Project Management prowadzony przez Wydział Zarządzania i Ekonomii Politechniki Gdańskiej; oraz Polsko-Amerykański Program Studiów MBA prowadzony przez Polsko-Amerykańskie Centrum Zarządzania Wydziału Zarządzania Uniwersytetu Łódzkiego.

Organizatorzy programów MBA uczestniczących w Rankingu wypełnili ankietę zawierającą kilkadziesiąt szczegółowych pytań. Odpowiedzi na te pytania posłużyły do ustalenia, kim są słuchacze ocenianych programów, kim są wykładowcy, jak wygląda struktura i zakres programu, co oferują słuchaczom studia i jaki jest prestiż organizatora.

Łącznie w Rankingu MBA Perspektywy 2018 uwzględniono siedem kryteriów (składających się łącznie z 26 wskaźników), w tym opinię absolwentów i opinię pracodawców.

Jak wyjaśnili organizatorzy, zgodnie z przyjętymi przez Kapitułę zasadami, programy, których łączny wynik punktowy nie różni się więcej niż o 0,5 procent - zostały sklasyfikowane na pozycji ex aequo.

Pełny ranking i tabele szczegółowe można znaleźć na stronie: http://mba.perspektywy.pl.