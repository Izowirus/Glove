Pieniądze przeznaczone na konkurs GameINN, dla twórców sektora gier wideo, to bardzo dobra inwestycja – powiedział PAP wicepremier, minister nauki i szkolnictwa wyższego Jarosław Gowin. Dodał, że liczy na podwojenie udziału polskiego sektora gier wideo na światowym rynku dzięki konkursom NCBR.
      
            Narodowe Centrum Badań i Rozwoju (NCBR, agencja wykonawcza Ministerstwa Nauki i Szkolnictwa Wyższego) rozstrzygnęło drugą edycje konkursu GameINN. Spośród 90 nadesłanych wniosków (łączna wartość tych projektów wyniosłaby 230 mln zł) wybrano 38 projektów – otrzymają one dofinansowanie na łączną kwotę 93 mln zł.

"Pieniądze przeznaczone na konkurs GameINN, dla twórców sektora gier wideo, to bardzo dobra inwestycja, dlatego że przenoszą się na rozwój polskiej gospodarki. Udział polskiego sektora gamingowego w tym dynamicznie rozwijającym się rynku gospodarczym świata rośnie. Mam nadzieję, że dzięki konkursom NCBR, zostanie podwojony (udział polskiego sektora-PAP)" – powiedział wicepremier.

Jak wskazał, gry wideo przynoszą też korzyści edukacyjne i społeczne, np. służąc osobom z niepełnosprawnościami. "Jestem przekonany, że pieniądze przekazane beneficjentom konkursu przez NCBR będą służyły rozwojowi polskiej gospodarki, ale będą też realnie pomagały potrzebującym" – podkreślił minister.



Na rolę konkursu GameINN wskazują jego beneficjenci. "Bez projektu GameINN nie bylibyśmy w stanie zrealizować naszego pomysłu, który jest bardzo innowacyjny, a co za tym idzie – obarczony dużym ryzykiem, którego inwestorzy nie chcieliby się podjąć" – powiedział Piotr Witek z zespołu Utilitia, który opracowuje grę bazującą na ludzkiej echolokacji.

"Chcieliśmy stworzyć grę zarówno dla osób z dysfunkcjami wzroku, jak i dla widzących - bo, jak pokazują badania, widzący tak samo mogą korzystać z ludzkiej echolokacji, jak osoby niewidome" – mówił Witek. Podkreślił, że gra przygotowana przez jego zespół będzie miała nie tylko charakter rozrywkowy, ale i edukacyjny oraz rehabilitacyjny dla osób z niepełnosprawnościami.

"Jest to projekt, który wprowadza na rynek zupełnie nowy typ gier, bazujących na echolokacji. Gier audio jest mnóstwo, ale będzie to pierwsza gra, bazująca tylko i wyłącznie na dźwiękach odbitych, czyli typowej ludzkiej echolokacji, a nie na dźwiękach generowanych" - wyjaśnił beneficjent.

Konkurs GameINN ma za zadanie zwiększenie konkurencyjności krajowego sektora producentów gier wideo na rynku globalnym w perspektywie do 2023 r. Zgodnie ze strategią Jarosława Gowina program opiera się na połączeniu komercjalizacji prac badawczych i partnerstwa z biznesem.



Wicedyrektor NCBR Izabela Żmudka oceniła, że sukcesem tej edycji konkursu jest ilość wniosków nadesłanych przez małe i średnie przedsiębiorstwa. Z 38 nagrodzonych wniosków aż 35 pochodzi właśnie z sektora MŚP.

W ramach programu sektorowego GameINN planowane jest przeprowadzenie jeszcze dwóch konkursów. Ogłoszenie kolejnego przewidywane jest na drugi kwartał 2018 r.

Jak poinformowało NCBR, w Polsce istnieje ponad 240 firm zajmujących się produkcją gier. Ich liczba stale rośnie. To branża, która odnotowuje systematyczny wzrost zatrudnienia i obrotów. Wartość polskiego rynku gier w 2015 r. szacowano na ponad 1,65 mld zł. Gry polskiej produkcji zdobywają międzynarodowe wyróżnienia.

Program sektorowy GameINN został uruchomiony w 2016 r. na wniosek Porozumienia Polskie Gry. W pierwszym konkursie, który został rozstrzygnięty w grudniu 2016 r., NCBR dofinansowało 40 projektów na kwotę prawie 116 mln zł.

Autor: Beata Kołodziej

bko/ zan/ ksk/
      
  
    TEMATY:
          
              MNiSW,
          NCBR