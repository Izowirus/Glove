Wiśniowa, 22.03.2017. Liczący 650 lat dąb Józef (C) w zespole parkowo-dworskim w Wiśniowej na Podkarpaciu, 22 bm. Dąb Józef zwyciężył w internetowym plebiscycie na Europejskie Drzewo Roku 2017 zorganizowanym przez czeską fundację Partnerstwo dla Środowiska. W konkursie, w którym rywalizowało 16 drzew ze Starego Kontynentu, reprezentant Polski zdobył ponad 17 tys. głosów. Drugie miejsce przypadło dębowi Brimmons z Walii w Wielkiej Brytanii, a trzecie miejsce zajęła lipa rosnąca w Lipce w Czechach. W głosowaniu wzięło udział ponad 125 tysięcy osób. (dd/zuz) PAP/Darek Delmanowicz ***Zdjęcie do depeszy PAP pt. Dąb Józef z Podkarpacia wybrany Europejskim Drzewem Roku*** PAP © 2017 / Darek Delmanowicz
                                        

            Na kuli ziemskiej jest co najmniej 60 453 gatunków drzew - wynika z badań opublikowanych na łamach „Journal of Sustainable Forestry”.
      
            Zajmująca się ochroną roślin organizacja Botanical Gardens Conservation International (BGCI) sporządziła listę gatunków drzew na podstawie danych dostarczonych przez 500 zajmujących się roślinami instytucji. Opublikowanie listy ma pomóc w identyfikacji rzadkich i zagrożonych gatunków, których przetrwanie wymaga podjęcia natychmiastowych działań.

Krajem, w którym występuje najwięcej gatunków drzew (8715) okazała się Brazylia. Poza obszarami podbiegunowymi, gdzie drzew nie ma w ogóle, najmniej gatunków występuje w arktycznych regionach Ameryki Północnej (mniej niż 1400).

Aż 58 proc. gatunków występuje tylko na terenie jednego kraju, co sprawia, że są bardzo podatne na zagrożenia, takie jak ekstremalne zjawiska pogodowe czy działalność człowieka.

Za krytycznie zagrożone uznano około 300 gatunków - oznacza to, że w naturalnym środowisku znanych jest mniej niż 50 okazów takiego gatunku. Przykładem może być Karomia gigas, występująca w mało dostępnej części Tanzanii. Pod koniec roku 2016 zespół naukowców odnalazł zaledwie sześć takich drzew. Udało się zwerbować tubylców, którzy mają strzec Karomii i powiadamiać, kiedy wytworzą nasiona. Nasiona mają trafić do tanzańskich ogrodów botanicznych i posłużyć do późniejszej reintrodukcji gatunku.

Jak zaznaczył wypowiadający się dla BBC sekretarz generalny BGCI Paul Smith, dokładna ocena liczby gatunków drzew stała się możliwa dopiero teraz, dzięki dokonanej niedawno digitalizacji. Cyfrową postać uzyskały dane gromadzone przez specjalistów od setek lat.

Twórcy listy przewidują, że jej skład będzie się zmieniał - co roku opisywanych jest około 2000 nowych gatunków roślin.