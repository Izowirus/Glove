Stres może być przyczyną zaburzeń pamięci oraz zaniku mózgu u osób w średnim wieku, nim jeszcze pojawią się objawy choroby Alzheimera lub innego rodzaju demencji – informuje pismo “Neurology”.
      
            Badania przeprowadzili naukowcy z University of Texas Health Science Center w San Antonio, Harvard Medical School, National Heart, Lung, and Blood Institute, Boston University School of Medicine, University of California w Sacramento oraz UT Health San Antonio. Objęły 2 231 uczestników eksperymentu Framingham Heart Study. Naukowcy oznaczali u nich poranny (pomiędzy godziną 7:30 a 9:00) poziom kortyzolu - hormonu związanego ze stresem U 2018 uczestników wykonano badanie rezonansem magnetycznym (MRI), aby zmierzyć objętość mózgu.

Jak się okazało, dorośli w wieku 40-50 lat (w wielu średnio 48,5 lat) z wysokim poziomem kortyzolu we krwi gorzej wykonywali zadania związane z pamięcią i procesami poznawczymi, niż ich rówieśnicy ze średnimi poziomami kortyzolu. Wyższy poziom kortyzolu we krwi był również związany z mniejszą objętością mózgu. U badanych nie występowały objawy demencji czy choroby Alzheimera. Wzięto pod uwagę czynniki takie jak płeć, wiek, palenie czy indeks masy ciała.

Związek pomiędzy stresem (coraz bardziej obecnym we współczesnym życiu) a pogorszeniem zdolności poznawczych zaobserwowano już wcześniej podczas badań na zwierzętach. Kortyzol, którego poziom w osoczu krwi zmienia się w ciągu doby, ma związek ze stresem – jest hormonem walki i ucieczki. W razie jakiegokolwiek zagrożenia poziom kortyzolu we krwi rośnie.

Autorzy zalecają lekarzom, aby doradzali pacjentom z wyższymi poziomami kortyzolu jak zmniejszyć stres – na przykład dzięki odpowiedniej długości snu czy umiarkowanej aktywności fizycznej.