Jawor, 26.04.2016. Tereny Legnickiej Specjalnej Strefy Ekonomicznej. (mk/awol) PAP/Maciej Kulczyński Archiwum PAP © 2016 / Maciej Kulczyński
                                        

            Narodowe Centrum Badań i Rozwoju (NCBR) przeznaczy 196 mln zł na nowy program sektorowy – INNOTABOR. Projekty wyłonione w konkursie mają podnieść innowacyjność i konkurencyjność polskiego taboru szynowego.
      
            Program INNOTABOR powstał na wniosek największych polskich przedsiębiorstw związanych z transportem kolejowym. Nabór wniosków rozpocznie się 16 sierpnia i potrwa do 30 września br. - poinformowało NCBR w przesłanym PAP komunikacie.

NCBR chce dofinansować badania przemysłowe i eksperymentalne prace rozwojowe związane z wszelkiego rodzaju środkami transportu kolejowego. Dofinansowanie obejmie prace, których tematem będą: lokomotywy, zespoły trakcyjne, tramwaje, wagony towarowe do przewozu materiałów niebezpiecznych, pojazdy specjalne do obsługi infrastruktury, wagony do obsługi przewozów intermodalnych, a także wybrane podzespoły pojazdów szynowych.

"Dodatkowym celem programu jest obrona krajowego przemysłu i rynku przed napływem tańszych produktów niższej jakości. Chcemy to osiągnąć poprzez zwiększenie liczby wdrożeń innowacyjnych pojazdów szynowych w Polsce oraz zintensyfikowanie współpracy w obszarze B+R rodzimego sektora taboru szynowego. Uruchamiamy INNOTABOR, by wspierać owocną kooperację jednostek naukowych i badawczych z przedsiębiorcami, którzy zgłosili takie zapotrzebowanie" – wyjaśnił dyrektor NCBR, prof. Maciej Chorowski.

Program INNOTABOR został ustanowiony na wniosek Grupy Inicjatywnej składającej się z czołowych polskich producentów taboru: Pojazdy Szynowe PESA Bydgoszcz S.A., NEWAG S.A., Wagony Świdnica S.A., Europejskie Konsorcjum Kolejowe Wagon Sp. z o.o., H. Cegielski Fabryka Pojazdów Szynowych Sp. z o.o., Solaris Bus&Coach S.A.

"Dzięki współpracy przedsiębiorców z rodzimymi naukowcami skierujemy polską gospodarkę na tory innowacji. Zaawansowane technologie usprawnią przewozy pasażerskie i towarowe, a także przyczynią się do rozkwitu dziedzin nauki związanych z transportem szynowym. Przystosowanie taboru do większych prędkości, wprowadzenie energooszczędnych rozwiązań i podniesienie konkurencyjności polskich firm na rynku europejskim – to główne cele, które osiągniemy dzięki programowi INNOTABOR. Konsorcja lub przedsiębiorcy będą się mogli starać o sumę do 65 mln zł na jeden projekt" – powiedział wicepremier, minister nauki i szkolnictwa wyższego Jarosław Gowin.

Projekty zgłaszane do programu INNOTABOR powinny być ukierunkowane na opracowanie produktów wykorzystujących nowe materiały i technologie materiałowe oraz na stworzenie maszyn charakteryzujących się wysokim poziomem bezpieczeństwa i niezawodności. Produkcja seryjna takiego sprzętu będzie możliwa po wdrożeniu innowacyjnych rozwiązań konstrukcyjnych i technologicznych, które wpływają na komfort podróżowania transportem kolejowym. INNOTABOR obejmie nie tylko innowacje dotyczące kolei dalekobieżnej. Część prac w ramach programu będzie dotyczyła środków transportu szynowego w miastach i dużych aglomeracjach.

To już ósmy program sektorowy NCBR realizowany w ramach środków z Programu Operacyjnego Inteligentny Rozwój. Takimi programami są również: INNOLOT, INNOMED, INNOCHEM, INNOTEXTILE, INNOSTAL, GAMEINN i INNOSBZ.