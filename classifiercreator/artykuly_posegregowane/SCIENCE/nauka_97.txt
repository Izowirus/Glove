Studia konserwatorskie cieszą się dużym zainteresowaniem, ale brakuje specjalistów od konserwacji tkanin artystycznych, od szkła i witrażu – powiedziała PAP Marta Lempart-Geratowska, dziekan Wydziału Konserwacji i Restauracji Dzieł Sztuki ASP w Krakowie.
      
            Studia na Wydziale Konserwacji i Restauracji Dzieł Sztuki trwają sześć lat, wszechstronnie przygotowują studentów do zawodu. „To długie i wymagające studia, przyciągają wielu kandydatów, ale jednak część osób w trakcie nauki rezygnuje” – powiedziała Marta Lempart-Geratowska, dziekan Wydziału Konserwacji i Restauracji Dzieł Sztuki ASP w Krakowie.

Według niej trzeba mieć wiele samozaparcia, aby ukończyć studia konserwatorskie i, o ile nie brakuje konserwatorów malarstwa i rzeźby, to „przydałoby się więcej”specjalistów od konserwacji tkanin zabytkowych, szkła i witrażu.

Zdaniem pani dziekan konserwacja polska jest na wysokim poziomie, ponieważ studia konserwatorskie mają charakter uniwersytecki, wszechstronny. Studenci nie tylko poznają historię sztuki, technologie i techniki malarskie oraz rzeźbiarskie, ale i nauki towarzyszące, np. chemię, fizykę. Ponadto pracują przy odnowie krakowskich kamienic, obiektów muzealnych i sakralnych. „Powstają bardzo ciekawe prace magisterskie poświęcone obiektom” – powiedziała Lempart-Geratowska.

Od lat na Wydziale Konserwacji i Restauracji Dzieł Sztuki jest 120 miejsc dla studentów – kształcą się w zakresie malowideł ściennych, sztalugowych, rzeźby, a także w technologii i technikach dzieł sztuki oraz chemii i fizyki konserwatorskiej.

Krakowski wydział konserwacji przed kilku laty wprowadził dodatkowe zajęcia - w ramach pracowni wolnego wyboru - z zakresu konserwacji szkła i witrażu oraz konserwacji malowideł na podłożu papierowym.

„Dodatkowe specjalności wymagają specjalistycznej przestrzeni dydaktycznej, a o takiej można tylko pomarzyć” – wyjaśniła dziekan krakowskiej ASP.

W tym roku przypada 40-lecie wpisania historycznego centrum Krakowa na Listę Światowego Dziedzictwa Kulturowego i Naturalnego UNESCO. 2018 r. to także 100. rocznica służb konserwatorskich w Polsce, 200. rocznica krakowskiej Akademii Sztuk Pięknych w Krakowie, 25-lecie Dnia Solidarności Miast UNESCO oraz 50. rocznica śmierci Józefa Edwarda Dutkiewicza - wybitnego twórcy polskiej szkoły konserwacji.