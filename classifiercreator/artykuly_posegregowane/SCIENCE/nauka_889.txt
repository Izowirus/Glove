Za dwa tygodnie zespół studentów AKL Aerodesign Politechniki Poznańskiej weźmie udział w Międzynarodowych Akademickich Zawodach Autonomicznych Statków Powietrznych (AUVSI SUAS). Zawody odbędą się w bazie Marynarki Wojennej USA Webster Field.
      
            W ramach rywalizacji, kilkadziesiąt ekip studentów z całego świata prezentować będzie stworzone przez siebie bezzałogowe samoloty, które samodzielnie wykonają przelot, zaś w jego trakcie wykonają określone zadania.

Poznański zespół będzie brał udział w tych zawodach po raz pierwszy. W środę na konferencji prasowej zaprezentował stworzony przez siebie model o czterometrowej rozpiętości skrzydeł.

„Zbudowany przez nas samolot ma sam wystartować, w locie ma wykonać zdjęcia określonych obiektów na ziemi. Zainstalowany na pokładzie komputer ma rozpoznać te obiekty, zapisać współrzędne geograficzne i wylądować” – wyjaśnił członek zespołu Krzysztof Graczyk.

Opiekun grupy dr Radosław Górzeński powiedział, że koszt przygotowania modelu i zawartej w nim elektroniki szacowany jest na ok. 40 tys. zł. Nad powstaniem drona pracowało - w początkowej fazie - ok. 30-40 osób, obecnie w zespole jest kilkanaście osób.

Dodał, że w przygotowaniu modelu pomocne było m.in. doświadczenie zdobyte przez członków zespołu w trakcie stażu w Instytucie Materiałów Lekkich i Kompozytowych Uniwersytetu Technicznego w Dreźnie.

Zespół Aerodesign Poznań Akademickiego Klubu Lotniczego Politechniki Poznańskiej w ciągu ostatnich lat kilkanaście razy zdobywał za swoje konstrukcje czołowe miejsca w międzynarodowych rywalizacjach studentów organizowanych m.in. w USA i Brazylii.

"Wszystko, co robimy wpisuje się w strategię Politechniki Poznańskiej, której celem jest stanie się silnym ośrodkiem w zachodniej Polsce w zakresie szkolenia pilotów - może niestanowiącym konkurencję dla Rzeszowa czy Dęblina, ale stanowiącym alternatywę dla tych ośrodków" - powiedział dr Górzeński.

W zawody AUVSI SUAS w bazie Marynarki Wojennej USA Webster Field w stanie Maryland zaangażowane są m.in. największe na świecie koncerny lotnicze tj. Boeing, Lockheed Martin, czy Northrop Grumman.