Bemowo Piskie, 16.10.2015.  Polsko- angielski słownik wojskowy.
PAP/Tomasz Waszczuk  (tw/mgut) Archiwum PAP © 2018 / Tomasz Waszczuk
                                        

            Badanie z udziałem aż 700 tys. osób pokazało, że ludzki mózg swobodnie przyswaja nowe języki aż do dorosłości. Średnio w wieku 17,5 lat zdolności te zaczynają się pogarszać.
      
            Od dawna naukowcy wiedzieli, że dzieci szybko przyswajają nowe języki, podczas gdy osobom dorosłym przychodzi to trudniej.

Teraz naukowcy z Boston College, MIT i Harvard University sprawdzili, ile czasu faktycznie trwa "okno" dla najefektywniejszej nauki języków obcych. Wyniki pokazują m.in., jak dobrze ludzie w różnym wieku radzą sobie z poznawaniem nowej gramatyki.

Badacze wykorzystali w swojej pracy potężny zbiór informacji - na temat aż 700 tys. osób, które wypełniły specjalną ankietę internetową. Zdobyte dane zostały następnie przetworzone przez zaawansowane algorytmy komputerowe.

"To co odkryliśmy umożliwia nam zrozumienie na nowo tego, dlaczego dzieci uczą się języka efektywniej i dokładniej, niż dorośli" - mówi prof. Joshua K. Hartshorne z Boston College, jeden z autorów pracy opublikowanej w piśmie "Cognition".

Okazało się, że najlepszy czas na naukę języków trwa o dekadę dłużej, niż zakładano. Zdolności językowe zaczynają się bowiem pogarszać przeciętnie w wieku 17,4 lat. Dotyczyło to zarówno języków o prostej, jak i o skomplikowanej składni.

"Wyjaśnienie tego okresu krytycznego dla poznawania języków jest kluczowe nie tylko dla zrozumienia, dlaczego ludzie - a nie zwierzęta czy maszyny - uczą się języka, ale jest ważne także dla badań nad rozwojem i plastycznością układu nerwowego, dla edukacji dwujęzykowej, nauki języków obcych, leczenia zaburzeń mowy oraz stymulacji we wczesnym dzieciństwie" - wyjaśnia prof. Hartshorne.

Więcej informacji:
https://www.sciencedirect.com/science/article/pii/S0010027718300994