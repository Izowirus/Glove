epa06354811 A Russian Soyuz 2.1b rocket carrying the Meteor M satellite and additional 18 small satellites lifts off from the Vostochny cosmodrome outside the city of Tsiolkovsky, Amur region, Russia, 28 November 2017.  EPA/MAXIM SHIPENKOV 
Dostawca: PAP/EPA. PAP/EPA © 2017 / MAXIM SHIPENKOV
                                        

            Rakieta Sojuz 2.1b wystartowała we wtorek z kosmodromu Wostocznyj - poinformowała rosyjska agencja kosmiczna Roskosmos. Rakieta wyniesie na orbitę okołoziemską m.in. 14 amerykańskich, szwedzkich, kanadyjskich, niemieckich i japońskich mikro- i nanosatelitów.
      
            Jak przekazał Roskosmos, start nastąpił w zaplanowanym czasie - o godz. 8.41 czasu moskiewskiego (godz. 6.41 czasu polskiego). Po 10 minutach po starcie oddzielił się górny stopień rakietowy Fregat, który dalej wyniesie satelity na zaplanowane orbity.

Wśród satelitów są m.in. szwedzkie SEAM, amerykańskie Landmapper-BC i LEMUR oraz niemiecki D-Star One.

Rosjanie planują umieszczenie na orbicie satelity meteorologicznego Meteor, trzeciego z serii Meteor-M, który pozwoli na śledzenie zjawisk w pogodzie o niedużej skali, mających jednak czasem katastrofalne skutki.

Około 400 osób zapewniało bezpieczeństwo podczas wtorkowego startu z kosmodromu. Był to dopiero drugi start z Wostocznego - jedynego w Rosji cywilnego kosmodromu, zainaugurowanego w kwietniu 2016 roku. Kosmodrom znajduje się 5500 km na wschód od Moskwy, w obwodzie amurskim przy granicy z Chinami.

Start pierwszej rakiety z kosmodromu w zeszłym roku został przełożony, zaś budowie całego obiektu - zapowiadanego jako najnowocześniejszy na świecie - towarzyszyły opóźnienia i afery finansowe.

W październiku br. Rosja poinformowała o rozpoczęciu budowy drugiej platformy startowej kosmodromu Wostocznyj. Ma być ona wykorzystana do startów rakiet Angara, które są kluczowym elementem forsowanego przez prezydenta Władimira Putina programu rozwoju rosyjskiego przemysłu kosmicznego.

Z Moskwy Anna Wróbel