Olsztyn, 14.04.2014. Pierwsza z planowanych linii technologicznych w Zakładzie Opon Rolniczych została uruchomiona 14 bm., w fabryce Michelin w Olsztynie. Modernizacja zakładu, podczas której zbudowane zostaną nowe hale, wyposażone w nowoczesne maszyny służące m.in. automatyzacji i modernizacji procesu wulkanizacji opon rolniczych, ma kosztować 413 mln zł. Nz. Opona do pojazdów górniczych. Największa na świecie opona, produkowana przez koncern Michelin, na skwerze przed  fabryką opon Michelin Polska S.A. (tw/awol) PAP/Tomasz Waszczuk Archiwum PAP © 2018 / Tomasz Waszczuk
                                        

            Firma Michelin Polska we współpracy z Uniwersytetem Warmińsko-Mazurskim w Olsztynie uruchamia studia dualne na kierunkach Mechanika i Budowa maszyn oraz Zarządzanie i inżynieria produkcji. Część zajęć dydaktycznych oraz zajęcia praktyczne będą realizowane w fabryce Michelin.
      
            Studia dualne, których partnerem jest Michelin, skierowane są do studentów Mechaniki i budowy maszyn Wydziału Nauk Technicznych oraz studentów Zarządzania i inżynierii produkcji Wydziału Nauk Ekonomicznych.

We wtorek na Wydziale Nauk Technicznych przy ul. Oczapowskiego 11 odbędzie się Dzień Otwarty Studiów Dualnych, podczas którego studenci będą mogli dowiedzieć się więcej na temat rozkładu zajęć oraz korzyści z udziału w programie.

Wśród studentów, którzy zakwalifikują się do programu, Michelin przeprowadzi zajęcia kształcenia zawodowego oraz zawodowe praktyki studenckie, które również będą elementem realizacji programu nauczania - poinformowała PAP w poniedziałek rzeczniczka Michelin Polska Ewa Konopka.

Fabryka opon w Olsztynie jest jedną z największych i najbardziej zaawansowanych technologicznie fabryk Michelin na świecie. Studenci studiów dualnych będą mieli możliwość przygotowania się do przyszłej kariery od strony praktycznej, otrzymując dostęp do najnowszych rozwiązań i nowoczesnego parku maszynowego oraz poznając specyfikę pracy w utrzymaniu ruchu, biurach konstrukcyjnych i dziale inżynierii produkcji - wskazała rzeczniczka.

Dodatkowo dla studentów biorących udział w programie kształcenia dualnego Michelin przewiduje miesięczne wynagrodzenie, które będzie proporcjonalne do liczby przepracowanych godzin. Ponadto po zakończeniu studiów studenci będą mieli możliwość zatrudnienia w Michelin Polska w Olsztynie.