E-Pionier to program, który ma wspierać instytucje publiczne w rozwiązywaniu konkretnych problemów, na które nie ma jeszcze rozwiązania na rynku. O programie mówią PAP m.in. wicedyrektor NCBR i wiceminister nauki i szkolnictwa wyższego.

      
            Narodowe Centrum Badań i Rozwoju ogłosiło wyniki drugiego konkursu programu e-Pionier. W tej edycji niemal 40 mln zł dofinansowania trafi na poszukiwanie rozwiązań problemów społecznych i gospodarczych istotnych m.in. dla instytucji publicznych.

"W konkursie wygrały specjalistyczne firmy, tzw. akceleratory, które pośredniczą między instytucjami publicznymi a programistami w celu rozwiązania konkretnych problemów" - powiedziała w rozmowie z PAP wicedyrektor NCBR Izabela Żmudka.

Wiceminister nauki i szkolnictwa wyższego Piotr Dardziński dodał, że akceleratory mają m.in. umiejętność definiowania wyzwań albo problemów, które nas - jako obywateli - "denerwują w funkcjonowaniu administracji". Akceleratory prezentują ten problem instytucjom, które mogą znaleźć rozwiązanie - np. uczelniom, instytutom badawczym czy studentom. Jak tłumaczy wiceminister, "ci następnie próbują ten problem rozwiązać, wymyślają nowatorskie rozwiązania - stąd w nazwie programu 'pionier'. Finalnie to rozwiązanie wraca do instytucji i tam jest testowane.

 

Jednym z beneficjentów poprzedniej edycji programu e-Pionier jest akcelerator eduLAB. Skupia się on na problemach związanych m.in. z sektorem education technology. "Poszukujemy start-upów, które potrafią odpowiedzieć na zdefiniowane potrzeby świata podmiotów publicznych. Wspólnie z podmiotami publicznymi definiujemy te potrzeby, szukamy nowych wyzwań, i przy wykorzystaniu nowych technologii budujemy produkty, które z jedne strony zaspokajają te potrzeby, a z drugiej strony - rozwijają się komercyjnie na rynku krajowym i zagranicznym" - powiedział Krzysztof Kusiak z eduLAB.

Wśród projektów, które otrzymały wsparcie akceleratora eduLAB, a więc skorzystały na pierwszej edycji programu e-Pionier, jest przedsięwzięcie Universality. Pomysłodawca Universality Jerzy Czepiel wyjaśnia, że projekt skierowany jest do pracowników naukowych prowadzących na uczelniach zajęcia dydaktyczne dla studentów, angażując do współpracy również firmy informatyczne. "Chcemy wziąć zadania praktyczne od firm informatycznych i przekazać to prowadzącym na zajęcia" - mówi. Dzięki temu dydaktycy mogą korzystać z realnych zadań, a firmy - mogą prezentować swoją ofertę studentom i szukać wśród nich przyszłych pracowników. Wreszcie studenci uczą się na konkretnych przypadkach, a zatem wiedza, którą nabywają jest bardzo praktyczna.

Konkurs e-Pionier organizowany jest w ramach Programu Operacyjnego Polska Cyfrowa, a jego organizatorem jest NCBR.