Czy istnieją dwa identyczne płatki śniegu? Czym jest śnieg i jak powstaje? Ile waży metr sześcienny białego puchu? - wyjaśnia w rozmowie z PAP prof. Szymon P. Malinowski z Zakładu Fizyki Atmosfery Uniwersytetu Warszawskiego.
      
            "Śnieg to po prostu malutkie kryształki lodu, które powstają na dwa sposoby - z zamarzniętych kropelek, które tworzą się w wyniku kondensacji pary wodnej w atmosferze, albo - co się zdarza znacznie rzadziej - formują się od razu jako kryształki" - mówi fizyk, prof. Szymon P. Malinowski.

Panuje powszechne przekonanie, że nie ma dwóch identycznych płatków śniegu. Zdaniem naukowca to stwierdzenie jest tylko częściowo prawdziwie.

"To prawda w przypadku bardzo skomplikowanych, najpiękniejszych kryształków śniegu. Ale duża część śniegu, która znajduje się w wysokich partiach atmosfery, składa się z bardziej prostych, np. sześciobocznych kryształków, które są do siebie podobne" - mówi fizyk.

Śnieg wszędzie na świecie jest biały - o ile nie zostanie zanieczyszczony domieszkami, np. pyłami - przekonuje badacz. Sekret jego koloru tkwi w tym, że struktury kryształków lodu tworzące śnieg, rozpraszają światło jednakowo niezależnie od długości fali, dlatego śnieg postrzegamy właśnie jako biały.



Zdaniem prof. Malinowskiego powierzchnie pokryte śniegiem mogą jednak w różnorodny sposób rozpraszać promieniowanie słoneczne, a co za tym idzie - wyglądać nieco inaczej.

"Śnieg na ziemi może mieć różną teksturę - może być bardziej gładki czy puszysty, skrzyć się lub lśnić - to zależy od jego budowy i jak długo na niej zalega" - dodaje naukowiec.

To właśnie od  struktury śniegu zależy jego waga. Metr sześcienny śniegu może ważyć tyle, co metr sześcienny lodu, czyli nieco mniej niż tonę. Tak jest w przypadku lądolodów Antarktydy czy na Grenlandii, powstałych ze śniegu, który spadł tysiące lat temu. Naukowiec wskazuje, że taka sama objętość świeżego puchu może ważyć zaledwie kilka kilogramów.