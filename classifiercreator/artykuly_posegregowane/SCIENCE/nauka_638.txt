W szkołach charakteryzujących się większym odsetkiem uczniów płci żeńskiej chłopcy osiągają lepsze wyniki w nauce, zwłaszcza w odniesieniu do umiejętności czytania - sugeruje badanie opublikowane na łamach „School Effectiveness and School Improvement”.
      
            W badaniu przeprowadzonym m.in. przez naukowców z Uniwersytetu w Utrechcie (Holandia) uczestniczyło ponad 200 tys. 15-latków z całego świata. Młodzi ludzie brali udział w teście sprawdzającym umiejętność czytania. Wyniki pokazały, że chłopcy uczęszczający do szkół, w których ponad 60 proc. uczniów stanowiły dziewczynki, mogli pochwalić się większymi osiągnięciami w nauce.
Poprzednie badania sugerowały, iż chłopcy są bardzo wrażliwi na warunki panujące w szkole, więc ogólna atmosfera nauki - bądź rozleniwienia - może silnie oddziaływać na ich postawę wobec edukacji. Ze względu na to, że dziewczynki cechuje zazwyczaj dobra koncentracja uwagi i wysoka motywacja osiągnięć, ich obecność może pozytywnie wpływać na chłopców.
"Problem dotyczący małych umiejętności czytania wśród chłopców jest naprawdę rozpowszechniony i niestety niedostatecznie zbadany. Nasze badanie pokazuje, że problem ten nasila się, gdy chłopcy uczęszczają do szkół, w których dominują uczniowie płci męskiej. Sytuacja mogłaby się poprawić, gdyby szkoły kładły nacisk na wyrównanie stanów uczniowskich, uwzględniając odsetek przedstawicieli poszczególnych płci" – komentuje dr Margriet van Hek.
Więcej informacji na temat badania znajdziemy pod adresem: http://dx.doi.org/10.1080/09243453.2017.1382540