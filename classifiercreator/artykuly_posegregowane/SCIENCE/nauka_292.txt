Warszawa, 25.05.2018. Wicepremier, minister nauki i szkolnictwa wyższego Jarosław Gowin (2L) oraz rektor Politechniki Warszawskiej Jan Szmidt (L) podczas briefingu prasowego "Uniwersyteckie programy kształcenia nie tylko dla studentów - konkurs NCBR Trzecia Misja Uczelni", 25 bm. w Gmachu Głównym Politechniki Warszawskiej. (cat) PAP/Leszek Szymański PAP © 2018 / Leszek Szymański
                                        

            200 mln zł przeznaczy NCBR na aktywizację społeczną i zawodową w ramach konkursu "Trzecia misja uczelni". "To znakomita płaszczyzna do tego, żeby nawiązać dialog pomiędzy światem nauki i całym społeczeństwem" - mówi szef resortu nauki Jarosław Gowin.
      
            "Jestem przekonany, że program, który dzisiaj wspólnie inaugurujemy to jest znakomita płaszczyzna do tego, żeby nawiązać dialog pomiędzy światem nauki i całym społeczeństwem" - powiedział w piątek wicepremier, minister nauki i szkolnictwa wyższego Jarosław Gowin na konferencji prasowej inaugurującej nowy konkurs Narodowego Centrum Badań i Rozwoju (NCBR), "Trzecia misja uczelni".

Jego celem jest aktywizacja społeczna i zawodowa oraz zapobieganie wykluczeniu społecznemu. Środki z konkursu mają umożliwić uczelniom wyższym wyście z ofertą edukacyjną do odbiorców spoza środowiska akademickiego. Pomóc w tym mają podmioty działające na rzecz edukacji, takie jak np. jednostki samorządu terytorialnego czy organizacje pozarządowe.

"Ta trzecia misja jest ważna również dlatego, że popularyzacja nauki ma przekonać Polaków, że warto w naukę i w uczelnie inwestować" - podkreślił Gowin. "Warto inwestować więcej w naukę i szkolnictwo wyższe - również dlatego, że poprzez tę trzecią misję polska nauka i polskie uczelnie służą ogółowi Polaków" - dodał.

NCBR przeznaczy na konkurs 200 mln zł. O dofinansowanie mogą starać się publiczne bądź niepubliczne szkoły wyższe. Uczelnie składające aplikacje o dofinansowanie powinny przygotować projekty stanowiące odpowiedź na bieżące potrzeby gospodarki, rynku pracy i społeczeństwa.

Jak mówił podczas konferencji prasowej zastępca dyrektora NCBR prof. Aleksander Nawrat, program ma sprawić, aby "uczelnia otwarła się trochę na użytkownika niestandardowego".

"Program daje możliwość otwarcia się uczelni na poszczególne grupy, również te, które do tej pory można było uznać za społecznie wycofane. Uniwersytety, w pewnym stopniu, mogą integrować lokalną społeczność, dając możliwość podnoszenia kompetencji zawodowych coraz większej liczby odbiorców, dodatkowo dostosowując ich wiedzę i kompetencje do rynku pracy" - dodał.

Okres realizacji projektów powinien wynosić od 12 do 36 miesięcy, a efektem konkursu powinno być podniesienie kompetencji u co najmniej 30 tys. osób.

Nabór wniosków prowadzony jest drogą elektroniczną i potrwa do 26 czerwca 2018 r.