Pochodzący z Wielkiej Brytanii Amerykanin Oliver Hart i Fin Bengt Holmstrom zostali laureatami tegorocznej Nagrody Nobla w dziedzinie ekonomii. Szwedzka Akademia Nauk doceniła ich wkład w teorię kontraktu.
      
            Obaj wykładają na renomowanych amerykańskich uczelniach. Hart jest profesorem ekonomii na Uniwersytecie Harvarda, a Holmstrom - profesorem ekonomii i zarządzania w Massachusetts Institute of Technology.

W uzasadnieniu przyznania im ekonomicznego Nobla podkreślono, że ich prace "tworzą intelektualne podstawy projektowania polityki i instytucji w wielu dziedzinach, od przepisów o bankructwie po konstytucje polityczne". Wskazano, że "nowe instrumenty teoretyczne stworzone przez Harta i Holmstroma są cenne dla zrozumienia rzeczywistych kontraktów i instytucji, a także potencjalnych pułapek w projektowaniu kontraktów".

Reuters pisze, że Holmstrom i Hart pomogli zrozumieć takie kwestie jak uzależnione od wyników wynagrodzenie kadry kierowniczej najwyższego szczebla. Associated Press akcentuje, że prace tegorocznych laureatów "rzucają światło na to, jak kontrakty pomagają ludziom radzić sobie ze sprzecznymi interesami".

Oficjalna nazwa ekonomicznego Nobla to Nagroda Banku Szwecji im. Alfreda Nobla. W przeciwieństwie do nagród w innych dziedzinach tego wyróżnienia nie ustanowił Alfred Nobel - jej fundatorem jest od 1968 roku Bank Szwecji. Wysokość nagrody wynosi 8 mln koron szwedzkich (ponad 360 tys. euro).