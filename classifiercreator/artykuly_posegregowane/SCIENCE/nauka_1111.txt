Potencjał sektora gier wideo w Polsce dzisiaj zbliża się do 2 miliardów złotych; w ciągu 2-3 lat jesteśmy w stanie ten potencjał nawet podwoić - mówi PAP wicepremier, minister nauki i szkolnictwa wyższego Jarosław Gowin.
      
            Zdaniem Gowina sektor gier wideo jest jednym z najbardziej rozwojowych obszarów, który rząd chce wspierać. "Mam świadomość, że te młode start-upy komputerowe potrzebują jakiegoś bodźca, potrzebują tego, żeby na początku te kruche roślinki były podlewane funduszami unijnymi, podlewane pieniędzmi z budżetu. To właśnie robimy i będziemy to robić konsekwentnie. Dzisiaj ogłosiłem wyniki pierwszej edycji konkursu GameINN, ale chcę zapowiedzieć, że te konkursy będą ogłaszane sukcesywnie co roku" - zapewnia wicepremier.

W ramach programu sektorowego GameINN dofinansowanie (w sumie 116 mln zł) otrzymuje 38 projektów z branży gier wideo. Konkurs realizowany jest w ramach Programu Inteligentny Rozwój.

"To jest sektor szczególnie warty, aby go wesprzeć również ze środków publicznych, dlatego, że on charakteryzuje się pewną ciekawą cechą. Mianowicie kapitałowe bariery wejścia, aby stać się tutaj bardzo dobrym, są stosunkowo niskie. Natomiast wymagane są tutaj bardzo duże kompetencje ludzkie, determinacja zespołów, dobre warunki do pracy i do życia. Sądzę, że właśnie w tego typu sektorach Polska może odnieść realne sukcesy, ponieważ my nie jesteśmy od rynku oddzieleni koniecznością pokonywania wielomiliardowych inwestycji" - mówi dyrektor Narodowego Centrum Badań i Rozwoju prof. Maciej Chorowski.



Zdaniem branży sektor gier będzie w kolejnych latach zyskiwał na popularności. "W długiej perspektywie będzie to samo co z filmem, czyli 50-latek grający w gry, to nie będzie nic dziwnego, ale za 15 lat" - Michał Tatka firmy Teyon, która dostała dofinansowanie w wysokości 3,6 mln złotych na swój projekt.

Najwięcej dofinansowanych projektów zgłosiła firma CD Projekt, znana z serii gier o wiedźminie. Otrzyma ona środki na cztery projekty, w tym m.in. 9,9 mln zł na prace nad technologią "City Creation", służącą do stworzenia miasta w wielkiej skali, w którym gra toczy się w czasie rzeczywistym.

"Te pieniądze w bardzo dużym stopniu wspomogą nasz rozwój technologii, czyli dadzą nam troszeczkę więcej oddechu i śmiałości, jeśli chodzi o podchodzenie do nowych technologii, nowych funkcjonalności, które będziemy wykorzystywać w naszych przyszłych grach" - mówi Stanisław Just z CD Projekt.

Dofinansowanie dla dwóch projektów otrzyma firma The Farm51 Group. Na przeprowadzenie prac badawczych związanych m.in. z hiperrealistyczną balistyką pocisków i pancerzy przeznaczy ona 2,3 mln zł. Kolejne 3,7 mln zł ma wspomóc skonstruowanie nowych - i rozbudowę istniejących już - technik służących do tworzenia fotorealistycznej grafiki 3D.

Program GameINN został stworzony z inicjatywy Porozumienia Polskie Gry, w którego skład weszły trzy firmy produkujące gry wideo. Środki z niego mają posłużyć na opracowanie i rozwój technologii związanych z grami wideo, w tym: na budowę nowoczesnych silników grafiki, mapowanie rzeczywistych obrazów, modelowanie 3D na potrzeby światów wirtualnych czy wykorzystanie w grach sztucznej inteligencji.

Firmy, które otrzymały dofinansowania w ramach projektu GameINN, ogłoszono podczas rozdania nagród Game Jam Awards 2016, które odbyło się w środę w Warszawskiej Szkole Filmowej. Program sektorowy GameINN będzie finansowany ze środków Programu Operacyjnego Inteligentny Rozwój 2014–2020.