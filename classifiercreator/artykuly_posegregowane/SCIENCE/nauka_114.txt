Dosyć często słyszymy opinię, że osoby z nadciśnieniem tętniczym nie powinny pić kawy. Czy faktycznie 10 mln Polaków chorych na nadciśnienie powinno odmawiać sobie celebrowania "małej czarnej"?
      
            Smakosze kawy mogą odetchnąć z ulgą. W "Journal of the American College of Cardiology" pojawił się artykuł, która obala pewien mit. "Spożycie kawy często szybko podwyższa ciśnienie krwi u osób sporadycznie pijących kawę, ale na ogół nie u osób pijących ją regularnie. Duże metaanalizy wykazały brak istotnego klinicznego wpływu długoterminowego picia kawy na ciśnienie oraz na ryzyko nadciśnienia" - stwierdzają naukowcy.

Jako główne, związane ze stylem życia czynniki ryzyka nadciśnienia, eksperci jednoznacznie wymieniają zbyt dużą zawartość soli w diecie, otyłość oraz siedzący tryb życia.

Kawa nie tylko nie szkodzi, ale jest wschodzącą gwiazdą w kwestii zapobiegania chorobom. Badacze Instytutu Żywności i Żywienia podkreślają, że kawa wykazuje duży potencjał antyoksydacyjny - zawiera wiele różnych bioaktywnych związków, chroniących nasze komórki przed uszkodzeniami, czyli działających w kierunki prewencji miażdżycy, udaru, zawału serca, nowotworów złośliwych, jak również zmniejszających ryzyko rozwoju cukrzycy typu 2.