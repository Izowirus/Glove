Rytel (woj. pomorskie), 17.08.2017. Widok na zniszczony las w okolicy miejscowości Rytel, 17 bm. Gwałtowne burze, a miejscami nawet trąby powietrzne, przeszły przez Polskę w nocy z 11 na 12 bm. W nawałnicach zginęło sześć osób (pięć na Pomorzu i jedna w Wielkopolsce), a około 50 zostało rannych. Silny wiatr - tylko wówczas - uszkodził lub zerwał dachy z prawie 3 tys. domów, w tym z ponad 2 tys. mieszkalnych. Zniszczonych zostało też 38 tys. ha lasów. (zuz/nlat) PAP/Leszek Szymański Archiwum PAP © 2017 / Leszek Szymański
                                        

            Instytut Ochrony Środowiska opracuje oraz upowszechni bazę wiedzy o zmianach klimatu i adaptacji do ich skutków - poinformował w piątek NFOŚiGW. Wartość projektu to 20 mln zł, z czego 17 mln zł pokryje Unia Europejska.
      
            Jak poinformował Narodowy Fundusz Ochrony Środowiska i Gospodarki Wodnej, w piątek została podpisana umowa, dzięki której powstanie taka bazy danych. 17 mln zł będzie pochodziło z unijnego Programu Infrastruktura i Środowisko, którego realizację przewidziano na lata 2017-2021.

Jak czytamy w komunikacie NFOŚiGW, efektem projektu Instytutu Ochrony Środowiska – Państwowego Instytutu Badawczego (IOŚ-PIB), będzie piętnaście różnego rodzaju opracowań, a zasięg planowanych przedsięwzięć edukacyjno-promocyjnych i informacyjnych wyniesie 100 tys. osób.

W ramach inicjatywy zaplanowano siedem działań m.in. zbudowanie bazy wiedzy, w ramach której opracowane zostaną scenariusze zmian klimatu, emisyjne, sektorowe i ekonomiczne oraz wykonane badania dla uzyskania wiedzy o różnych wymiarach skutków zmian klimatu i działań adaptacyjnych. Ponadto, powstaną narzędzia, które upowszechnią tę bazę wiedzy.

IOŚ-PIB zajmie się także dostarczeniem społeczeństwu "rzetelnej i wiarygodnej wiedzy na temat zmian klimatu i potrzeb adaptacji do skutków tych zmian" oraz poprawą świadomości potrzeb i zwiększenia odporności społeczeństwa na te skutki.

Projekt ma zasięg ogólnopolski. Skierowany jest m.in. do decydentów różnych szczebli, podejmujących decyzje związane z wyborem i realizacją działań adaptacyjnych związanych ze skutkami zmian klimatu. Projekt jest zgodny z celami planów i strategii krajowych i europejskich w zakresie zagadnień klimatycznych.