Warszawa, 31.01.2017. Przedpremierowe testy gry producenta 11 bit studios, a także świat obrazów Zdzisława Beksińskiego w technologii Virtual Reality, podczas inauguracji kampanii programuj.gov.pl, zorganizowanej przez Ministerstwo Nauki i Szkolnictwa Wyższego oraz Ministerstwo Cyfryzacji i Rozwoju, 31 bm. w Warszawie. Jej celem jest zachęcenie młodych ludzi i ich rodziców do programowania. (mr) 
 PAP/Leszek Szymański 
                                        

            "Robienie gier jest fajniejsze niż granie" - przekonują inicjatorzy kampanii społecznej "programuj.gov.pl", która rozpoczęła się uroczyście we wtorek w Warszawie. Jej celem jest zachęcenie młodych ludzi i ich rodziców do programowania.
      
            "Programuj.gov.pl" jest ponadresortową inicjatywą Ministerstwa Nauki i Szkolnictwa Wyższego, Ministerstwa Cyfryzacji i Rozwoju, Agencji Rozwoju Przemysłu i Narodowego Centrum Badań i Rozwoju, realizowaną we współpracy z Warszawską Szkołą Filmową. W jej ramach przygotowano dwa spoty, zachęcające do programowania, które udostępniono na stronie: http://programuj.gov.pl/

"Mamy wszelkie przesłanki, aby twierdzić, że branża gier wideo stanie się naszą specjalizacją narodową. Po pierwsze mamy świetne kadry, po drugie ogromne sukcesy komercyjne na rynku – mam tu na myśli przede wszystkim Wiedźmina. A po trzecie wreszcie szerszy, globalny kontekst, czyli dynamiczny rozwój branży gameingowej. Musimy jedynie zwiększyć skalowalność rodzimego rynku. Stąd też pomysł na ogólnopolską kampanię społeczną, zachęcającą do nauki kodowania, której hasło przewodnie brzmi +Robienie gier jest fajniejsze niż granie+" – mówił wicepremier, minister nauki i szkolnictwa wyższego Jarosław Gowin.

Jak powiedział PAP Grzegorz Kądzielawski z MNiSW, nowa kampania jest głównie przedsięwzięciem internetowym. Jej spoty będą również wyświetlane w kinach studyjnych w całej Polsce i w telewizji. Uruchomiono też portal internetowy (www.programuj.gov.pl), na którym każdy znajdzie coś dla siebie - mówił Kądzielawski. Na stronie zamieszczone są informacje pomocne dla osób, które chcą zacząć przygodę z programowaniem i kształcić się w tej branży - albo brać udział w wydarzeniach w branży gameingowej. Strona ma być też miejscem, gdzie będzie można uzyskać informacje na temat możliwości dofinansowania pomysłów związanych z tworzeniem gier - wyliczał Kądzielawski.



"Chcemy, żeby sektor tworzenia, projektowania, kodowania był jednym z przyszłościowych sektorów naszej gospodarki. Już dzisiaj to jest 35-36 proc. rocznego przyrostu tego sektora. Mamy się czym pochwalić na arenie światowej" - dodał przedstawiciel resortu nauki.

Wicepremier Gowin podkreślił w czasie uroczystej gali inaugurującej kampanię, że polskie firmy z branży komputerowej zdobywają wysokie wyniki na świecie. Dodał też, że państwo nie powinno przeszkadzać i "za bardzo się wtrącać w gospodarkę". Zadaniem państwa jest "precyzyjne, punktowe pomaganie" przedsiębiorcom - powiedział.

"To właśnie chcemy zrobić z panią minister Streżyńską, z panem premierem Morawieckim, z przedstawicielami różnych (...) instytucji rządowych. Chcemy precyzyjnie wspierać sektor gier komputerowych, bo uważamy że Polska może być tutaj w ścisłej czołówce europejskiej - to w ciągu dwóch, trzech lat, ale także w ścisłej czołówce światowej - tu dajmy sobie pięć lat żeby to osiągnąć" - wyjaśniał.

W opinii szefa resortu nauki tworzenie gier komputerowych jest taką sferą, "w której styka się to, co jest w nas Polakach najważniejsze - wyobraźnia, precyzja myślenia, przedsiębiorczość, pracowitość."