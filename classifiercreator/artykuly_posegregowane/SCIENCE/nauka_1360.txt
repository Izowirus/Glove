epa03789404 A view of the starry sky with the Milky Way at Brombachsee in Pleinfeld, Germany, 16 July 2013.  EPA/DANIEL KARMANN 
Dostawca: PAP/EPA. Archiwum PAP/EPA © 2016 / DANIEL KARMANN
                                        

            Obserwatorium służące praczłowiekowi do śledzenia ruchu planet odkryto w Portugalii. Międzynarodowy zespół uczonych ocenia, że powstało ono przed 6 tys. lat.
      
            Jak poinformował Fabio Silva, badacz wchodzący w skład portugalsko-brytyjskiego zespołu naukowców, odkrycia dokonano w ramach prac w pobliżu miasta Carregal do Sal, w środkowej Portugalii.

"Głównym przedmiotem naszych studiów był grób praczłowieka wykonany z głazów. Ułożenie kamieni jest nietypowe, i właśnie to pozwoliło nam ustalić, że grobowiec był niejako +teleskopem+ służącym praczłowiekowi do śledzenia zjawisk zachodzących na niebie" - mówi.

Portugalski uczony ujawnił, że odkrycia jednego z najstarszych obserwatoriów astronomicznych na świecie dokonano w następstwie prowadzonych badań pod auspicjami Brytyjskiego Towarzystwa Astronomicznego. Ich celem były studia nad ludzkimi grobami wykonanymi w epoce kamienia.

Według Fabio Sousy kamienny grób z Carregal do Sal mógł służyć nie tylko do zaspokojenia astronomicznej ciekawości praczłowieka, ale też do celów religijnych. "Mógł być ważnym miejscem przy wprowadzaniu nowicjuszy w jakieś szamańskie praktyki" - sugeruje portugalski badacz.

Sousa, który zaprezentował pierwsze wyniki swoich badań na angielskim uniwersytecie w Nottingham uważa, że konstrukcja kamiennego grobowca pozwalała obserwatorowi na ograniczenie otaczającego go światła i zapewniała lepszy widok gwiazd.

W trakcie badań ustalono, że forma kamiennego grobowca koresponduje z Aldebaranem, najjaśniejszą z gwiazd w konstelacji Byka - poinformował uczony.

"Nauka zna inne przykłady prastarych grobowców o podobnym ułożeniu względem planet. Całkiem niedawno odkryte zostało obserwatorium Majów, służące im do śledzenia trasy Marsa i Wenus" - przypomniał Fabio Sousa.

Portugalski archeolog odnotował, że oba odkrycia są do siebie podobne. Zaznaczył jednak, że kamienny grobowiec z Carregal do Sal wydaje się starszy.

"Prawdopodobnie mamy do czynienia z jednym z najstarszych narzędzi do poznawania tajemnic kosmosu wykonanych przez człowieka w epoce kamienia" - dodał Sousa.