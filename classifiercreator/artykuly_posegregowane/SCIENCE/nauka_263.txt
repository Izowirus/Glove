Poczta Polska oraz Narodowe Centrum Badań i Rozwoju będą współpracować na rzecz rozwoju elektromobilności w Polsce. Jednym z efektów ma być opracowanie projektu auta elektrycznego przeznaczonego na potrzeby narodowego operatora pocztowego.
      
            List intencyjny w tej sprawie został podpisany przez przedstawicieli obu podmiotów w czwartek podczas kongresu Impact'18 w Krakowie. Jak podkreślili sygnatariusze porozumienia, współpraca Poczty Polskiej oraz Narodowego Centrum Badań i Rozwoju pozwoli na wykorzystanie potencjału logistycznego narodowego operatora pocztowego oraz przełoży się na unowocześnienie jego oferty.

„Ten list intencyjny jest kolejnym krokiem Poczty, aby mogła być ona firmą na miarę XXI wieku” - ocenił obecny podczas podpisania listu Piotr Dardziński, podsekretarz stanu w Ministerstwie Nauki i Szkolnictwa Wyższego.

Wyjaśnił, że w trybie tzw. postępowania innowacyjnego, czyli zamówienia na rozwiązanie konkretnego problemu zespoły badawcze będą poszukiwać właściwych rozwiązań. „Finał ma być taki, że dzięki środkom zainwestowanym z NCBR Poczta Polska będzie mogła zaoferować usługę, która będzie budowała jej przewagi konkurencyjne. Skorzystają na tym też klienci, a także cała polska gospodarka, bo Poczta jest jednym z większych krajowych przedsiębiorstw, które ma duże oddziaływanie na całe otoczenie gospodarcze” - zaznaczył wiceminister.

Jak zapowiedział prezes Poczty Polskiej Przemysław Sypniewski, jednym z efektów porozumienia może być stworzenie auta elektrycznego najlepiej dostosowanego do oczekiwań operatora pocztowego. „Potrzebujemy nie tylko elektrycznych samochodów, ale także wszelkich rozwiązań w dziedzinie automatyki i robotyki, które zwiększą efektywność naszej pracy i będą odpowiedzią na rosnące oczekiwania klientów” – zaznaczył prezes.

Przypomniał, że w kwietniu tego roku Poczta Polska rozpoczęła największe w Polsce testy aut elektrycznych, w których bierze udział dziewięć modeli oferowanych przez polskich producentów. Dzięki takim testom Poczta Polska będzie w stanie lepiej zdefiniować swoje potrzeby, które staną się punktem wyjścia do sformułowania warunków przetargu, jaki ma zostać ogłoszony przez Narodowe Centrum Badań i Rozwoju.

„Naszym marzeniem jest, żeby Poczta Polska mogła kupować takie samochody od polskiej firmy. Celem tej umowy jest to, żeby przy pomocy środków NCBR z wykorzystaniem oczekiwań Poczty, polska firma stworzyła taki projekt samochodu, który będzie wypełniał funkcje konieczne do realizacji usług pocztowych” - zaznaczył prezes.

Według niego innowacyjne auta elektryczne, które mają powstać dzięki współpracy sygnatariuszy listu, mogą być jednym z wielu stosowanych przez firmę środków transportu.

Przedstawiciele spółki przypomnieli, że obecnie Poczta Polska dysponuje flotą liczącą ok. 5 tys. pojazdów i wykonuje swoje usługi wieloma typami i tonażami aut. Poczta liczy też, że dzięki wykorzystaniu aut elektrycznych możliwe będą oszczędności. Obecnie auta firmowe zużywają rocznie ok. 23 mln litrów paliwa.

Sygnatariusze listu podkreślili, że współpraca Narodowego Centrum Badań i Rozwoju oraz Poczty Polskiej wpisuje się w rządową Strategię na rzecz Odpowiedzialnego Rozwoju w zakresie pojazdów zero – i niskoemisyjnych, a także Plan Rozwoju Elektromobilności w Polsce.

Jak wyjaśniła Izabela Żmudka, zastępca dyrektora Narodowego Centrum Badań i Rozwoju na razie nie można określić budżetu projektu, ale – zaznaczyła - „będzie to kwota adekwatna, wystarczająca, aby zrealizować pomysły”.