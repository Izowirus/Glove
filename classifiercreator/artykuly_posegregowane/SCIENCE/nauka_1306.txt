Dwoje amerykańskich astronautów wyszło w piątek na zewnątrz Międzynarodowej Stacji Kosmicznej (ISS), by zainstalować nowy moduł cumowniczy dla przygotowywanych komercyjnych statków załogowych, które uniezależnią USA od rosyjskich statków Sojuz.

      
            W trwającym 6 i pół godziny kosmicznym spacerze uczestniczyli dowódca ISS Jeff Williams i inżynier pokładowa Kate Rubins. Nowy moduł zainstalowano w miejscu, gdzie wcześniej dokowały dowożące na ISS ludzi i ładunki amerykańskie promy kosmiczne.

Wraz z definitywnym wycofaniem wahadłowców ze służby w 2011 roku amerykańska Państwowa Agencja Aeronautyki i Przestrzeni Kosmicznej (NASA) została pozbawiona własnych środków zaopatrywania ISS. Wymiana członków załogi stacji następuje obecnie wyłącznie za pomocą rosyjskich statków Sojuz.

Zamiast podjąć kosztowny własny program budowy nowych pojazdów transportowych, NASA postanowiła zwrócić się do partnerów prywatnych, co uznano za tańszą alternatywę. Obecnie w przedsięwzięciu tym uczestniczą dwie amerykańskie spółki - Orbital ATK z kapsułami towarowymi jednokierunkowego użytku Cygnus oraz SpaceX, której zdolne do powracania na ziemię pojazdy Dragon przewidziane są do transportu zarówno ładunków, jak i ludzi. Obie firmy posługują się własnymi kosmicznymi rakietami nośnymi.

Pierwszy lot załogowej wersji kapsuły Dragon na ISS przewidziany jest na przyszły rok. Ponadto od 2018 roku astronauci mają także podróżować na orbitę produkowanymi przez koncern Boeing statkami CST-100 Starliner.

NASA liczyła na zainstalowanie pierwszego z dwóch nowych modułów cumowniczych jeszcze w ubiegłym roku, ale przepadł on 28 czerwca 2015 roku w katastrofie, jaka wydarzyła się przy starcie statku transportowego SpaceX. Obecnie budowany jest moduł zastępczy, który ma się znaleźć na ISS na początku 2018 roku.