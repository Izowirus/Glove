NCBR zapowiedziało czwarty konkurs "Projekty aplikacyjne". 200 mln zł wsparcia czeka na innowacje stworzone wspólnie przez naukowców i przedsiębiorców. Dofinansowane będą projekty realizowane poza województwem mazowieckim. Zgłoszenia trwają od 16 maja do 16 lipca.
      
            Projekty aplikacyjne to kolejna inicjatywa Narodowego Centrum Badań i Rozwoju (NCBR). Celem konkursu jest wsparcie prac B+R, które pozwolą stworzyć nowe lub znacząco ulepszone produkty lub technologie. Regulamin konkursu nie wskazuje konkretnego obszaru badawczego, zatem o granty mogą się starać przedstawiciele różnych dziedzin gospodarki. Niezbędne jest jednak, aby projekty wpisywały się w tzw. Krajową inteligentną specjalizację - poinformowano w komunikacie NCBR przesłanym PAP.

Budżet konkursu wynosi 200 mln zł. Zgodnie regulaminem, wsparcie NCBR mogą uzyskać projekty o wartości od 2 do nawet 10 mln zł, realizowane poza województwem mazowieckim. Nabór wniosków rozpocznie się 16 maja i potrwa do 16 lipca br.

Cytowany w komunikacie NCBR wicepremier, minister nauki i szkolnictwa wyższego Jarosław Gowin skomentował: "Działania ministerstwa oraz NCBR precyzyjnie wpisują się w Strategię Odpowiedzialnego Rozwoju premiera Morawieckiego. Chodzi o to, aby Polska gospodarka rozwijała się w jak największym stopniu w oparciu o badania prowadzone przez polskich naukowców".



Aktualny konkurs jest już ostatnim w ramach Poddziałania 4.1.4 POIR. Dotychczas zrealizowano 3 konkursy, w ramach których dofinansowanie o wartości blisko 416 mln zł otrzymało 85 projektów. Wśród nich m.in. opracowanie preparatów leczniczych dla pszczół, inteligentnych znaków drogowych czy nowych technologii poligraficznych.

"Zaangażowanie naukowców staje się coraz częściej źródłem przewagi konkurencyjnej polskich przedsiębiorstw. Nasze firmy nauczyły się już korzystać z wartości naukowej prac B+R. Inwestują w innowacje, ale równocześnie nadają im kształt, który pozwoli z powodzeniem wprowadzić je na rynek" - mówi prof. Maciej Chorowski, dyrektor Narodowego Centrum Badań i Rozwoju.

O dofinansowanie prac badawczo-rozwojowych w konkursie mogą starać się wyłącznie konsorcja, złożone maksymalnie z 5 podmiotów, w skład których wejdzie co najmniej jedna jednostka naukowa i co najmniej jedno przedsiębiorstwo.

Ubiegające się o wsparcie projekty powinny obejmować realizację zarówno badań przemysłowych (mających na celu uzyskanie nowej wiedzy w celu opracowania nowych lub ulepszonych produktów, procesów i usług), jak i eksperymentalnych prac rozwojowych lub wyłącznie tych ostatnich. Ponadto elementem projektu mogą być również prace przedwdrożeniowe.

Więcej informacji o konkursie na stronach NCBR (http://www.ncbr.gov.pl/fundusze-europejskie/poir/konkursy/projekty-aplikacyjne2018/aktualnosci/).