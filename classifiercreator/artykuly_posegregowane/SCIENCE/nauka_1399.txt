Warszawa, 08.04.2016. Wicepremier, minister nauki i szkolnictwa wyższego Jarosław Gowin (L) i nowy szef Narodowego Centrum Badań i Rozwoju prof. Maciej Chorowski (P) podczas konferencji prasowej w Warszawie, 8 bm. (obm) PAP/Marcin Obara Archiwum PAP © 2016 / Marcin Obara
                                        

            150 mln zł przeznaczy Narodowe Centrum Badań i Rozwoju (NCBR) w konkursie BioStrateg na realizację projektów badawczo-rozwojowych, których celem jest transfer innowacyjnych rozwiązań na rzecz środowiska naturalnego, rolnictwa i leśnictwa, ochrony bioróżnorodności.
      
            Trzeci konkurs w ramach strategicznego programu badań naukowych i prac rozwojowych "Środowisko naturalne, rolnictwo i leśnictwo" - BioStrateg, NCBR ogłosiło w piątek.

O dofinansowanie mogą się ubiegać złożone z co najmniej trzech podmiotów konsorcja, realizujące projekty o wartości minimum 5 mln zł. Maksymalny czas realizacji zgłoszonych projektów wynosi 36 miesięcy.

Konkurs obejmuje cztery obszary badawcze: racjonalne gospodarowanie zasobami naturalnymi (ze szczególnym uwzględnieniem gospodarki wodnej), przeciwdziałanie i adaptacja do zmian klimatu (ze szczególnym uwzględnieniem rolnictwa), ochrona bioróżnorodności oraz zrównoważony rozwój rolniczej przestrzeni produkcyjnej, a także leśnictwo i przemysł drzewny.

"Wdrażanie innowacyjnych technologii oraz racjonalne gospodarowanie zasobami naturalnymi jest niezbędne do rozwoju potencjału kolejnych sektorów polskiej gospodarki. Realizacja programu BioStrateg pozwoli zintensyfikować produkcję żywności i biosurowców oraz wpłynie na poprawę jakości życia Polaków" – podkreślił wicepremier, minister nauki i szkolnictwa wyższego, Jarosław Gowin.

"Naszym priorytetem jest skuteczna komercjalizacja, dlatego w konkursie stawiamy bardzo wysokie wymagania, a przedsiębiorcy uczestniczący w projekcie są zobowiązani do wniesienia większego o 15 proc. wkładu własnego, niż wynika to z przepisów prawa. Dodatkowo w proces oceny zaangażowani są zagraniczni eksperci. Wszystko po to, by strumień finansowania pokierować w te prace badawczo-rozwojowe, których wyniki mają szanse na realne zastosowanie w gospodarce" – tłumaczył dyrektor NCBR prof. Maciej Chorowski.

Finansowanie projektów ma również służyć zdobyciu przewagi konkurencyjnej przez polskie przedsiębiorstwa na rynkach międzynarodowych - podkreśla NCBR w informacji przekazanej PAP.

Budżet przeznaczony na dofinansowanie realizacji projektów w tym konkursie wynosi 150 mln zł. Środki te będą przeznaczone na dofinansowanie projektów obejmujących badania naukowe, prace rozwojowe oraz działania związane z przygotowaniem do wdrożenia wyników projektów.

Nabór wniosków potrwa od 16 sierpnia do 30 września 2016 r.

Program BioStrateg realizowany będzie do 2019 r. Jego całkowity budżet wyniesie 500 mln zł. W ramach dwóch poprzednich konkursów dofinansowanie w wysokości około 300 mln zł otrzymało 21 projektów. Dzięki wsparciu NCBR naukowcy pracują już m.in. nad metodami innowacyjnego żywienia w zrównoważonej produkcji drobiarskiej, innowacyjnym sposobem przetwarzania biomasy odpadowej czy zwiększeniem bezpieczeństwa i jakości żywności pochodzenia morskiego.

Więcej informacji na temat programu można znaleźć na stronie: http://ncbr.gov.pl