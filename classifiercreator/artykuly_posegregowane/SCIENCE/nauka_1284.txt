Opole, 21.07.2016. Pierwsza w Polsce fabryka firmy Global Steering Systems Europe, produkującej elementy układu kierowniczego samochodów, otwarta przy ul. Północnej w Opolu.  Archiwum fot. PAP © 2016 / Maciej Kulczyński
                                        

            250 mln zł w pierwszej edycji konkursu INNOMOTO mogą otrzymać firmy lub konsorcja przedsiębiorstw na badania przemysłowe i prace rozwojowe w branży motoryzacyjnej. Wnioski w konkursie organizowanym przez Narodowe Centrum Badań i Rozwoju można składać do 21 listopada br.
      
            W konkursie INNOMOTO, realizowanym w ramach Programu Operacyjnego Inteligentny Rozwój, finansowane są badania przemysłowe i prace rozwojowe (bądź tylko prace rozwojowe) w branży motoryzacyjnej. "Budżet I edycji konkursu wynosi 250 mln zł" - informuje w przesłanym komunikacie Ministerstwo Rozwoju.

"Branża motoryzacyjna ma ogromny potencjał. Dlatego też rozwój tego sektora gospodarki zajmuje ważne miejsce w Planie na rzecz Odpowiedzialnego Rozwoju" – mówi wiceminister rozwoju Jadwiga Emilewicz. "Jednym z celów INNOMOTO jest zbudowanie do roku 2025 silnego przemysłu polskich autobusów elektrycznych, których kluczowe komponenty będą produkowane w kraju, przy wsparciu rodzimego potencjału naukowo-badawczego" - podkreśla.

O dotację mogą ubiegać się firmy lub konsorcja przedsiębiorstw. Narodowe Centrum Badań i Rozwoju – organizator konkursu – będzie przyjmować wnioski do 21 listopada br. Warunkiem otrzymania wsparcia – podobnie jak w pozostałych konkursach sektorowych – jest zobowiązanie do zastosowania wyników projektu w praktyce gospodarczej - poprzez produkcję własną, sprzedaż praw do wynalazku lub udzielenie licencji innej firmie. "Wartość kosztów kwalifikowalnych projektu musi mieścić się w przedziale od 1 do 20 mln zł" - czytamy w przesłanym komunikacie.

Zgłoszone projekty powinny wpisywać się w jeden z trzech obszarów badawczych: innowacyjne technologie produkcji, regeneracji, odzysku i recyklingu; innowacyjne pojazdy i napędy; innowacyjne części, komponenty i systemy do zastosowania w pojazdach.