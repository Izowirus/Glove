Warszawa, 18.04.2013.  Panowie z "brzuchami" podczas spaceru po Placu Zamkowym .
PAP/Andrzej Rybczyński Archiwum PAP © 2016 / Andrzej Rybczyński
                                        

            Im mniejsze zróżnicowanie bakterii w jelitach i stolcu, tym większe ryzyko otyłości brzusznej - wykazały badania brytyjskich specjalistów opublikowane przez „Genome Biology”.
      
            Najnowsze badania potwierdzają podejrzenia, że znajdująca się w jelitach flora bakteryjna wpływa na trawienie i skłonność do otyłości. Odzwierciedleniem tej flory są bakterie znajdowane w stolcu.

Główna autorka badań dr Michelle Beaumont z King's College London twierdzi, że wraz ze swoim zespołem przebadała próbki kału ponad 3,6 tys. bliźniaków. Wykazały one, że poza genami mają one również podobną florę bakteryjną w stolcu, co by wyjaśniało, dlaczego skłonność do otyłości często przekazywana jest z pokolenie na pokolenie.

Najbardziej zaskakujące było, że małe zróżnicowanie znalezionych w stolcu bakterii korelowano z otyłością brzuszną, która jest najbardziej groźna. Powoduje ona odkładania się tłuszczu w jamie brzusznej wokół wielu narządów wewnętrznych, zwiększając ryzyko zawału serca oraz nowotworów.

Dr Beaumont zwraca uwagę, że nie ma wciąż pewności, jakie jest powiązanie między bakteriami w jelitach oraz skłonnością do otyłości. Podejrzewa ona jedynie, że małe zróżnicowanie flory bakteryjnej w jelitach powoduje, że dominują bakterie, które przekształcają węglowodany w tłuszcze, odkładające się w jamie brzusznej.

Zdaniem brytyjskiej specjalistki należy przestrzegać urozmaiconej diety, która powinna zapewnić występowanie w jelitach zróżnicowanej flory bakteryjnej. To z kolei może chronić przed otyłością.