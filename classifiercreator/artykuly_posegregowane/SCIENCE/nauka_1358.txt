epa05386661 Lightning strikes over Osnabrueck, Germany, 23 June 2016.  EPA/FRISO GENTSCH 
Dostawca: PAP/EPA. Archiwum PAP/EPA © 2016 / FRISO GENTSCH
                                        

            Wyniki interdyscyplinarnych badań nie wskazują na bezpośredni związek zmian klimatycznych z wczesnymi innowacjami technologicznymi i kulturowymi u człowieka - sugerują naukowcy w magazynie "Plos One".
      
            Okres środkowej epoki kamienia (280-25 tys. lat temu) w południowej Afryce uważany jest czas istotnych zmian wśród wczesnych ludzi. Pojawiły się innowacje kulturowe i technologiczne w postaci kościanych narzędzi, produkcji ochry (barwnika) i zdobienia ciała.

Część z badaczy sądziła, że rozwój technik powodowała niestabilność klimatu, tymczasem inni postulowali, że to właśnie stabilne warunki umożliwiły ludziom eksperymentowanie. Do tej pory nie połączono danych archeologicznych z paleośrodowiskowymi, stąd wszystkie hipotezy pozbawione były solidnych podstaw.

W opublikowanym artykule naukowcy omawiają wyniki badań z dwóch stanowisk archeologicznych - jaskini Blombos i schroniska Klipdrift w RPA. Badacze przeanalizowali pozyskane stamtąd szczątki zwierzęce i strusie skorupki jaj, m.in. pod kątem obecności stabilnych izotopów węgla i tlenu, które pozwalają wnioskować nt. dawnych warunków panujących w środowisku. W swoich badaniach naukowcy skupili się na różnych przedziałach czasu, obejmujących dla każdego ze stanowisk odpowiednio: od 98 tys. do 73 tys. lat temu - i od 72 tys. do 59 tys. lat temu.

"Nasze wyniki wskazują, że co prawda w tym okresie nastąpiła zmiana klimatyczna i środowiskowa, ale nie zbiegła się ona w czasie ze zmianami kulturowymi w postaci zdobienia ciała i pojawienia się złożonych narzędzi. Każe to nam sądzić, że to inne czynniki pobudziły innowacyjne pomysły na tym etapie ewolucji naszego gatunku" - wyjaśnia jeden z autorów artykułu, Patrick Roberts z Uniwersytetu Oksfordzkiego w Anglii.

Artykuł dostępny jest pod adresem: http://dx.plos.org/10.1371/journal.pone.0157408