Warszawa, 08.09.2017. Pracująca kobieta w biurze. (jt/am)

***UWAGA!!! ZDJĘCIA NIE MOGĄ BYĆ WYKORZYSTANE  DO TEMATÓW O CHOROBACH WENERYCZNYCH ORAZ PSYCHICZNYCH Z WYŁĄCZENIEM DEPRESJI*** Archiwum fot. PAP/Jacek Turczyk
                                        

            Zbyt długie pozostawanie w pozycji siedzącej może mieć związek z niekorzystnymi zmianami w części mózgu związanej z pamięcią - informuje pismo "PLOS ONE".
      
            Wcześniejsze badania wykazały, że długotrwałe siedzenie - podobnie jak palenie papierosów - zwiększa ryzyko chorób serca, cukrzycy oraz przedwczesnej śmierci. Naukowcy z University of California w Los Angeles postanowili sprawdzić, jak pozycja siedząca wpływa na stan zdrowia mózgu, w tym zwłaszcza obszarów mających krytyczne znaczenie dla zapamiętywania.

W badanej grupie było 35 osób w wieku od 45 do 75 lat. Pytano je o poziom aktywności fizycznej oraz średnią liczbę godzin spędzonych na siedząco w ciągu poprzedzającego tygodnia.

U każdej osoby wykonano badanie MRI o wysokiej rozdzielczości, co pozwoliło szczegółowo ocenić przyśrodkowy płat skroniowy (MTL) - region mózgu zaangażowany w tworzenie nowych wspomnień.

Jak się okazało, siedzący tryb życia miał wyraźny związek ze zmniejszaniem grubości MTL. Co więcej, aktywność fizyczna - nawet na wysokim poziomie - nie wystarczała, aby zrównoważyć szkodliwe skutki siedzenia przez dłuższy czas.

Jak zaznaczają autorzy, przeprowadzone badanie nie dowodzi, że zbyt częste siedzenie powoduje zanik struktur mózgu, ale faktem jest, że więcej godzin spędzonych na siedzeniu wiąże się z mniejsza grubością MTL. Ponadto badacze skupili się na liczbie godzin spędzonych na siedząco, ale nie pytali uczestników, czy robili w tym czasie przerwy.

Naukowcy mają nadzieję, że uda się przeprowadzić obserwację grupy osób przez dłuższy czas, aby ustalić, czy siedzenie powoduje zanik MTL i jaką rolę mogą odgrywać płeć, rasa oraz waga.