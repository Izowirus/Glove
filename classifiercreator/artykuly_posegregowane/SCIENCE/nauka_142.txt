PAP/Marcin Bielecki
                                        

            Tysiąc uczniów wzięło we wtorek w Szczecinie udział w "największej lekcji matematyki dla maturzystów w Polsce". Byli zachęcani do zmiany nastawienia do egzaminu i ćwiczyli dowody matematyczne.


      
            Maturzyści, którzy we wtorek w auli Uniwersytetu Szczecińskiego uczyli się matematyki, przyjechali z całego regionu – Kalisza Pomorskiego czy Kołobrzegu. Lekcję poprowadził nagrodzony w 2008 r. tytułem Nauczyciela Roku Dariusz Kulma. Jak powiedział PAP, takiej lekcji – dla tylu uczniów w jednej kategorii wiekowej – w Polsce jeszcze nie było.

"Chciałem pokazać, że uczniowie nie boją się wyzwań, że podejmują rękawicę, że to nie jest tak, że będzie pusta sala. Wręcz odwrotnie – po pięciu dniach (od rozpoczęcia rejestracji) nie było miejsc, żeby się zapisać"– powiedział Kulma.

Maturzyści podczas lekcji mierzyli się z dowodami matematycznymi. Część ćwiczeniową poprzedził wykład motywacyjny. Jak tłumaczył Dariusz Kulma, przepis na zdanie matury z matematyki to zmiana nastawienia.

"Chodzi o to, aby spojrzeć nie w sposób +muszę to zrobić+, ale +chcę to zrobić, po coś jest mi to potrzebne w życiu+", że jest to jeden krok w stronę marzeń (…) W tym wszystkim jest większy przekaz, tak naprawdę najmniej chodzi o maturę" – przekonywał Kulma.

Jedna z uczestniczek lekcji po jej zakończeniu zauważyła, że nauczyła się "lepiej rozwiązywać zadania". Inna maturzystka dodała, że ma nadzieję na trochę lepszy wynik na egzaminie.

Lekcja odbyła się w ramach Szczecińskiego Salonu Maturzystów zorganizowanego przez portal edukacyjny Perspektywy.