Pakistanka Malala Yousafzai, orędowniczka prawa kobiet do edukacji i najmłodsza laureatka Pokojowej Nagrody Nobla, w opublikowanym w piątek wywiadzie dla pakistańskiej prasy zdradziła, że niedawno odbyła rozmowę kwalifikacyjną na studia w Oxfordzie.
      
            19-letnia obecnie Malala przyznała, że rozmowa nie należała do łatwych i że jak każdy inny kandydat na studia na prestiżowym Uniwersytecie Oksfordzkim z niecierpliwością i obawą czeka na wynik. Dodała, że chce studiować filozofię, politologię i ekonomię.

W wieku 11 lat Malala Yousafzai zaczęła pod pseudonimem prowadzić bloga, w którym opowiadała się za prawem kobiet do edukacji, wolności i decydowania o własnym losie. Jako 15-latka została zaatakowana przez talibów w drodze powrotnej ze szkoły w dolinie Swat, na pograniczu afgańsko-pakistańskim.

Przeżyła postrzały w głowę i szyję, a po intensywnym leczeniu i rehabilitacji w Anglii kontynuowała tam edukację. Nie może wrócić do ojczyzny, bo talibowie oskarżają ją o propagowanie zachodniego stylu życia i "nieprzyzwoite" zachowanie, grożąc śmiercią dziewczynie i jej bliskim.

Za niezłomną postawę młodą Pakistankę nagrodził m.in. Uniwersytet Harvarda, a Parlament Europejski przyznał jej w 2013 roku Nagrodę Sacharowa za zasługi w walce o prawa człowieka. Rok później Malala jako najmłodsza osoba w historii otrzymała Pokojową Nagrodę Nobla.