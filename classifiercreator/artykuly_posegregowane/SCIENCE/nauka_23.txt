Delikatne głaskanie noworodków działa na ich mózg i zmniejsza odczuwanie bólu; wszyscy się tego domyślali, ale teraz potwierdziły to badania specjalistów brytyjskich opublikowane przez „Current Biology”.
      
            Testom poddano 32 noworodki. Specjaliści z University of Oxford oraz Liverpool John Moores University twierdzą, że te z nich, które były głaskane wykazywały o 40 proc. mniejsze odczuwanie bólu.

„Głaskanie dzieci daje efekt przeciwbólowy nie powodując przy tym żadnych działań niepożądanych” – twierdzi w wypowiedzi dla „BBC News” główna autorka badań prof. Rebeccah Slater.

Wielu rodziców od dawna zdawało sobie z tego sprawę. Z prób brytyjskich specjalistów wynika, że najlepsze efekty daje głaskanie dzieci w tempie 3 cm na sekundę. „Tak się składa, że dorośli intuicyjnie zwykle w podobnym tempie dotykają maluchy” – powiedziała prof. Slater.

Głaskanie w tym tempie najlepiej stymuluje neurony, o których wiedziano, że wykazują aktywność przeciwbólową u dorosłych. Nie było tylko pewności czy podobnie jest u noworodków.

Zdaniem prof. Slater, jej badania potwierdzają, że korzystne są dotyk i masowanie skóry dzieci, a także noszenie ich „na kangura”, czyli w bezpośrednim kontakcie.

„Z wcześniejszych badań wiemy, że dotyk redukuje stres, zwiększa wzajemnie więź dziecka z rodzicem, jak również skraca pobyt malucha w szpitalu” – uważa brytyjska specjalistka.

Prof. Slater wraz ze swym zespołem zamierza przeprowadzić podobne badania na wcześniakach, by sprawdzić czy również u nich występuje efekt przeciwbólowy dotyku i głaskania. W przypadku tych maluchów kłopot polega na tym, że nie mają one jeszcze w pełni rozwiniętych nerwów czuciowych.