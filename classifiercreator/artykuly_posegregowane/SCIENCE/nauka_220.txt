Kiermusy (woj. podlaskie), 29.05.2015. Młody żubr z mamą w Ostoi Żubra i Tradycji Szlacheckiej w Kiermusach na Podlasiu, 29 bm. Młode urodziło się dwa dni temu. Jest to szósty żubr, który urodził się w pierwszej w Polsce i w Europie prywatnej zagrodzie żubra królewskiego. Obecnie stado liczy 7 sztuk. (ar/cat)
PAP/Artur Reszko PAP © 2018 / Artur Reszko
                                        

            W Bieszczadach leśnicy obserwowali już kilkanaście żubrzyc, które z tegorocznym przychówkiem powróciły do swoich stad. "Opuściły je na początku czerwca, by w leśnych ostępach wydać potomstwo" - powiedział PAP rzecznik Regionalnej Dyrekcji Lasów Państwowych w Krośnie Edward Marszałek.
      
            "Najczęściej żubrzyce rodzą jedno cielę co dwa lata. Młody żubrzyk po przyjściu na świat waży 20-30 kg. Matki czuwające nad potomstwem mogą być agresywne; podobnie jak u innych gatunków zwierząt" - opisał w piątek rzecznik krośnieńskiej RDLP.

Zwrócił uwagę, że w przypadku spotkania w lesie młodego żubrzątka nie wolno zbliżać się do niego, bo w jego pobliżu na pewno czuwa matka.

Każdego roku w Bieszczadach przychodzi na świat 30-50 młodych żubrów. Jeśli zima jest śnieżna i mroźna, to połowa z nich nie dożywa roku. Według Marszałka w tym roku na świat może przyjść nawet 50 cieląt.

Żubrzyce dojrzewają płciowo w drugim, trzecim roku życia. Z kolei samce dojrzałość osiągają w trzecim roku; jednak w rozrodzie uczestniczą przeważnie osobniki pomiędzy siódmym a dwunastym rokiem życia. Ciąża u żubrów trwa 256 dni.

W lecie żubry przebywają w mniejszych stadach, tworzonych przez samice i cielęta. Dojrzałe samce trzymają się osobno. Natomiast młodsze osobniki tworzą wtedy tzw. grupy kawalerów.

W Bieszczadach na wolności żyje ponad 500 żubrów. Po przeszło dwóch stuleciach nieobecności sprowadzono je tam w 1963 r.

"11 sierpnia w Lutowiskach odbędzie się 12. Dzień Żubra. Tym razem akcentowana będzie 55. rocznica powrotu tego gatunku w Bieszczady. Z tej okazji ukaże się też książka +Żubry z krainy połonin+" - zapowiedział rzecznik RDLP w Krośnie.

Bieszczadzkie żubry należą do rasy białowiesko-kaukaskiej. Są potomkami żubrów z Kaukazu i samic żyjących w ogrodach zoologicznych oraz zwierzyńcach prywatnych. Zwierzęta tej rasy żyją tylko w Bieszczadach. W pozostałych ośrodkach w Polsce mieszkają żubry czystej linii białowieskiej.