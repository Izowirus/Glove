Initiator and multiple Guinness World Record holder Wim Hof speaks as participants try to set a new world record by taking an ice bath with as many people at the same time as possible in front of the Theater Amsterdam, in Amsterdam, the Netherlands, 21 April 2015. Hof, known as 'The Ice Man', wants to prove that not only he, but everybody can face coldness.   PAP/EPA © 2018 / KOEN VAN WEEL
                                        

            Zaawansowane badania pokazały, że ciało Holendra Wima Hofa zwanego "Człowiekiem lodu" w nietypowy sposób ogrzewa krew, a jego mózg wydziela wpływające na psychikę substancje. Naukowcy spekulują, że odkryte zjawiska mogą mieć znaczenie dla łagodzenia różnorodnych zaburzeń u innych osób.
      
            Wim Hof posiada kilka rekordów świata związanych z przebywaniem na zimnie. Holender twierdzi, że kontakt z niskimi temperaturami pozwala człowiekowi poradzić sobie z różnymi dolegliwościami i utrzymać w zdrowiu ciało oraz ducha.

O jego wyczynach, które Hof przypisuje autorskiej metodzie treningu mówiły już m.in. BBC, CNN i National Geographic. Zespół z Wayne State University School of Medicine postanowił więc dowiedzieć się, co dzieje się w organizmie rekordzisty.

Naukowcy przez trzy dni analizowali pracę mózgu i ciała Hofa, kiedy ten nosił specjalnie zaprojektowany kombinezon, do którego można wprowadzać wodę o wybranej temperaturze.

Na dokładne poznanie reakcji organizmu Holendra pozwoliły dwie zaawansowane metody badawcze. Pracę mózgu ukazała technika funkcjonalnego rezonansu magnetycznego, a reakcje pozostałych części ciała – pozytronowa tomografia emisyjna.

Okazało się, że organizm śmiałka reaguje inaczej niż przeciętnego śmiertelnika. Po pierwsze temperatura jego skóry w dużej mierze nie zmienia się pod wpływem zimna. Badanie pokazało, że wynika to z działania układu współczulnego i zużycia glukozy (a więc produkcji energii) przez mięśnie żebrowe. Powstające w nich ciepło ogrzewa krew, kiedy przepływa przez płuca. „To niezwykłe zjawisko i może wyjaśnić odporność na odmrożenia” - opowiada jeden z badaczy prof. Otto Muzik.

Jeszcze bardziej naukowców zadziwił mózg człowieka, który opanował zimno. „Ze względu na nasze wcześniejsze badania, spodziewaliśmy się, że +Człowiek lodu+ będzie wykazywał znaczną aktywację w rejonie przedniej kory wyspy, gdzie znajdują się wyższe ośrodki regulujące temperaturę” - mówi prof. Muzik.

„Jednakże zaobserwowaliśmy więcej wyraźnych różnic w rejonie substancji szarej okołowodociągowej, zlokalizowanej w górnej części pnia mózgu. Region ten jest związany z działającymi w mózgu mechanizmami kontroli odczuwania bólu i jak się uważa, sprawuje tę kontrolę przez wydzielanie opioidów i kannabinoidów” - tłumaczy specjalista.

Autorzy badania opisują te wyniki jako „niesamowite” - nie tylko z powodu tego, co mówią one o "Człowieku lodu", ale także ze względu na ich znaczenie dla zdrowia.

Naukowcy spekulują, że pod wpływem zimna dochodzić może do spontanicznego uwalniania w mózgu Hofa opioidów i kannabinoidów, co może skutkować dobrym samopoczuciem, kontrolą nastroju i zmniejszeniem lęku.

„Praktyka metodą Wima Hofa może prowadzić do wzmacniających zmian w autonomicznych reakcjach mózgu – spekulacja ta ma znaczenie dla ewentualnej możliwości radzenia sobie z różnymi zaburzeniami zdrowotnymi – od problemów z układem odpornościowym, a nawet do problemów psychiatrycznych, takich jak zaburzenia nastroju i stany lękowe” - mówi prof. Vaibhav Diwadkar – specjalista w zakresie psychiatrii i neuronauki behawioralnej.

Autorzy pracy, która ukazała się w piśmie „Neuroimage” planują dalsze badania, które mają sprawdzić wysuwane hipotezy. „Możliwości są zbyt intrygujące, aby je ignorować” - mówi prof. Diwadkar.

Więcej informacji:
http://research.wayne.edu/news/novel-study-is-first-to-demonstrate-brain-mechanisms-that-give-the-iceman-unusual-resistance-to-cold-29291