Warszawa, 04.04.2018. Minister zdrowia Łukasz Szumowski podczas konferencji prasowej nt. "Nowego projektu standardu opieki okołoporodowej", 4 bm. w Ministerstwie Zdrowia w Warszawie. (mr) PAP/Jakub Kamiński Archiwum PAP © 2018 / Jakub Kamiński
                                        

            Porozumienie o współpracy USA i Polski w obszarze nauk biomedycznych jest pierwszą taką umową o współpracy naukowej ze Stanami Zjednoczonymi podpisaną przez wolną Polskę - ocenił szef resortu zdrowia Łukasz Szumowski. "Jest to wydarzenie historyczne" - dodał.
      
            Przypomniał, że poprzednia umowa była podpisana czterdzieści lat temu.

Porozumienie podpisane w piątek w Waszyngtonie przez ministra zdrowia Łukasza Szumowskiego i jego amerykańskiego odpowiednika, sekretarza departamentu zdrowia i opieki społecznej Alexa Azara, ma charakter ramowy, dzięki czemu możliwe będzie zawieranie konkretnych, bardziej szczegółowych umów o współpracy przez polskie placówki naukowe z instytucjami amerykańskimi, takimi np. jak Krajowy Instytut Zdrowia (National Institute of Health).

Porozumienie dotyczy współpracy z amerykańskim ministerstwem zdrowia w zakresie badań medycznych i wymiany wiedzy medycznej" - podkreślił Szumowski podczas rozmowy z polskimi dziennikarzami w piątek w Waszyngtonie.

"Umowa z USA pomoże w realizacji jednego z moich priorytetów, czyli powołania Agencji Badań Klinicznych i rozwoju nauk biomedycznych" – zaznaczył. Wyjaśnił, że dzięki porozumieniu, polskie nauki biomedyczne oraz polscy naukowcy zyskają ogromną szansę na rozwój i dostęp do zasobów wiedzy, doświadczenia oraz badań naukowych, którymi dysponują instytucje amerykańskie.

Zgodnie z porozumieniem, obszary współpracy dotyczą rozwoju wspólnych badań, szkoleń i działań ukierunkowanych m.in. na choroby zwalczane drogą szczepień i inne choroby zakaźne, gruźlicę, grypę pandemiczną, choroby przewlekłe, w szczególności choroby układu krążenia, nowotwory złośliwe, cukrzycę, choroby układu oddechowego i demencję oraz zdrowie psychiczne.

Szef resortu zdrowia poinformował, że rozmawiał z Alexem Azarem m.in. o rozpoczynającym się jesienią programie stypendiów naukowych dla polskich badaczy i lekarzy. W ramach programu będzie uczestniczyło łącznie sto osób. "Będą one mogły pracować w najlepszych ośrodkach naukowych i medycznych w USA" – poinformował PAP szef resortu zdrowia.

Odpowiadając na pytanie PAP, czy porozumienie podpisane w piątek ułatwi polskim placówkom naukowym i medycznym współpracę z prywatnymi placówkami badawczymi w Stanach Zjednoczonych, takimi jak uniwersytety i laboratoria biomedyczne amerykańskich firm farmakologicznych, minister odparł, że "z pewnością tak", ponieważ porozumienie "pokazuje, iż współpraca pomiędzy rządami Polski i Stanów Zjednoczonych w tej dziedzinie jest bardzo dobra, co pewnością ułatwi współpracę z uniwersytetami".

Szumowski zaznaczył jednocześnie, że "najwięcej badań naukowych w dziedzinie medycyny prowadzonych jest obecnie przez ośrodki Krajowego Instytutu Zdrowia (NIH) z siedzibą w Bethesda pod Waszyngtonem, które nie są placówkami uniwersyteckimi, a ośrodkami badawczymi rządu federalnego.

Założony w 1887 r. Krajowy Instytut Zdrowia (NIH) obejmuje 27 autonomicznych placówek. Podlega ministerstwu zdrowia i opieki społecznej USA.

Sekretarz amerykańskiego ministerstwa zdrowia Alex Azar wyraził zadowolenie z podpisanego w piątek porozumienia z Polską. Odnosząc się do informacji dotyczących zmian systemu opieki zdrowotnej w naszym kraju podkreślił, że Stany Zjednoczone również są na etapie modyfikowania swojego systemu opieki zdrowotnej. Zaproponował, że wesprze tworzenie w Polsce systemu transferu technologii.

Ministrowi Szumowskiemu, który z wykształcenia jest lekarzem ze specjalizacją w dziedzinie kardiologii i posiada tytuł naukowy profesora zwyczajnego, podczas wizyty w Stanach Zjednoczonych towarzyszyła grupa wybitnych polskich naukowców. W skład delegacji weszli m.in. prof. dr hab. n.med. Jan Walewski - dyrektor Centrum Onkologii w Warszawie, prof. dr hab. n. med. Tomasz Hryniewiecki - dyrektor Instytutu Kardiologii im. Prymasa Tysiąclecia Kardynała Stefana Wyszyńskiego w Aninie pod Warszawą oraz chirurg dziecięcy, profesor Piotr Czauderna – członek powołanej przez prezydenta Andrzeja Dudę Narodowej Rady Rozwoju, a także Łukasz Wojdyga, z-ca dyrektora departamentu współpracy międzynarodowej MNiSW, kierujący pracami Narodowej Agencji Wymiany Akademickiej.

Oprócz rozmów w amerykańskim resorcie zdrowia polska delegacja odbyła spotkania z przedstawicielami federalnej Agencji Kontroli Leków i Żywności (Food and Drug Administration), z kierownictwem NIH oraz inwestorami zrzeszonymi w Polsko-Amerykańskiej Radzie Biznesu.

wk/ krap/ tzach/