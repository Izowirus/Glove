Niektóre rośliny „żyją szybko i umierają młodo”, a inne wręcz przeciwnie – potrafią przetrwać w dobrej kondycji długo. Naukowcy z międzynarodowego zespołu odkryli, że chodzi tutaj o złożone powiązania między mikroorganizmami glebowymi a korzeniami roślin.
      
            Badanie prowadzone przez badaczy z University of Manchester, opisane w „Science Advances”, pogłębia wiedzę na temat tego, jak w ekosystemach utrzymywana jest bioróżnorodność roślin. Może to pomóc w ochronie przyrody, odnawianiu naturalnych siedlisk i uprawianiu zdrowszych roślin.

Naukowcy od dawna podejrzewali, że klucz do wyjaśnienia bioróżnorodności roślin stanowią ich wrogowie, w tym szkodliwe grzyby żyjące w glebie. Jednak studiowanie życia mikroorganizmów glebowych jest utrudnione.

Wykorzystując nowe techniki i istniejącą wiedzę na temat grzybów w glebie, badacze doszli do wniosku, że niektóre rośliny udzielają schronienia w swoich korzeniach różnym szkodliwym grzybom, podczas gdy inne trzymają takie mikroorganizmy na dystans i przyciągają wiele pożytecznych, pozytywnie wpływających na ich kondycję.

„Kiedy przechadzamy się po pełnej kwiatów łące, można się zastanawiać, czemu tak wiele różnych roślin rośnie razem i żadna z nich nie dominuje. Odkryliśmy, że wzrost roślin jest silnie kontrolowany przez to, jak wiele różnych szkodliwych i korzystnych grzybów jest przyciąganych przez korzenie” - powiedziała główna autorka dr Marina Semchenko.

Naukowcy odkryli również, że równowaga między oboma rodzajami grzybów zależy od stylu życia roślin. „Niektóre rośliny powoli rosną, ale cieszą się długim życiem, kooperując z pożytecznymi grzybami. Inne rosną szybko i początkowo odnoszą sukces, ale potem są pokonywane przez choroby powodowane przez groźne mikroorganizmy” - wyjaśniła dr Semchenko.

Dla zdrowia roślin, podobnie jak ludzi, ważna jest dieta. Gleby obfite w składniki odżywcze mogą wspierać ich wzrost, ale też zmieniać równowagę między różnymi rodzajami grzybów.

Wyniki mogą utorować drogę do nowego podejścia w rolnictwie zakładającego utrzymanie równowagi mikrobiologicznej odpowiedniej do produkcji zdrowych upraw. „Mikroorganizmy glebowe są wrażliwe na ingerencję człowieka. Nasze wyniki sugerują, że negatywny wpływ na te organizmy może wywołać efekt domina, utrudniając zachowanie bioróżnorodności roślin” - ostrzegła badaczka.