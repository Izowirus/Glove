Grupa związków pochodzących z szyszek chmielu może przyczynić się do poprawy jakości życia osób cierpiących na zespół metaboliczny - informuje pismo "Scientific Reports".
      
            Zespół metaboliczny charakteryzuje się współwystępowaniem co najmniej dwóch z takich objawów jak otyłość, nadciśnienie, wysoki poziom glukozy we krwi, niski poziom dobrego cholesterolu czy wysoki poziom trójglicerydów. Szacuje się, że cierpi na niego 35 proc. mieszkańców Stanów Zjednoczonych.

Do rozwoju zespołu metabolicznego przyczynia się dieta bogata w tłuszcze nasycone, która sprzyja utrzymywaniu się przewlekłego stanu zapalnego w organizmie. Schorzenie to ma związek nie tylko z podwyższonym ryzykiem rozwoju cukrzycy typu 2 i chorób układu sercowo- naczyniowego, ale także dysfunkcji poznawczych i demencji.

Naukowcy z Oregon State University oraz Oregon Health & Science University podczas badań na myszach wykazali, że pochodzący z szyszek chmielu prenyloflawonoid o nazwie ksantohumol (XN) i jego uwodornione pochodne DXN i TXN zmniejszają insulinooporność. Zwiększają także tolerancję glukozy oraz wrażliwość na leptynę (hormon wpływający hamująco na ośrodek głodu). Co więcej, związki te zniwelowały problemy z pamięcią przestrzenną u gryzoni karmionych wysokotłuszczowym pożywieniem.

Naukowcy zauważają, że nawet lepsze skutki niż sam ksantohumol miały jego uwodornione pochodne, przy czym ich zastosowanie nie prowadziło do efektów ubocznych, gdyż nie przekształcały się w metabolit estrogenu. Zmniejszało to ryzyko rozwoju raka piersi czy endometriozy.