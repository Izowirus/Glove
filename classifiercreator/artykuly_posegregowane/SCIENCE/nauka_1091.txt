Warszawa, 28.12.2016. Wicepremier, minister nauki Jarosław Gowin rozmawia z dziennikarzami, po uroczystości podpisania umowy, 28 bm. w Warszawie. Podpisanie umowy przez Narodowe Centrum Badań i Rozwoju oraz PFR Ventures dotyczyło uruchomienia Funduszu Inwestycyjnego w ramach programu BRIdge VC. (mr)   Archiwum PAP/Paweł Supernak
                                        

            Ponad 5 mld zł na nowatorskie projekty w 2016 roku rozdysponowało Narodowe Centrum Badań i Rozwoju (NCBR), kolejne 5,5 mld złotych zostanie przyznanych w 2017 roku - poinformował w czwartek wicepremier i szef resortu nauki Jarosław Gowin.
      
            Środki te są przyznawane w ramach Programu Operacyjnego Inteligentny Rozwój (IR). Jest to największy w Unii Europejskiej krajowy instrument, który wspiera prace rozwojowe i badania przemysłowe, komercjalizację prac B+R oraz współpracę między sektorem nauki oraz biznesu.

Na jego realizację w latach 2014-2020 przeznaczono ponad 36 mld zł. Ponad połowa tej kwoty, blisko 22 mld zł, znajduje się w dyspozycji NCBR - agencji wykonawczej resortu nauki.

"Chcę podkreślić, że z działań NCBR nie jest wykluczony żaden sektor" - zaznaczył wicepremier, minister nauki i szkolnictwa wyższego Jarosław Gowin podczas briefingu zorganizowanego w czwartek w Warszawie.

W 2017 r. planowane jest uruchomienie 17 konkursów w ramach Programu Operacyjnego IR na łączną kwotę 5,5 mld zł - zapowiedział wicepremier. Będą to środki przeznaczone dla branż, które mają największy potencjał rozwojowy i są ważne z punktu widzenia społecznego. Gowin wskazał m.in. program bezemisyjnego transportu publicznego.

Stwierdził, że choć firmy i instytucje mogą starać się o miliardy złotych ze środków, którymi dysponuje NCBR, to ta agencja "nie jest bankomatem zapewniającym łatwy dostęp do pieniędzy."

"Tak bywało w przyszłości, ale dzięki reformie wprowadzonej przez pana prof. Chorowskiego (dyrektora NCBR - przyp. PAP) dzisiaj NCBR jest instytucją nastawioną na praktyczne efekty gospodarcze" - podkreślił Jarosław Gowin.



Wicepremier dodał, że najważniejsze jest to, aby wydane środki przyniosły konkretne efekty, które można zmierzyć z perspektywy makroekonomicznej, jak i poziomem życia Polaków.

"Nie poprzestajemy (...) na kontynuacji już wprowadzonych mechanizmów wsparcia komercjalizacji B+R. Korzystając z najlepszych światowych doświadczeń, na przykład amerykańskiej agencji DARPA, wprowadzamy nowe rozwiązania, stawiając ambitne, ale konkretne cele, zapewniając publiczne wsparcie dla innowacyjnych projektów wysokiego ryzyka" - wyjaśniał.

Jak poinformował w czwartek dyrektor NCBR prof. Maciej Chorowski w 2017 roku NCBR będzie kontynuowało większość ustanowionych wcześniej programów, czyli „szybką ścieżkę” - z budżetem 2,75 mld zł, programy sektorowe, Regionalne Agendy Naukowo-Badawcze oraz projekty aplikacyjne.

Uruchomione zostaną także trzy nowe programy sektorowe - dla sektora farmaceutycznego (190 mln zł), sektora recyklingu surowców mineralnych i drewna (90 mln zł) oraz sektora leśno-drzewnego i meblarskiego (120 mln zł) - oraz dwa nowe Wspólne Przedsięwzięcia: z Polskim Górnictwem Naftowym i Gazownictwem S.A. i GAZ SYSTEM S.A., tzw. INGA (200 mln zł) oraz z PKP Polskie Linie Kolejowe (25 mln zł).

"Współfinansując nowatorskie projekty przedsiębiorców i naukowców pomagamy zmniejszyć ryzyko związane z realizacją prac B+R, przyczyniając się do lepszej i szybszej komercjalizacji badań" - mówił prof. Maciej Chorowski.

Dodał, że obserwując dotychczasowe efekty działań, mierzone zarówno wzrostem nakładów przedsiębiorców na badania i rozwój, jak i rosnącą liczbą jednostek naukowych współpracujących z firmami w obszarze B+R, liczy na dalszą poprawę wskaźników innowacyjności polskiej gospodarki w najbliższych latach.