Stocznia Szczecińska uzyskała grant od Narodowego Centrum Badań i Rozwoju na budowę semi-autonomicznego morskiego statku towarowego - poinformowały w piątek służby prasowe Stoczni Szczecińskiej.
      
            Projekt "Opracowanie, budowa i weryfikacja w warunkach rzeczywistych prototypu semi-autonomicznego statku towarowego żeglugi morskiej" realizowany będzie przez Stocznię Szczecińską. Jej partnerami są JPP Marine Sp. z o.o. S. k oraz Nelton Sp. z o. o.

Rozpoczęcie przedsięwzięcia zaplanowano na pierwszy kwartał 2019 r. Czas trwania projektu to 24 miesiące. Budżet przedsięwzięcia wynosi prawie 58,8 mln zł.

SAC, czyli Semi-Autonomous Coaster to pierwszy tak kompleksowy projekt badawczo-rozwojowy polskiego statku morskiego o wysokim poziomie autonomiczności - wynika z informacji Stoczni Szczecińskiej. Według służb prasowych, jego realizacja daje szansę na zbudowanie w Polsce silnego partnerstwa naukowo-przemysłowego w obszarze wysoce innowacyjnych jednostek pływających.

W ramach przedsięwzięcia ma powstać prototyp semi-autonomicznego coastera SAC, umożliwiający przetestowanie innowacyjnych komponentów z zakresu technologii morskich. Prototyp SAC zostanie przekształcony w ramach prac wdrożeniowych w pełnowartościowy produkt, który ma już potencjalnych klientów - poinformowała stocznia.

Równolegle z pracami badawczymi będą przeprowadzone prace, których najważniejszym elementem będzie nadzór Klasyfikatora statków zarówno nad projektem, jak i budową prototypu - podał zakład. Jest on konieczny, ponieważ prototyp musi być dopuszczony do testów morskich, a produkt końcowy otrzymać niezbędną certyfikację.

Jak zaznacza stocznia, wdrożenie wyników projektu nie jest obarczone ryzykiem braku regulacji prawnych związanych z morskimi statkami autonomicznymi, ponieważ budowany prototyp będzie semi-autonomiczny, a planowany poziom autonomiczności to AL3.

Podstawowym efektem przedsięwzięcia jest kompleksowy projekt statku nowej generacji, który może być wykorzystany w produkcji seryjnej. Taki projekt, jak SAC może być ważnym elementem rozwoju przyszłego centrum badawczo–rozwojowego stoczni - poinformowała stocznia.