Opracowanie testu nowej generacji do wykrywania dopalaczy we włosach, krwi i moczu czy opracowanie symulatora katastrof zbiorowych – to niektóre z projektów nagrodzonych w programie „szybka ścieżka” dla MŚP. NCBR zdecydowało już, że dofinansuje 13 spółek kwotą 58 mln zł.

      
            "Na liście projektów rekomendowanych do dofinansowania znalazło się 13 spółek, które przedstawiły nowatorskie pomysły powstałe na styku nauki i biznesu. Dzięki wsparciu z +szybkiej ścieżki+ otrzymają wzmocnienie do startu w wyścigu rynkowym – od koncepcji do komercjalizacji. To kolejny duży krok w stronę wzmacniania potencjału innowacyjnego polskich przedsiębiorców" – skomentował wiceminister nauki i szkolnictwa wyższego Piotr Dardziński.

Pierwsza tegoroczna edycja popularnego konkursu NCBR wystartowała 4 kwietnia. Nabór wniosków jest ciągły, a na koniec każdego miesiąca następuje weryfikacja aplikacji z ostatnich trzydziestu dni i ich ocena przez panele ekspertów. Tak zostały wyłonione zwycięskie podmioty z projektami, które NCBR zamierza dofinansować kwotą 58 mln zł.

W „szybkiej ścieżce” NCBR formalności zostały zredukowane do minimum, a czas wydania decyzji o dofinansowaniu skrócony do około 60 dni, by zachęcić małych i średnich przedsiębiorców do sięgania po wsparcie na innowacje. Procedura z założenia ma nie być skomplikowana, a cały wniosek można wypełnić i złożyć drogą elektroniczną.

"Nowatorska formuła +szybkiej ścieżki+ służy wsparciu badań naukowych i prac rozwojowych podejmowanych przez przedsiębiorców we współpracy z uczelniami i zespołami badawczymi" – wyjaśnia dyrektor Narodowego Centrum Badań i Rozwoju prof. Maciej Chorowski.

W ramach „szybkiej ścieżki” przedsiębiorcy mogą ubiegać się o dofinansowanie projektów obejmujących badania przemysłowe i prace rozwojowe albo prace rozwojowe nad rozwiązaniami technologicznymi i produktami, które służą rozwojowi prowadzonej działalności oraz wzmacnianiu pozycji konkurencyjnej firmy. Tematyka prac musi wpisywać się w jedną z tzw. „Krajowych inteligentnych specjalizacji”. Poziom dofinansowania sięga nawet 80 proc. w zależności m.in. od wielkości przedsiębiorstwa.

Do końca roku małe i średnie firmy mogą otrzymać w ramach „szybkiej ścieżki” aż 750 mln zł na innowacyjne projekty. Szczegóły na stronie NCBR (http://www.ncbr.gov.pl/fundusze-europejskie/poir/konkursy/konkurs1111-2016/).

Konkursy są finansowane z unijnego Programu Operacyjnego Inteligentny Rozwój.