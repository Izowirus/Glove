epa04389199 An aerial view of an algae carpet spreadsing at Pfaueninsel island on Wannsee lake in Berlin, Germany, 07 September 2014.  EPA/RALF HIRSCHBERGER 
Dostawca: PAP/EPA. Archiwum PAP/EPA © 2017 / RALF HIRSCHBERGER
                                        

            Jeden z gatunków wątrobowców ciągle zawiera geny, które przed setkami milionów lat odegrały kluczową rolę w opanowaniu lądów przez rośliny – informują naukowcy na łamach pisma „Cell”.
      
            Popularny wątrobowiec (Marchantia polymorpha) jest genetycznym świadectwem ewolucyjnego przejścia od morskich glonów do roślin lądowych. Okazało się, że Marchantia polymorpha „zakonserwowała” geny i rodziny genów sprzed milionów lat, które brały udział w podbijaniu przez rośliny ekosystemów lądowych.

Wątrobowce są grupą drobnych roślin zaliczanych do niedawna do mszaków. Jak opisuje Jeremy Schmutz z międzynarodowego zespołu badaczy, gdyby nie takie wczesne rośliny, jak wątrobowce, roślinność zasiedliłaby ląd nie dalej jak pół metra od brzegów mórz i słodkowodnych zbiorników

Wyniki badań uzyskano dzięki sekwencjonowaniu genomu rośliny, które przeprowadził zespół naukowców, w tym badaczy z Australii i Japonii. Wyniki badań porównywano z genomami innych roślin, w celu zidentyfikowania bardziej archaicznych genów.

Dzięki temu możliwe jest zrozumienie wspólnych mechanizmów genetycznych, leżących u podłoża kluczowych procesów zachodzących w organizmach roślinnych.

Naukowcy badali u wątrobowców m.in. geny odpowiedzialne za wytwarzanie hormonu auksyny, regulującego wzrost i rozwój roślin. Okazało się również, że geny odpowiedzialne za ochronę przed promieniowaniem ultrafioletowym mogą u roślin lądowych pochodzić od archaicznych mikroorganizmów glebowych.