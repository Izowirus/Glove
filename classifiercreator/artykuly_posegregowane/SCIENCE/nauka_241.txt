Fuego volcano produces a lahar seen from Alotenango, Sacatepequez, Guatemala, 08 June 2018. Archiwum fot. PAP/EPA/Santiago Billy
                                        

            Archeolodzy badający ruiny starożytnego miasta Smyrna w zachodniej Turcji dotarli do warstwy popiołu wulkanicznego, pochodzącego z erupcji wulkanu na wyspie Thira (dzisiaj Santoryn) w ok. 1600 r. p.n.e. - informuje serwis internetowy Daily Sabah.
      
            Katastrofalna erupcja wulkanu na Thirze doprowadziła do upadku kultury minojskiej, jednej z najstarszych cywilizacji epoki brązu w basenie Morza Śródziemnego, która rozwijała się od ok. 3000 r. p.n.e. na wyspie Kreta.

Zespół naukowców prowadzący prace wykopaliskowe w ruinach Smyrny, położonych w dzisiejszym mieście Izmir w Turcji, w odległości ok. 270 kilometrów od wyspy Santoryn, dotarł do warstwy zawierającej popiół wulkaniczny.

Jak wykazały wyniki badań przeprowadzonych w laboratoriach Wydziału Geografii Uniwersytetu Ege w Izmirze, popiół w ruinach Smyrny pochodzi z erupcji wulkanu na Thirze sprzed 3600 lat.

Według prof. Cumhura Tanriver'a, kierującego pracami badawczymi na stanowisku, najnowsze odkrycie może pomóc w ustaleniu, w jaki sposób erupcja wulkanu na Thirze wpłynęła na życie i kulturę mieszkańców starożytnej Smyrny, a także pozwoli określić chronologię różnych zdarzeń w dziejach miasta, których dokładne datowanie z różnych powodów nie było dotychczas możliwe.

Początki osadnictwa w Smyrnie sięgają 3000 r. p.n.e., kiedy przybyli tu przedstawiciele greckich plemion Eolów.