Warszawa, 07.09.2017. Portret kobiety robiÄ…cej makijaĹĽ. (jt/am) PAP/Jacek Turczyk

***UWAGA!!! ZDJÄCIA NIE MOGÄ„ BYÄ† WYKORZYSTANE  DO TEMATĂ“W O CHOROBACH WENERYCZNYCH ORAZ PSYCHICZNYCH Z WYĹÄ„CZENIEM DEPRESJI*** Archiwum PAP © 2018 / Jacek Turczyk
                                        

            Wśród ludzi można wyróżnić cztery typy osobowości – typ przeciętny, typ ostrożny, typ wzorcowy i typ egocentryczny – twierdzą naukowcy z Uniwersytetu Northwestern (USA). Wyniki ich badania publikuje "Nature Human Behaviour".
      
            Badacze na podstawie analizy kwestionariuszy wypełnionych przez ponad 1,5 miliona respondentów zidentyfikowali cztery skupiska typów osobowości charakteryzujących się podobnym natężeniem cech Wielkiej Piątki – pięcioczynnikowego modelu osobowości obejmującego ekstrawersję, neurotyczność, otwartość na doświadczenie, ugodowość i sumienność.

Wyodrębnili m.in. typ przeciętny (average), do którego należą osoby cechujące się wysokim poziomem neurotyczności (niestabilności emocjonalnej) i ekstrawersji (ukierunkowania na otoczenie) oraz niskim poziomem otwartości na doświadczenie. Jak sama nazwa wskazuje, grupa ta obejmuje osoby o typowej, niewyróżniającej się osobowości; częściej kobiety niż mężczyzn.

Kolejny rodzaj osobowości stanowi typ ostrożny (reserved) będący zgrupowaniem osób stabilnych emocjonalnie, stosunkowo sumiennych i ugodowych, o przeciętnym, niezbyt wysokim nasileniu ekstrawersji i niskim natężeniu otwartości na doświadczenie oraz neurotyczności.

Do typu wzorcowego (role model) można tymczasem zaliczyć osoby o niskim poziomie neurotyczności i wysokim natężeniu pozostałych cech. Prawdopodobieństwo znalezienia się w tej grupie rośnie wraz z wiekiem i jest wyższe wśród kobiet. "Są to ludzie godni zaufania i otwarci na nowe idee" – zaznacza Luís Amaral, koordynator badania.

Ostatni typ osobowości to typ egocentryczny (self-centered), charakterystyczny dla sposobu funkcjonowania nastoletnich chłopców. Do tego typu należą ludzie o bardzo wysokim poziomie ekstrawersji i stosunkowo niskim poziomie otwartości na doświadczenie, ugodowości i sumienności; bardzo rzadko osoby starsze.

"Ludzie starali się zaklasyfikować typy osobowości od czasów Hipokratesa, ale we wcześniejszej literaturze naukowej uznano takie próby za nonsens. Tymczasem wyniki naszego badania pokazują, że skupiska określonych typów osobowości rzeczywiście występują" – komentuje William Revelle, jeden z autorów projektu.

O szczegółach badania można przeczytać pod adresem: https://www.nature.com/articles/s41562-018-0419-z.