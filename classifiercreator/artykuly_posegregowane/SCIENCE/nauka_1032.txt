Pierwsze pingwiny musiały pojawić się jeszcze w czasach dinozaurów. Można to wywnioskować na podstawie niedawno odkrytych kości prehistorycznego przedstawiciela tej grupy ptaków – informuje serwis Science Daily.
      
            Skamieniałość pingwina, którą niedawno odnaleziono, pochodzi sprzed 61 mln lat. Przedstawiciele tego gatunku pingwinów mierzyli półtora metra wzrostu. Okaz znaleziono na Nowej Zelandii, w regionie Canterbury, znanym ze skamieniałości prehistorycznych ptaków.

Gatunek znacznie różnił się od innych przedstawicieli pingwinów z tych samych czasów. Oznacza to, że istniała wówczas duża różnorodność w obrębie tej grupy ptaków. Ta różnorodność musiała wyłaniać się na drodze ewolucji w ciągu co najmniej kilku milionów lat.

Biorąc pod uwagę, że dinozaury wyginęły ok. 65 mln lat temu, wczesne pingwiny musiały się pojawić, kiedy jeszcze dinozaury władały naszą planetą – dowodzą naukowcy z Nowej Zelandii i Niemiec na łamach pisma „The Science of Nature”.

Nowo odkryty gatunek był niemal tak duży, jak Anthropornis, pingwin zamieszkujący Antarktykę ok. 45-33 mln lat temu. Najnowsze odkrycie dowodzi, że pingwiny dość wcześnie w swej ewolucyjnej historii osiągnęły duże rozmiary ciała.