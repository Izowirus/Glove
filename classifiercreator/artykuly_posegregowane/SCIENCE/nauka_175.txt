Kraków, 13.07.2010. Collegium Novum Uniwersytetu Jagiellońskiego.
PAP/Stanisław Rozpędzik Archiwum PAP © 2018 / Stanisław Rozpędzik
                                        

            Dwie polskie uczelnie - Uniwersytet Warszawski i Uniwersytet Jagielloński - znalazły się w rankingu szanghajskim (ARWU), prestiżowej liście 500 najlepszych uczelni świata. UW podobnie jak w poprzednim roku został sklasyfikowany w czwartej setce, zaś UJ - w piątej.
      
            Academic Ranking of World Universities (ARWU), znany również jako Lista Szanghajska, to publikowany od 2003 r. ranking najlepszych szkół wyższych na świecie. Przygotowuje go Uniwersytet Jiao Tong w Szanghaju.

W tegorocznym rankingu po raz 16. za najlepszą uczelnię świata został uznany amerykański Harvard. Na drugim i trzecim miejscu, tak jak w ubiegłym roku, znalazły się: amerykański Stanford oraz brytyjski Cambridge.

W tegorocznym zestawieniu po raz kolejny znalazły się dwie polskie uczelnie - Uniwersytet Warszawski oraz Uniwersytet Jagielloński.

Uniwersytet Warszawski, tak jak w ubiegłym roku, znalazł się w czwartej setce rankingu. Tak klasyfikowane UW było od początku istnienia rankingu, jedynie w 2016 r. zanotowano spadek uczelni do piątej setki.

Z kolei Uniwersytet Jagielloński wciąż zajmuje miejsce w piątej setce zestawienia. W latach 2004-2015 uczelnia była lepiej pozycjonowana w rankingu, znajdowała się w czwartej setce. W 2016 r. UJ przesunęło się jednak do dalszej setki i od tego czasu podobny wynik się utrzymuje.

Dokładne miejsca uczelni na rankingu znane jest tylko w przypadku 100 najlepszych uczelni świata. Pozostałe uczelnie wymieniane są już tylko w grupach liczących 50 lub 100 uczelni.

Oprócz głównego rankingu, publikowana jest też lista dodatkowa. W ubiegłym roku znajdowały się na niej uczelnie, które zajęły od 501 do 800 miejsca, natomiast w tegorocznym rankingu dodatkowa lista obejmuje miejsca 501-1000.

W siódmej setce sklasyfikowana została krakowska Akademia Górniczo-Hutnicza. W ósmej znalazły się trzy uczelnie: Uniwersytet Adama Mickiewicza w Poznaniu, Warszawski Uniwersytet Medyczny oraz Politechnika Warszawska. Do dziewiątej setki spadł Śląski Uniwersytet Medyczny w Katowicach (w poprzednim rankingu w ósmej setce). W ostatniej, dziesiątej setce znalazło się pięć polskich uczelni: Politechnika Łódzka, Uniwersytet Mikołaja Kopernika w Toruniu, Uniwersytet Łódzki, Uniwersytet Wrocławski (spadek z ósmej setki) i Politechnika Wrocławska.

Ranking szanghajski tworzony jest na podstawie kilku wskaźników. Pod uwagę bierze się liczbę absolwentów czy pracowników, którzy otrzymali Nagrodę Nobla lub Medal Fieldsa, liczbę najczęściej cytowanych naukowców (wybranych przez Thomson Reuters), liczbę publikacji w czasopismach "Nature" czy "Science", liczbę publikacji wymienionych w wybranych indeksach cytowań (Science Citation Index - Expanded oraz Social Sciences Citation Index). W zestawieniu uwzględnia się też wielkość osiągnięć w stosunku do wielkości uczelni.