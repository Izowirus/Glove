Warszawa, 09.05.2018. Wicepremier, minister nauki i szkolnictwa wyższego Jarosław Gowin podczas konferencji prasowej "Miliard złotych na Zintegrowane Programy Uczelni", 9 bm. w KPRM. (obm/pkus) PAP/Marcin Obara PAP © 2018 / Marcin Obara
                                        

            Jeszcze w tym tygodniu spotkam się z prezydentem Andrzejem Dudą i zaprezentuję mu ostateczny kształt projektu nowej ustawy o szkolnictwie wyższym i nauce - powiedział w środę w radiowej Trójce wicepremier, minister nauki i szkolnictwa wyższego Jarosław Gowin.
      
            W środę w Sejmie odbyło się pierwsze czytanie projektu ustawy Prawo o szkolnictwie wyższym i nauce, tzw. Konstytucji dla Nauki, który ma zastąpić cztery dotychczas obowiązujące ustawy. To pierwsza tak szeroka reforma nauki i szkolnictwa wyższego po 1989 r.

Wicepremier, minister nauki i szkolnictwa wyższego Jarosław Gowin pytany w środę w radiowej Trójce czy jest uzgodnienie w kierownictwie Zjednoczonej Prawicy, że ustawa będzie procedowana szybko, a poprawki nie dotkną jej istoty odpowiedział: "Dokładnie tak jest". "Mówił o tym podczas naszej wspólnej konferencji prasowej pan prezes Jarosław Kaczyński. W związku z tym uważam, że termin wejścia w życie ustawy, czyli 1 października 2018 jest niezagrożony" - powiedział wicepremier Gowin.

Zaznaczył, że "trzeba pamiętać także o opinii i stanowisku prezydenta Andrzeja Dudy". "W tym tygodniu spotkam się również z panem prezydentem Dudą i będę mu prezentował ostateczny kształt ustawy. Ten kształt, który trafił do Sejmu" - zapowiedział Gowin.

Powiedział również, że "prawdopodobnie" w Sejmie odbędzie się wysłuchanie publiczne ustawy. "Co prawda skala konsultacji przeszła nawet nasze najśmielsze oczekiwania - stąd też pewne spowolnienie kalendarza prac nad tą ustawą - więc zastanawiałem się, czy wysłuchanie publiczne jest jeszcze niezbędne - ale chyba się na to zdecyduję" - stwierdził.

Szef resortu nauki był również pytany o aktualny stosunek do projektu ustawy wicemarszałka Sejmu Ryszarda Terleckiego. Terlecki kilkukrotnie wypowiadał się negatywnie na temat przygotowywanej przez Gowina reformy nauki i szkolnictwa wyższego.

"Dzisiaj rozmawiałem z panem marszałkiem (Terleckim) i ten obecny kształt (ustawy) zapewne nie budzi jego zachwytu - ale mam wrażenie, że nie budzi też żadnych istotnych zastrzeżeń. Porozumieliśmy się - myślę, że niedługo znajdzie to wyraz w głosowaniu" - stwierdził Gowin.