Warszawa, 18.09.2013. Siedziba Szkoły Głównej Handlowej w Alejach Niepodległości 162 w Warszawie. (rp/awol) PAP/Radek Pietruszka Archiwum PAP © 2016 / Radek Pietruszka
                                        

            Najlepsze studia Master of Business Administration (MBA) w Polsce prowadzi Szkoła Główna Handlowa (SGH) w Warszawie. Wskazuje na to Ranking Programów MBA Perspektywy 2016, którego wyniki ogłoszono w środę.
      
            AGH po raz drugi z rzędu zajęło najwyższą pozycję w rankingu uczelni, wśród których znalazły się te, które prowadzą najlepsze studia MBA. Doceniono organizowane przez tę uczelnię studia Canadian Executive MBA (CEMBA).

Realizację studiów CEMBA SGH rozpoczęła w 1995 roku. Jak informuje uczelnia, przymiotnik "canadian" nie jest przypadkowy, ponieważ program wdrażany jest w Polsce we współpracy z University of Quebec at Montreal (UQAM). Słuchacze są rejestrowani na UQAM, a po zakończeniu studiów otrzymują dyplom MBA z UQAM, a także dyplom ukończenia studiów specjalnych, wydany przez SGH.

Drugie miejsce zajął program emba@uw - Executive MBA na Uniwersytecie Warszawskim, prowadzony na Wydziale Zarządzania. Studia te zajmują tę samą pozycję w rankingu już trzeci rok z rzędu. Trzecią pozycję zajęły ex aequo - Akademia Leona Koźmińskiego z programem Executive MBA i Szkoła Biznesu Politechniki Warszawskiej z programem Executive MBA Katalyst.

Kolejne miejsca zajęły: Szkoła Główna Handlowa z programem MBA - SGH (5. miejsce), Akademia Leona Koźmińskiego ze studiami Koźmiński MBA z semestrem specjalistycznym (6.), program MBA Poznań-Atlanta na Uniwersytecie Ekonomicznym w Poznaniu (7.), Aalto Executive MBA na Wyższej Szkole Bankowej w Poznaniu (8.), Franklin University Master of Business Administration (FU MBA) na Wyższej Szkole Bankowej we Wrocławiu (9.) i International MBA in Strategy, Programme and Project Management na Politechnice Gdańskiej (10.).

Ranking Programów MBA Perspektywy publikowany jest co roku przez Fundację Edukacyjną Perspektywy. Oceniono w nim 36 programów MBA prowadzonych w Polsce. W procesie oceny uwzględniane są różne kryteria, m.in. opinie absolwentów, kadrę dydaktyczną programu, merytoryczne cechy programu czy preferencje pracodawców. Organizatorzy studiów MBA wypełnili ankietę dotyczącą ocenianych programów. Przeprowadzono również badanie absolwentów - których pytano, jak ukończenie studiów MBA wpłynęło na ich karierę zawodową.

Gala, w czasie której wręczony zostanie laur, odbędzie się w środę w Warszawie.