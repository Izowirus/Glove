Wrocław, 16.06.2015. Podniebne wycieczki młodego gibona na brzuchu matki na wybiegu we wrocławskim zoo.
(mk/awol) PAP/Maciej Kulczyński Archiwum PAP © 2017 / Maciej Kulczyński
                                        

            Większe mózgi naczelnych pozwalają im lepiej radzić sobie z konfliktami w grupach - sugerują wyniki badania przeprowadzonego na University of Manchester.
      
            Rozmiar mózgu u naczelnych może być m.in. wynikiem rywalizacji związanej z życiem w dużej grupie. "Wygląda na to, że naczelne z dużym mózgiem musiały opracować strategie radzenia sobie z wysokim poziomem konfliktów" – stwierdza jedna z autorek badania Veronica Cowl.

Spostrzeżenie to wpisuje się w naszą dotychczasową wiedzę nt. naczelnych. Zwierzęta z tej grupy znane są z wysokiej świadomości społecznej: są w stanie np. rozumieć i śledzić relacje społeczne pomiędzy indywidualnymi członkami grupy czy tworzyć strategie dotyczące życia w społeczności.

Badaczki z Manchesteru interesował przede wszystkim związek pomiędzy rozmiarem mózgu naczelnych, wielkością grupy, w której żyją oraz częstotliwością występowania zachowań prospołecznych i zachowań określanych mianem agonistycznych (czyli prowadzących do konfliktów).

W ramach badań przeanalizowały wcześniejsze publikacje naukowe na temat naczelnych; przedmiotem ich analizy były artykuły opisujące łączne 45 społeczności 23 gatunków naczelnych. Analizowane publikacje skupiały się na relacji agonistycznych zachowań do warunków środowiskowych - takich, jak walka o zasoby czy zagrożenie ze strony drapieżników.

Choć większy rozmiar grupy oznaczał zwiększenie ogólnego poziomu agresji, nie pociągał jednak za sobą wzrostu zachowań agonistycznych pomiędzy poszczególnymi członkami społeczności – podkreślają badaczki. Może to sugerować, że członkowie większych społeczności lepiej radzą sobie z kontrolowaniem agresji - bądź że jedynie gatunki z niższym poziomem agresji indywidualnej są w stanie utrzymać duże, stabilne społeczności.

"Wygląda na to, że naczelne z dużymi mózgami ewoluowały w kierunku pozwalającym radzić sobie z wyzwaniami wynikającymi z konfliktu i współpracy, nieodłącznie powiązanymi z życiem w dużych grupach" –
podsumowuje współautorka artykułu dr Susanne Shultz.