Konkurs Popularyzator Nauki: na zgłoszenia czekamy do 15 października
                                        

            Twoją pasją jest nauka i dzielisz się tą pasją z innymi? Zgłoś się do konkursu Popularyzator Nauki! Do 15 października czekamy na zgłoszenia osób, zespołów i instytucji, które stawiają przed sobą ważne zadanie: promowanie nauki.
      
            To już 14. edycja konkursu organizowanego przez portal Nauka w Polsce oraz Ministerstwo Nauki i Szkolnictwa Wyższego. Na zgłoszenia czekamy do 15 października 2018 r. Spośród wszystkich zgłoszeń kapituła wybierze laureata Nagrody Głównej. To najbardziej prestiżowe w konkursie wyróżnienie przyznane zostanie osobie, zespołowi albo instytucji, która promuje naukę wyjątkowo twórczo i skutecznie. Przyznane też będą nagrody w kategoriach: Naukowiec, Animator, Zespół, Instytucja oraz Media.
 
Są przeróżne pomysły na popularyzację nauki. Niektórzy prowadzą niezapomniane zajęcia czy wykłady dla dzieci czy seniorów. Inni mają świetne pomysły na projekty popularnonaukowe albo są organizatorami akcji i wydarzeń o nauce kierowanych dla otwartej publiczności. Są też i tacy, którzy przyciągają fanów nauki, tworząc popularnonaukowe blogi albo vlogi. Kolejną grupą są eksperci, którzy chętnie zabierają głos w mediach i rzetelnie prezentują stanowisko nauki w różnych kwestiach. Są wreszcie tacy, którzy tworzą popularnonaukowe czasopisma, filmy, programy czy piszą fascynujące książki o nauce.
 
My, organizatorzy konkursu Popularyzator Nauki - wiemy, jak ważna jest praca takich osób, zespołów czy instytucji. Dlatego od 2005 r. co roku wybieramy najciekawsze i najlepsze działania popularyzujące w Polsce naukę, a popularyzatorów prezentujemy naszym czytelnikom.
 
Zwycięzcy zostaną przedstawieni podczas finałowej gali w styczniu, kiedy otrzymają tytuł Popularyzatora Nauki oraz statuetkę. Już wcześniej jednak czytelnicy portalu Nauka w Polsce będą się mogli zapoznać z sylwetkami wszystkich finalistów (zwykle są to po trzy kandydatury w każdej kategorii). O każdym finaliście przygotowujemy bowiem artykuł, aby informacje o ciekawych działaniach popularyzatorskich docierały do szerokiego grona zainteresowanych.
 
W tym roku w regulaminie jest nowość: w konkursie mogą ponownie brać udział nasi laureaci z poprzednich edycji. Zgłoszone działania popularyzatorskie nie mogą być związane z przyznaną już wcześniej nagrodą.
 
Kandydatów oceni Kapituła, złożona z popularyzatorów nauki, przedstawicieli środowiska naukowego, Ministerstwa Nauki i Szkolnictwa Wyższego oraz serwisu Nauka w Polsce.
 
W kategorii Naukowiec rywalizować mogą osoby co najmniej ze stopniem doktora, będące np. pracownikami naukowymi albo nauczycielami akademickimi. Jak zwykle w tej kategorii przyjmowane będą zgłoszenia naukowców, którzy popularyzują naukę wśród osób niezwiązanych z ich dziedziną. 
 
Z kolei w kategorii Animator mogą się zgłaszać osoby niemające stopnia doktora. Do rywalizacji w tej kategorii zaproszeni są więc m.in. studenci, doktoranci, pracownicy administracyjni uczelni czy osoby niezwiązane z instytucjami naukowymi.
 
W kategorii Zespół szansę na tytuł Popularyzatora Nauki zyskają grupy osób wspólnie popularyzujących naukę, które niekoniecznie identyfikują się z jedną, określoną placówką. Mogą to być np. osoby realizujące wspólnie projekty popularnonaukowe albo zespoły działające ponad granicami administracyjnymi instytucji naukowych. Mogą to być również koła naukowe albo grupy znajomych czy internautów, wspólnie promujących naukę.
 
Kategoria Instytucja powstała z myślą o instytucjach naukowych, pozanaukowych oraz przedsiębiorstwach. Dzięki niej osiągnięciami w promocji nauki będą mogły się pochwalić np. instytuty badawcze, jednostki uczelni, konsorcja, organizacje pozarządowe, centra nauki czy firmy.
 
O nagrodę w kategorii Media mogą z kolei zawalczyć dziennikarze, media czy redakcje. W tej grupie kandydować mogą też internauci tworzący przekazy popularnonaukowe - np. blogerzy, youtuberzy czy twórcy fanpejdżów i stron internetowych.
 
Kandydaci do konkursu mogą się zgłaszać sami, ale mogą również być zgłoszeni przez swoich przedstawicieli lub nawet fanów (jednak za pisemną zgodą zgłaszanego). Formularz zgłoszeniowy znajduje się na stronie serwisu PAP - Nauka w Polsce.
 
Jak co roku przy okazji konkursu redakcja PAP - Nauka w Polsce przyzna pozaregulaminowe Wyróżnienie im. red. Tomasza Trzcińskiego za wzorcową politykę informacyjną. W tej kategorii zgłoszenia nie są przyjmowane; laureata wskaże redakcja.
 
Organizowany od 2005 r. Popularyzator Nauki jest najstarszym i najbardziej prestiżowym w Polsce konkursem, w którym nagradzani są uczeni, ludzie mediów, instytucje oraz społecznicy, których pasją jest dzielenie się wiedzą i odsłanianie tajemnic współczesnej nauki w przystępny sposób.
 
Wśród laureatów konkursu są m.in.: filozof przyrody ks. prof. Michał Heller, neurobiolog prof. Jerzy Vetulani, autor telewizyjnych programów Wiktor Niedzicki, dziennikarz Tomasz Rożek, popularyzator astronomii Karol Wójcicki, twórcy portalu "Nauka o klimacie", a także instytucje takie jak Centrum Nauki Kopernik, Polska Akademia Dzieci czy Instytut Biologii Doświadczalnej im. M. Nenckiego.
 
(Formularz można znaleźć na stronie http://www.naukawpolsce.pap.pl/popularyzator-nauki/, pliki niezbędne do zgłoszenia do konkursu znajdują się również pod tekstem w formie załączników. Ewentualne pytania związane z konkursem można kierować na adres: popularyzator@pap.pl).
 
PAP - Nauka w Polsce
 
lt/ zan/