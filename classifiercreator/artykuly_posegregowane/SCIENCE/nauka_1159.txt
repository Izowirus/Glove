KOBIETA, NOC, KSIĘŻYC, WPŁYW KSIĘŻYCA, LUNA, SEN, SPANIE.

FIKCJA, ILUSTRACJA.

JEST PISEMNE ZEZWOLENIE NA ROZPOWSZECHNIANIE WIZERUNKU.


                                        

            Głęboki sen jest zdrowy - pozwala zregenerować mózg i sprzyja uczeniu się. Naukowcy przestrzegają jednak, że jeśli pójdziemy spać źli, zmartwieni lub obrażeni, nasze negatywne wspomnienia dotyczące powodu złego nastroju zostaną w mózgu utrwalone. Wnioski publikuje pismo "Nature Communications".
      
            Zespół ekspertów z Chin (Beijing Normal University) i Stanów Zjednoczonych (Uniwersytet Stanforda) badał wpływ snu na utrwalanie negatywnych wspomnień w grupie 73 studentów w wieku od 20 do 24 lat.

Przez dwa dni uczestnicy nabywali negatywne skojarzenia związane z konkretnymi wyświetlanymi im obrazami. Po ostatniej sesji tworzenia skojarzeń studentów proszono, by popatrzyli na obraz ponownie i przywołali negatywne wspomnienia - lub walczyli z tymi wspomnieniami, nie pozwalając im zawładnąć myślami. Jednocześnie naukowcy monitorowali aktywność ich mózgów. Następnego dnia test powtórzono.

Okazało się, że po przespanej nocy uczestnicy mieli o wiele więcej trudności z opanowaniem negatywnych wspomnień, a aktywność ich mózgów była silniejsza w obszarach związanych z powstawaniem wspomnień długotrwałych.

Wspomnienia związane z trudnymi przeżyciami często towarzyszą nam dłużej niż wspomnienia pozytywne lub neutralne. W pewnym stopniu jesteśmy jednak w stanie kontrolować ich wpływ na nasze myślenie.

Problemy z panowaniem nad negatywnymi wspomnieniami mają związek z wieloma zaburzeniami zdrowia psychicznego, takimi jak depresja czy zespół stresu pourazowego. Dlatego lepsze poznanie procesów związanych z utrwalaniem się negatywnych wspomnień może w przyszłości pomóc opracować lepsze metody terapii stresu pourazowego.

Współautor badań dr Yunzhe Liu spekuluje, że niedobór snu zaraz po traumatycznych wydarzeniach mógłby zniwelować konsolidację traumatycznych wspomnień.