Warszawa, 19.01.2017. Ekspert Narodowego Centrum Edukacji Żywieniowej Agnieszka Jarosz (L), dyrektor Instytutu Żywności Żywności i Żywienia prof. dr hab. n. med. Mirosław Jarosz (2L), dyrektor Biura Szwajcarsko-Polskiego Programu Współpracy przy Ambasadzie Szwajcarii w Polskce Guido Beltrani (2P) podczas konferencji inaugurującej powstanie Narodowego Centrum Edukacji Żywieniowej Instytutu Żywności i Żywienia w Warszawie, 19 bm. Dzięki działalności Centrum każdy za pośrednictwem internetu będzie mógł otrzymać ważne informacje dotyczące zdrowia. (zuz) PAP/Paweł Supernak PAP © 2017 / Paweł Supernak
                                        

            Nowo powstałe Narodowe Centrum Edukacji Żywieniowej ma podnieść poziom świadomości zdrowotnej Polaków – poinformowano na konferencji prasowej w Instytucie Żywności i Żywienia.
      
            Jak wyjaśnił prof. Mirosław Jarosz, dyrektor Instytutu Żywności i Żywienia (IŻŻ), Narodowe Centrum Edukacji Żywieniowej (NCEŻ) zostało powołane w odpowiedzi na edukacyjne potrzeby Polaków. Nowa instytucja ma być źródłem wiarygodnej wiedzy o żywieniu i aktywności fizycznej.

Według prof. Jarosza impulsem do powołania NCEŻ był sukces prowadzonego w latach 2011-2016 projektu "Zachowaj równowagę". Dzięki upowszechnianiu wiedzy o zdrowym żywieniu i aktywności fizycznej udało się doprowadzić do spadku występowania nadwagi i otyłości w szkołach oraz dotrzeć do milionów konsumentów. W ramach projektu edukacją objęto również 12.400 kobiet w ciąży i w okresie karmienia piersią, dzięki czemu 87 proc. z nich utrzymało przyrost masy ciała w granicach normy, a 78 proc. miało prawidłową masę ciała również 6 miesięcy po porodzie.

Jak podkreślali eksperci, projekt "Zachowaj Równowagę" jednoznacznie pokazał, że Polacy potrzebują edukacji dotyczącej żywienia i aktywności fizycznej. Z problemem nadmiernej masy ciała zmaga się już blisko 60 proc. dorosłych osób w naszym kraju. Jednak najbardziej niepokojący jest dramatyczny wzrost otyłości u dzieci i młodzieży. "Jeśli nie poradzimy sobie z otyłością i nadwagą, tym bardziej nie będzie nas stać na wydatki związane z jej skutkami: leczenie nowotworów, chorób metabolicznych i chorób serca" - mówił prof. Jarosz.
 
Ze strony Centrum można też ściągnąć darmowe aplikacje na smartfony i tablety dotyczące żywienia

Podczas konferencji prasowej zostały zaprezentowane wyniki badań dotyczących wiedzy Polaków o żywieniu. Jak potwierdzają uliczne sondy, wiedzę czerpiemy głównie z internetu, dlatego w społeczeństwie funkcjonuje wiele mitów na temat zdrowego żywienia (https://www.youtube.com/watch?v=Cs9ZHhQxXzA&authuser=0). Przedstawiciele wszystkich grup społecznych mają dość powierzchowną wiedzę w tej dziedzinie, dlatego większość wciąż nie potrafi wybrać korzystniejszego dla zdrowia produktu w sklepie, czy dania w restauracji.

Optymistyczne jest to, że idea zdrowego stylu życia budzi wśród Polaków przede wszystkim pozytywne emocje, ocenili eksperci z IŻŻ. Zarówno jedzenie, jak i styl życia są modnym tematem, chętnie się o nich rozmawia. Ludzie chcą żyć zdrowo i aktywnie, dobrze się odżywiać. Trzeba ich jednak nauczyć, jak to robić w praktyce, zgodzili się uczestnicy czwartkowego spotkania. Wiarygodnym źródłem wiedzy na ten temat, które w przystępny sposób rozwieje wszelkie wątpliwości, a także dostarczy zrozumiałych i praktycznych wskazówek ma być Narodowe Centrum Edukacji Żywieniowej, bazujące na aktualnych badaniach naukowych (polskich i światowych) oraz wiedzy, doświadczeniu i codziennej praktyce zawodowej ekspertów IŻŻ.

Na stronie internetowej NCEŻ (www.ncez.pl) można znaleźć kompleksowe informacje dotyczące zarówno żywienia w ciąży, jak i potrzeb żywieniowych dzieci, sportowców czy osób pragnących po prostu zdrowo się odżywiać. Jest tam również dział przeznaczony dla producentów żywności oraz mające postać krótkich filmów wywiady z ekspertami dotyczące np. wegetarianizmu, żywienia się w czasie sesji egzaminacyjnej, chorób tarczycy czy diety mogącej zmniejszyć ryzyko choroby Alzheimera.

Ze strony Centrum można też ściągnąć darmowe aplikacje na smartfony i tablety dotyczące żywienia, jak "Asystent Zdrowego Żywienia" oraz "Zdrowa Mama" dla kobiet w ciąży. Specjalne kalkulatory pozwalają obliczyć wskaźnik masy ciała (BMI) oraz kaloryczność posiłków. Można też wysłać mailem zapytanie do eksperta.