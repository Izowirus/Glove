Międzynarodowy zespół naukowców zidentyfikował gen, który odpowiada za ograniczenie spożycia kawy. O swoich ustaleniach informują w "Scientific Reports".
      
            Ludzie, u których występuje mutacja genu PDSS2, piją mniej kawy niż pozostali - wynika z badań przeprowadzonych przez międzynarodowy zespół naukowców.

Według ekspertów odkrycie to pozwala sądzić, że gen zmniejsza zdolność komórek do rozkładu kofeiny - powodując, że pozostaje ona w organizmie dłuższy czas. Dzięki temu posiadająca go osoba nie musi pić dużo kawy, aby poczuć jej pobudzające działanie.

W ramach swojej pracy naukowcy poddali badaniom genetycznym 370 osób żyjących w małej wsi w południowych Włoszech i ponad 800 osób mieszkających w sześciu wsiach w północno-wschodniej części tego kraju. Określili, ile filiżanek kawy osoby te spożywają dziennie: jak donoszą, osoby z mutacją genu PDSS2 piły średnio o jedną filiżankę kawy mniej niż pozostałe.

Swoje badanie naukowcy powtórzyli na grupie blisko 2 tys. Holendrów. Osoby z mutacją genu PDSS2 piły jeszcze mniej kawy, niż ich włoscy odpowiednicy. Tym samym potwierdzono przypuszczenia dotyczące wpływu mutacji na działanie kawy w organiźmie.

"Nasze badania wpisują w podobne analizy, które wskazują, że nasz pociąg do picia kawy zapisany jest w genach. Musimy wykonać więcej badań, aby potwierdzić ustalenie i wyjaśnić związek biologiczny między PDSS2 a spożyciem kawy" - powiedziała Dr Nicola Pirastu z Uniwersytetu w Edynburgu.

W pracach uczestniczyli eksperci z Uniwersytetu w Edynburgu (Szkocja), Burlo Garofolo Pediatric Institute (Włochy), Erasmus Medical Center (Holandia) i firmy PolyOmica (Holandia).