Warszawa, 03.09.2017. Oko kobiece, zbliĹĽenie. (jt/am) PAP/Jacek Turczyk Archiwum PAP © 2018 / Jacek Turczyk
                                        

            Wbrew długo obowiązującym tezom, reakcje odpornościowe mogą zachodzić we wnętrzu oka - informuje pismo "Scientific Reports".
      
            Niektóre tkanki - na przykład soczewka oka - są pozbawione naczyń krwionośnych, którymi mogłyby docierać do nich komórki odpornościowe. Specjaliści uważali nawet, że w takich "uprzywilejowanych immunologicznie" miejscach reakcja odpornościowa nie może zachodzić.

Jak jednak sugerują badania zespołu naukowców z Thomas Jefferson University, reakcje odpornościowe w oku są możliwe, a przykładem mogą być zarówno procesy regeneracyjne po zranieniach, jak i zmiany prowadzące do utraty przezroczystości soczewki oka - zaćmy.

Badacze prowadzili eksperymenty na genetycznie zmienionych myszach, które nie wytwarzały ważnego dla rozwoju soczewki białka N-kadheryny. Nie tylko potwierdziło się, że N-kadheryna jest niezbędna do wytworzenia doskonale przejrzystej soczewki, ale także zaobserwowano wędrujące w kierunku nieprawidłowej soczewki komórki odpornościowe, próbujące ją naprawić.

Jak się wydaje, komórki odpornościowe podróżują dzięki sieci więzadeł, utrzymujących soczewkę we właściwym położeniu i łączących ją z otaczającym tkanką mięśniową - ciałkiem rzęskowym. Główną funkcją ciałka rzęskowego jest zmiana kształtu soczewki i ustawianie maksymalnej ostrości widzenia na przedmioty bliższe lub dalsze, ale ma też ono wiele naczyń krwionośnych, w których są komórki odpornościowe.

Zdaniem autorów wiedza, że układ odpornościowy może zarówno chronić, jak i niszczyć soczewkę może zmienić nasz sposób myślenia o zaburzeniach wzroku, zwłaszcza dotyczących soczewki.