Olsztyn, 02.10.2017. Honorowy prezes Światowej Federacji Neurochirurgów prof. Tetsuo Kanno (C) podczas uroczystości nadania mu tytułu doktora honoris causa Uniwersytetu Warmińsko-Mazurskiego, 2 bm. w Olsztynie. Senat uczelni przyznał profesorowi Kanno to wyróżnienie w uznaniu jego zasług dla zastosowania nowatorskich metod wybudzania ze śpiączki, stosowanych również w Uniwersyteckim Szpitalu Klinicznym w Olsztynie. Uroczystość odbyła się w ramach inauguracji roku akademickiego. (nlat) PAP/Tomasz Waszczuk PAP © 2017 / Tomasz Waszczuk
                                        

            Wybitny japoński neurochirurg prof. Tetsuo Kanno otrzymał w poniedziałek tytuł doktora honoris causa Uniwersytetu Warmińsko-Mazurskiego w Olsztynie. Wydział Nauk Medycznych tej uczelni zawdzięcza mu wdrożenie innowacyjnej metody leczenia chorych w śpiączce.
      
            Uroczystość wręczenia honorowego doktoratu odbyła się podczas inauguracji nowego roku akademickiego na największej olsztyńskiej uczelni. Prof. Kanno, który jest honorowym prezesem Światowej Federacji Towarzystw Neurochirurgicznych, został wyróżniony za wkład w rozwój medycyny i wspieranie współpracy japońskich naukowców z Uniwersytetem Warmińsko-Mazurskim.

Uhonorowano go również za pomoc polskim chorym w dostępie do nowoczesnych technologii, zwłaszcza nowatorskich metod wybudzania ze śpiączki, stosowanych m.in. w Uniwersyteckim Szpitalu Klinicznym w Olsztynie.

Dzięki rekomendacji prof. Kanno, w maju ub. roku odbyły się w tym szpitalu pionierskie w Polsce operacje wszczepienia stymulatorów rdzenia kręgowego dorosłym pacjentom w tzw. minimalnym stanie świadomości. Pierwsze z tych operacji przeprowadził jego uczeń prof. Isao Morita, przy współudziale zespołu olsztyńskich neurochirurgów. Było to możliwe, dzięki kontaktom i wsparciu finansowym Fundacji Ewy Błaszczyk "Akogo?".

W ocenie recenzentów zasadności wniosku o nadanie tytułu h.c., wiedza i doświadczenie prof. Kanno i jego uczniów, stworzyły nowe możliwości niesienia pomocy grupie najciężej chorych pacjentów w naszym kraju.

Laudator, prorektor olsztyńskiego uniwersytetu, prof. Wojciech Maksymowicz podkreślił, że dokonania prof. Kanno w dziedzinie współczesnej neurochirurgii są powszechnie znane i doceniane na całym świecie, a japoński uczony jest niekwestionowanym autorytetem dla środowiska neurochirurgicznego.

"Zaproponowane przez profesora oryginalne metody leczenia chorych w śpiączce, zwłaszcza z zastosowaniem stymulacji sznurów tylnych rdzenia, dają wymierne efekty i stwarzają szansę dla tych chorych, o których świat próbował zapomnieć" - mówił prof. Maksymowicz.

W laudacji przedstawił sylwetkę prof. Kanno jako: wybitnego uczonego, nauczyciela akademickiego, twórcę wielu nowych kierunków badawczych i rozwiązań klinicznych, a przy tym człowieka skromnego i życzliwego ludziom.

Jak ocenił, zasługą japońskiego naukowca jest wypromowanie pionierskich metod leczenia chorób mózgu i rdzenia kręgowego z zastosowaniem zaawansowanych technik mikrochirurgicznych i mało inwazyjnych. Szczególnym obszarem zainteresowań naukowych prof. Kanno są techniki operacji neurochirurgicznych, zwłaszcza te uznawane za stwarzające największe trudności: rozpoznawanie i leczenie krwiaków śródmózgowych, operacje glejaków mózgu, leczenie wodogłowia czy stosowanie neurostymulacji u chorych w przewlekłym stanie wegetatywnym.

Prof. Kanno wygłosił wykład inauguracyjny pt. "Warm eyes for the weak patients. Socio-Medical supports as a neurosurgeon".

Przemawiający podczas poniedziałkowej inauguracji roku akademickiego rektor UWM prof. Ryszard Górecki ocenił, że jednym z najważniejszych wydarzeń w 19-letniej historii tej uczelni było powstanie w 2007 r. Wydziału Nauk Medycznych. Od nowego roku akademickiego został on przekształcony w dwa wydziały: Lekarski oraz Nauk o Zdrowiu - tworzące Collegium Medicum.

Według danych przedstawionych przez rektora, olsztyński uniwersytet kształcić będzie w tym roku akademickim ponad 21 tys. studentów na 77 kierunkach. Podczas rekrutacji największym zainteresowaniem cieszył się kierunek lekarski, gdzie o jedno miejsce rywalizowało 13 kandydatów.