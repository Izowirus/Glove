epa05197462 An Israeli pregnant woman looks at her phone as she shows of her belly painted by Israeli body artist Tal Bracha  in Zippori, northen Israel, 05 March 2016 (issued 06 March). Tal Bracha specialized in belly painting that became very popular in Israel, as women want to keep a memory from their pregnancy period. Many women invite the artist for a 'pregnancy evening' that includes painting and sharing their experiences. International Women's Day is marked on 08 March.  EPA/ABIR SULTAN 
Dostawca: PAP/EPA. PAP/EPA © 2017 / ABIR SULTAN
                                        

            Używanie telefonów komórkowych w czasie ciąży nie wywiera niekorzystnego wpływu na rozwój neurologiczny dziecka - wynika z badań opublikowanych na łamach wrześniowego wydania "BMC Public Health".
      
            Autorami pracy (https://bmcpublichealth.biomedcentral.com/articles/10.1186/s12889-017-4672-2) są naukowcy z Norwegian Institute of Public Health w Oslo (Norwegia).

"Nasze odkrycie dostarcza dalszych dowodów na to, że ekspozycja na pole elektromagnetyczne emitowane przez telefon komórkowy ciężarnej kobiety nie wpływa na neurorozwój jej dziecka" - podkreśla główna autorka badania, dr Eleni Papadopoulou.

Jak dodaje, w ostatnich latach zaczęły pojawiać się sygnały o tym, że fale emitowane przez telefony komórkowe mogą być groźne dla człowieka, a także rozwijającego się płodu. "Niepokój ten napędzany jest głównie przez publikowane co jakiś czas wyniki eksperymentalnych badań przeprowadzanych na zwierzętach. Są to wyniki bardzo niespójne i niejednoznaczne, ale odbijają się szerokim echem w mediach - mówi Papadopoulou. - Nasze badanie, oparte na obserwacjach tysięcy kobiet i ich dzieci, nie potwierdza tych hipotez. Nie zauważyliśmy żadnych niekorzystnych skutków stosowania telefonu komórkowego przez kobietę w ciąży na rozwój neurologiczny dziecka: ani na jego zdolności językowe i komunikacyjne, ani na umiejętności motoryczne".

Zespół naukowców pod kierunkiem dr Papadopoulou przeanalizował dane pochodzące od ponad 45 tysięcy kobiet (które w momencie rozpoczęcia badania były w ciąży) oraz ich małych dzieci. Uczestniczki poproszono o samodzielne wypełnienie kwestionariuszy dotyczących korzystania z telefonów komórkowych w czasie ciąży oraz rozwoju neurologicznego ich dzieci między 3 a 5 rokiem życia

Okazało się, że korzystanie z telefonu komórkowego przez matkę nie tylko nie szkodzi płodowi, ale wręcz może mieć na niego pozytywny wpływ.

"Dzieci matek, które w okresie ciąży używały telefonu komórkowego, w wieku 3 lat rzadziej miały problemy z mową oraz motoryką. Oczywiście zdajemy sobie sprawę, że to nie telefon chroni dziecko przez zaburzeniami neurorozwojowymi, a pewne czynniki psychologiczno-demograficzne, które wiążą się z jego częstym używaniem, ale widać wyraźnie, że pole elektromagnetyczne emitowane przez telefon komórkowy w żaden sposób nie szkodzą dziecku" - wyjaśnia jeden ze współautorów badania, prof. Jan Alexander.

Autorzy pracy obliczyli, że dzieci urodzone przez użytkowniczki telefonów komórkowych miały 27 proc. niższe ryzyko wystąpienia trudności z formułowaniem zdań złożonych, 14 proc. niższe ryzyko wystąpienia problemów z gramatyką, 31 proc. niższe ryzyko opóźnień w rozwoju językowym oraz 18 proc. niższe ryzyko słabszego rozwoju motorycznego w wieku 3 lat, w porównaniu z dziećmi matek, które w ciąży w ogóle nie używały telefonu komórkowego.

Co ciekawe, efekty te wyraźnie zależały od stopnia użycia telefonu komórkowego przez matkę.

"Nasze badanie dostarcza dowodów na to, że korzystanie z telefonu komórkowego przez kobiety w ciąży nie jest związane z ryzykiem wystąpienia zaburzeń neurorozwojowych u płodu. Korzystne efekty, które zauważyliśmy, powinny zaś być interpretowane ostrożnie z powodu ograniczeń charakterystycznych dla badań obserwacyjnych. Jednak wyniki, które otrzymaliśmy, z pewnością powinny złagodzić wszelkie obawy matek o to, czy mogą bez szkody dla dziecka korzystać z telefonu komórkowego podczas ciąży".