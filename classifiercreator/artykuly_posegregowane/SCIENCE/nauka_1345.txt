Samce mrówek z rodzaju Cardiocondyla przekazują młodszym rywalom „pocałunek śmierci”, by wskazać je robotnicom, które dokonują egzekucji – informuje pismo "Entomological Science”.

      
            Owady żyjące w koloniach – mrówki, termity, pszczoły czy osy – działają jak swego rodzaju superorganizm. Cała społeczność odnosi korzyść, jeśli każdy jej członek wspiera ją i chroni. Interesy wszystkich mrówek są wspólne - ale tylko do pewnego stopnia, ponieważ niektóre zasoby są ograniczone.

W przypadku większości gatunków mrówek rójka uskrzydlonych samców i samic z różnych kolonii odbywa się poza gniazdem. Inaczej jest z mrówkami z rodzaju Cardiocondyla, których samice i samce kopulują wewnątrz mrowiska. W rezultacie samce starają się wzajemnie wyeliminować, by uzyskać dostęp do królowej.

Od dawna było wiadomo, że jedne z nich eliminują młodszych konkurentów o miękkich ciałach używając własnych żuwaczek, inne znakują dojrzałych rywali wydzieliną przewodu pokarmowego, by zwabić robotnice, które zabijają „pomazańca”.

Jednak zespołowi prof. Jurgena Heinze z uniwersytetu w Ratyzbonie (Niemcy) udało się po raz pierwszy zaobserwować znakowanie przez samce młodych rywali tuż po wyjściu z poczwarki. Naukowcy zebrali 10 kolonii tych mrówek z Queensland (Australia) i obserwowali je w warunkach laboratoryjnych. Każda niewielka kolonia liczyła od 10 do 80 osobników.

W większości kolonii znajdował się tylko jeden dojrzały samiec, prawdopodobnie, dlatego, że inne osobniki były zabijane, gdy tylko się pojawiły. Po znalezieniu w gniazdach rozczłonkowanych ciał 11 młodych samców badacze zaczęli obserwować kolonie - gołym okiem i za pomocą kamery video – mając nadzieję przyłapać sprawców na gorącym uczynku.

Udało się zaobserwować cztery ataki. Dorosłe samce przytrzymywały ofiary żuwaczkami i znakowały za pomocą zawartości jelit. W trzech przypadkach konsekwencją było pojawianie się robotnic, które rozrywały naznaczoną mrówkę na kawałki. Jednak czwarty atak obrócił się przeciwko napastnikowi: młoda ofiara, oszczędzona przez robotnice, naznaczyła agresora i to on został wyeliminowany.

W przypadku innych gatunków mrówek zabójstwa mające wyeliminować rywali dotyczą raczej samic niż samców.

Naukowcy nie są na razie pewni, dlaczego właściwie dojrzałe samce nie zabijają „własnoręcznie”, pozostawiając „brudną robotę” robotnicom. Być może to kwestia słabszych mięśni lub krótszych żuwaczek.