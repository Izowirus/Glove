Gdańsk, 24.04.2016. Uczestnicy pomorskiego finału akcji "Pola nadziei" podczas przemarszu na Starym Mieście w Gdańsku, 24 bm. W charytatywnej akcji wspierającej pomorskie hospicja uczestniczą uczniowie i harcerze, pomorscy sportowcy, samorządowcy, politycy. Organizatorzy przygotowali 75 tysięcy żonkili do rozdania darczyńcom na ulicach Trójmiasta i Pucka. (aw/mr) PAP/Adam Warżawa ***Zdjęcie do depeszy PAP pt. 75 tysięcy żonkili na pomorski finał charytatywnej akcji "Pola nadziei"*** PAP © 2017 / Adam Warżawa
                                        

            Angażowanie się w działania prospołeczne nakierowane na pomoc obcym osobom koreluje u młodzieży ze wzrostem poczucia własnej wartości – wynika z badania opublikowanego w "Journal of Adolescence".
      
            Według naukowców z Uniwersytetu Brighama Younga (USA) pomaganie, wspieranie, czy pocieszanie nieznajomych sprzyja budowaniu tożsamości, pewności siebie oraz poczucia własnej wartości wśród nastolatków. Pomaganie przyjaciołom lub rodzinie również jest korzystne z punktu widzenia samorozwoju, ale nie wywiera już tak silnego efektu na kształtowanie właściwych postaw u młodego człowieka.

"Nasze badanie pokazuje, że młodzi ludzie, którzy niosą pomoc nieznajomym, z upływem czasu deklarują coraz cieplejsze uczucia w stosunku do samych siebie. Biorąc pod uwagę, jak ważne jest poczucie własnej wartości w wieku nastoletnim, można uznać te wyniki za bardzo istotne" – komentuje koordynatorka badania, prof. Laura Padilla-Walker.

Badaczka od lat zajmuje się tematem zachowań prospołecznych i we wcześniejszych badaniach wykazała, że dobre uczynki pozwalają młodzieży trzymać się z dala od kłopotów i nawiązywać bliższe relacje w rodzinie. Teraz po raz pierwszy udało jej się powiązać chęć niesienia pomocy z poczuciem własnej wartości.

W badaniu uczestniczyło 681 ochotników w wieku od 11 do 14 lat. Badacze przez około 2-3 lata śledzili ich losy, kilkakrotnie przeprowadzając z nimi wywiady na temat przejawów bezinteresownych zachowań w stosunku do różnych osób oraz przekonań dotyczących samych siebie.

"Nastolatki mają czasem skłonność do koncentrowania się na sobie. Rodzice mogą im pomóc poprzez zapewnienie możliwości pomocy osobom potrzebującym. Dobrze, jeśli nastolatki będą mogły obserwować bezpośrednie efekty swoich działań. To nasili ich poczucie wdzięczności i pomoże im mniej skupiać się na własnych problemach. To również wspaniały sposób na poznawanie nowych przyjaciół i spędzanie czasu z rodziną" – podsumowuje prof. Padilla-Walker.

Oryginalny opis badania można znaleźć na stronie: http://www.sciencedirect.com/science/article/pii/S0140197117300507?via%3Dihub