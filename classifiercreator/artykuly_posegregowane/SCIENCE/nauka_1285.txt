Podzamcze k. Chęcin ( woj. świętokrzyskie), 05.09.2015. Łazik Next z Białegostoku podczas zawodów.  Archiwum fot. PAP © 2016 / Michał Walczak
                                        

            44 zespoły - m.in. z  Australii, Egiptu,  Kanady, Włoch, Hiszpanii, Peru, Bangladeszu, Indii, Polski - wezmą udział w 3. edycji zawodów łazików marsjańskich European Rover Challenge. Zawody odbędą się w Jasionce k. Rzeszowa w najbliższy weekend.
      
            European Rover Challenge (ERC) to prestiżowe zawody robotów marsjańskich skonstruowanych przez studenckie zespoły. ERC są europejską wersją odbywającej się w Stanach Zjednoczonych znanej już w świecie nauki imprezy University Rover Challenge. ERC po raz pierwszy zorganizowano w 2014 r.

"Drużyny będą rywalizować na 450 tonach gruntu, który zostanie wyłożony w Centrum Wystawienniczo–Kongresowym w Jasionce. Grunt, po którym będą się poruszać łaziki, będzie odwzorowaniem powierzchni Marsa" – powiedział w poniedziałek podczas konferencji prasowej prezes Europejskiej Fundacji Kosmicznej Łukasz Wilczyński.

Fundacja i woj. podkarpackie są organizatorem zawodów.

Zawodnicy będą kierować łazikami nie widząc swoich pojazdów (korzystając np. z kamer). Specjalnie przygotowana do zawodów arena stanie się polem rywalizacji w czterech konkurencjach, będących odbiciem rzeczywistych zadań wykonywanych przez łaziki na powierzchni Marsa.

"Cieszymy się, że możemy być gospodarzem ERC 2016, które doskonale wpisuje się w strategię promocji regionu jako miejsca innowacyjnego i wspierającego rozwój nowych technologii oraz sektora lotniczego i kosmicznego" – zauważył w trakcie konferencji prasowej marszałek woj. podkarpackiego Władysław Ortyl.

ERC są największe wydarzenie kosmiczno-robotyczne w Europie. W ciągu dwóch poprzednich odsłon uczestniczyło w nim łącznie ponad 50 tysięcy widzów.

Równolegle z zawodami łazików marsjańskich w Jasionce odbędzie się kongres robotyczny. W jego trakcie zaprezentowane zostaną założenia Polskiej Strategii Kosmicznej.

W Jasionce zaplanowano także debatę Europejskiej Agencji Kosmicznej (ESA), organizowaną jednocześnie 22 krajach członkowskich.