Warszawa, 17.03.2016. Konferencja prasowa rektorów polskich uczelni technicznych i Fundacji Edukacyjnej "Perspektywy", m.in. nt. raportu "Kobiety na politechnikach 2016" w Centrum Prasowym PAP w Warszawie. Nz. kierowniczka akcji "Dziewczyny na politechniki!" Joanna Lisciecka (bm/mgut) PAP/Marcin Obara PAP © 2017 / Marcin Obara
                                        

            W ciągu ostatniej dekady liczba studentek na politechnikach wzrosła z 31 proc. do 37 proc. - i wciąż się zwiększa. Dzieje się tak, mimo że ogólna liczba studentów w Polsce spada z powodu niżu demograficznego - wynika z ogłoszonego w środę raportu "Kobiety na politechnikach 2017".
      
            Raport przygotowywany jest w ramach akcji "Dziewczyny na politechniki!" (trwającej od 2008 r.), której pomysłodawcami są Konferencja Rektorów Polskich Uczelni Technicznych (KRPUT) i Fundacja Edukacyjna Perspektywy. Od siedmiu lat w raporcie prezentowane są wyniki analizy udziału kobiet studiujących na publicznych uczelniach technicznych w Polsce.

Najnowsza edycja raportu potwierdza, że liczba kobiet na uczelniach technicznych rośnie (od roku akademickiego 2007/2008). W 2007 r. na politechnikach w Polsce studiowało ich ok. 95 tys.; obecnie jest ich ok. 104 tys.

Dzieje się tak mimo faktu, że ogólna liczba studentów w Polsce w ciągu ostatniej dekady zmalała o ok. 700 tys. osób - zaznaczyła dr Bianka Siwińska, dyrektor zarządzająca fundacji. "Dziewczyny na politechnikach wyraźnie wyłamują się z ogólnej tendencji spadkowej" - podkreślono w raporcie.

Minister pracy, rodziny, pracy i polityki społecznej Elżbieta Rafalska stwierdziła podczas prezentacji raportu, że ukończenie politechniki "niemalże gwarantuje" znalezienie pracy. "Dzisiaj jest dobra sytuacja na rynku pracy, spada bezrobocie kobiet. Wzrastają wskaźniki aktywności zawodowej kobiet. Ale tam, gdzie są absolwentki politechnik, to one lepiej i szybciej odnajdują się na rynku pracy, niż absolwentki np. kierunków pedagogicznych, które są mocne sfeminizowane" - dodała.

Z raportu wynika również, że kobiety coraz chętniej wybierają karierę akademicką i studia doktoranckie na politechnikach. Ich udział w studiach doktoranckich zwiększył się w ciągu 10 lat o 8 proc. Na politechnikach przyrost ten jest dwukrotnie wyższy, niż na innych typach uczelni. "Oznacza to prawdopodobnie, że na uczelnie techniczne wybierają się w ostatnich latach wyjątkowo ambitne i utalentowane dziewczyny" - stwierdziła Siwińska.

Z analizy wynika również, że kobiet przybywa również w kadrze akademickiej na politechnikach.

Kobiety stopniem doktora habilitowanego stanowią obecnie 25 proc. w wyższych szkołach technicznych, a kobiety ze stopniem doktora - 33 proc. "To dużo mniej, niż w innych dyscyplinach, ale tutaj też obserwujemy wzrost" - skomentowała Siwińska. Pań profesor na politechnikach jest natomiast 14 proc.


Najwięcej kobiet na architekturze, chemii i biotechnologii

Obecnie najwięcej kobiet studiuje na kierunkach technicznych dotyczących architektury, chemii, i biotechnologii. Stanowią tam 70-80 proc. wszystkich studentów. Najmniej studentek jest na kierunkach związanych z elektrotechniką, mechatroniką, automatyką, mechaniką i budową maszyn - ich odsetek wynosi tam od 6 do 9 proc.

Autorzy opracowania zwrócili też uwagę na to, że kobiety coraz chętniej wybierają kierunki inżynierskie. Rzadziej trafiają na uczelnie pedagogiczne i ekonomiczne. W latach 2006-2010 studentki wyższych szkół technicznych stanowiły jedynie około 9 proc. studiujących kobiet, natomiast obecnie stanowią blisko 14 proc. wszystkich studiujących kobiet.

"Myślę, że jest to pozytywna tendencja i wróży nam, że będziemy mieć więcej specjalistów w dziedzinach technicznych i ścisłych" - oceniła Siwińska.

Z raportu wynika, że udział kobiet we władzach uczelni wciąż jest bardzo mały. Obecnie żadna kobieta nie sprawuje funkcji rektora takiej uczelni, a wśród 88 prorektorów jest ich zaledwie dwanaście. Natomiast na pięciu dziekanów przypada jedna pani dziekan. "Myślę, że to też się zmieni" - powiedziała PAP minister Rafalska. Jak stwierdziła, budowanie kariery zawodowej trwa wiele lat.

"Jeżeli przez cała lata tych kobiet było niewiele, to znacznie mniej ich też zostawało, kontynuowało swoją ścieżkę rozwoju naukowego. (...) Ich w tym środowisku było procentowo odpowiednio mniej" - mówi.

Podczas prezentacji raportu zainicjowano również pierwszy w Polsce program wspierający kobiety w branży technologicznej "IT for SHE". To wynik współpracy Fundacji Edukacyjnej Perspektywy, Fundacji Koalicji na Rzecz Polskich Innowacji i siedmiu dużych firm technologicznych. W jego ramach przygotowano program mentoringowy, kampanię wolontariacką i największy w Polsce obóz tematyczny dla dziewczyn w IT "Women in Tech Camp".

Fundacja Edukacyjna Pespektywy ogłosiła też w środę rozpoczęcie III edycji programu stypendialnego "Nowe technologie dla dziewczyn", który skierowany jest do maturzystek i studentek wiążących swoją przyszłość z nowymi technologiami.

Raport "Kobiety na politechnikach 2017" powstał na podstawie analizy informacji z GUS, danych zbieranych przez Fundację Perspektywy i danych z bazy Zintegrowanego Systemu Informacji o Nauce i Szkolnictwie Wyższym – POL-on.