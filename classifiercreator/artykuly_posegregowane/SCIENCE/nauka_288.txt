Arnhem, Holandia, 06.11.2008. Szympansy czekają na jedzenie w ogrodzie zoologicznym Burgers Zoo w Arnhem, 6 bm. (pmb) PAP/EPA/GERT JANSSEN PAP/EPA © 2018 / GERT JANSSEN
                                        

            Na posłaniach szympansów można znaleźć znacznie mniej specyficznych mikroorganizmów, stawonogów i pasożytów, niż w ludzkiej pościeli – informują badacze na łamach czasopisma „Royal Society Open Science”.
      
            Mieszkamy w czystych domach, stosujemy się do standardów higieny, a i tak śpimy w brudniejszym otoczeniu, niż szympansy zwyczajne – zwierzęta zaliczane do naszych najbliższych krewnych – wynika z badania przeprowadzonego przez naukowców z Uniwersytetu Stanowego Karoliny Północnej (USA).

Amerykańscy badacze przyjrzeli się drobnym żyjątkom (mikroorganizmom, stawonogom i pasożytom) mieszkającym w ludzkiej pościeli oraz w legowiskach, które szympansy każdego dnia moszczą w koronach drzew.

Ustalili, że posłania szympansów cechują się zupełnie inną bioróżnorodnością, niż ludzkie łóżka. Znajduje się na nich dużo więcej mikroorganizmów charakterystycznych dla środowiska drzewnego, za to znacznie mniej bakterii pochodzenia cielesnego (w tym bakterii żyjących w jamie ustnej, jelitach, czy na skórze). W ludzkiej pościeli takie bakterie stanowią zwykle około 35 proc. populacji. W małpich gniazdach nie ma ich prawie wcale.

W legowiskach szympansów występuje też znacznie mniej stawonogów - owadów, pajęczaków i wszelkich pasożytów zewnętrznych. We wszystkich przebadanych gniazdach znaleziono jedynie cztery egzemplarze wywodzące się z tej grupy zwierząt.

„Nasza praca podkreśla rolę, jaką pełnią wykreowane przez ludzi struktury w kształtowaniu ekosystemu najbliższego środowiska. Wygląda na to, że nasze próby stworzenia czystego otoczenia w pewien sposób sprawiają, że staje się ono mniej idealne” – komentuje dr Megan Thoemmes, koordynatorka badania.

Więcej na ten temat pod adresem: http://rsos.royalsocietypublishing.org/content/5/5/180382.