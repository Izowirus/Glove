Głód jest silniejszym bodźcem do działania aniżeli pragnienie oraz lęki, nie mówiąc o potrzebach kontaktów społecznych - wykazały badania amerykańskich specjalistów opisane przez pismo „Neuron”.
      
            Główny autor badań Michael J. Krashes z National Institutes of Diabetes and Digestive and Kidney Diseases w USA wyjaśnia, że eksperymenty prowadzono na myszach. Analizowano aktywność neuronów AgRP w podwzgórzu przy użyciu optogenetyki, coraz częściej stosowanej w neurobiologii techniki polegającej na kontrolowaniu aktywności określonej grupy neuronów za pomocą światła.

W jednej z prób myszy pozbawiono jedzenia i picia przez 24 godziny albo jedynie uaktywniono w ich mózgu neurony AgRP, żeby wywołać efekt głodu. W grupie kontrolnej zwierzęta nie miały jedynie dostępu do wody.

Kiedy udostępniono gryzoniom żywność i wodę, te z nich, które nie miały ani jednego, ani drugiego, rzuciły się w pierwszej kolejności na jedzenie. Myszy, które miały jedynie pragnienie, sięgnęły jedynie po wodę. Krashes twierdzi, że świadczy to o tym, że głód był silniejszym bodźcem, który wymagał spełnienia.

Podobnie wypadły inne eksperymenty, w których myszy były głodne, ale musiały pokonać miejsce przesycone zapachem lisów, wywołującym u nich silny lęk. Mimo strachu wolały one zaryzykować, byle dostać się do miski z jedzeniem. Syte zwierzęta pozostawały w bezpiecznej strefie i nie podejmowały ryzyka zdobycia żywności.

Aktywowanie neuronów AgRP powodowało również, że myszy wolały pójść do miejsca, gdzie była żywność, aniżeli przebywać z innymi osobnikami. Zdaniem Krashesa jest to najbardziej zrozumiałe, bo w czasie odczuwania głodu inne zwierzęta postrzegane są jako konkurenci w zdobywaniu trudno dostępnego pożywienia.

Pierwszą hierarchię potrzeb w 1943 r. ogłosił amerykański psycholog Abraham Maslow w artykule „Teoria motywacji człowieka”. Uznał on, że najsilniejsze są potrzeby fizjologiczne i poczucie bezpieczeństwo, a na dalszych miejscach są przynależność, miłość, szacunek i samorealizacja. Najnowsze badania to potwierdzają.