Uczelnie, które mają w swoich programach kierunki studiów ze specjalnością nauczycielską, będą mogły ubiegać się o dofinansowanie. Narodowe Centrum Badań i Rozwoju (NCBR) ogłosiło w poniedziałek w Krakowie konkurs na „Programy kształcenia nauczycieli”. Do podziału jest 200 mln zł.
      
            Konkurs ma na celu podniesienie kompetencji studentów, którzy zamierzają w przyszłości zostać nauczycielami. 200 mln zł NCBR, agencja Ministerstwa Nauki i Szkolnictwa Wyższego (MNiSW), przeznaczy zarówno dla uczelni publicznych, jak i niepublicznych.

„Konkurs dla nauczycieli to pierwsza inicjatywa NCBR, w ramach której przekażemy fundusze na rozwój przyszłych kadr systemu oświaty. Chcemy, aby polska szkoła na każdym etapie edukacji oferowała coraz więcej – zachęcała do nauki i dawała możliwości rozwoju” - powiedział zastępca dyrektora NCBR prof. Aleksander Nawrat.

„Jestem pewny, że to będą 200 mln zł wydane w sposób jak najlepszy. To prawdziwa inwestycja w przyszłość młodego pokolenia Polaków, w przyszłość Polski” – mówił w poniedziałek na konferencji prasowej wicepremier, minister nauki i szkolnictwa wyższego Jarosław Gowin.

Zdaniem wicepremiera nauczyciele są najważniejszą grupą zawodową, od której zależy przyszłość młodego pokolenia. W jego ocenie przez wiele ubiegłych lat był problem z kształceniem nauczycieli w Polsce, a kryteria, jakie musiał spełniać nauczyciel, były bardzo niskie.

Gowin podkreślił, że Konstytucja dla Nauki - czyli nowa ustawa o szkolnictwie wyższym, której projekt przyjął tydzień temu rząd - zdecydowanie podnosi wymogi. „Jeżeli ustawa wejdzie w życie w obecnym kształcie, to nauczycieli kształcić będą tylko te uczelnie, które prowadzą badania naukowe w dziedzinie pedagogiki bądź w dziedzinach specjalistycznych dotyczących poszczególnych kierunków. Ale podnoszeniu wymogów musi zawsze towarzyszyć wsparcie finansowe” – powiedział wicepremier podczas konferencji prasowej w Uniwersytecie Pedagogicznym (UP) w Krakowie.

Nabór wniosków w konkursie rozpocznie się 23 kwietnia i potrwa do 6 czerwca. Uczelnie, które chcą otrzymać dofinansowanie, muszą zadeklarować, że projekt będzie realizowany od 24 do 60 miesięcy.

Maksymalna wartość projektu zależna jest od wielkości uczelni i wynosi od 4 mln dla uczelni kształcących mniej niż 4 tys. studentów, do 12 mln dla największych uczelni, kształcących powyżej 12 tys. studentów. Średnia wartość wsparcia przypadająca na jednego uczestnika projektu nie może przekroczyć 30 tys. zł. Oznacza to, że z funduszy od NCBR może skorzystać nawet ponad 6,5 tys. osób.

Dofinansowanie mogą otrzymać wyłącznie projekty realizowane na kierunkach studiów ze specjalnością nauczycielską. Projekty te muszą być opracowane w oparciu o przykładowe modele kształcenia wypracowane przez ekspertów ze środowiska dotyczące kształcenia nauczycieli przedszkolnych, wczesnoszkolnych oraz uczących przedmiotów na dalszym etapie edukacji szkolnej.

Programy muszą zawierać treści istotne z punktu widzenia rozwoju społeczno-gospodarczego. Powinny także przyczynić się do rozwoju kompetencji pedagogicznych i społecznych studentów. Mają one uwzględniać nowoczesne metody pedagogiczne oraz zastosowanie narzędzi cyfrowych.

Rektor Uniwersytetu Pedagogicznego w Krakowie prof. Kazimierz Karolczak zaznaczył, że nowy strumień finansowania to dobra wiadomość i UP na pewno weźmie udział w konkursie „Programy kształcenia nauczycieli”.

„Kształcenie nauczycieli to jak kształcenie lekarzy. Jeżeli będziemy mieli dobrych nauczycieli i dobrych lekarzy, to będziemy i zdrowsi i lepiej przygotujemy do życia następne pokolenia” – powiedział rektor.