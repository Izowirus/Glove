Warszawa, 25.11.2017. Gala Nagród Środowiska Studenckiego "ProJuvenes", 25 bm. w Warszawie. Nagrody ProJuvenes to inicjatywa organizowana od 2013 roku przez Parlament Studentów RP. (mr/gj) PAP/Paweł Supernak PAP © 2017 / Paweł Supernak
                                        

            Jesteście przyszłą elitą tego państwa - mówił w sobotę do laureatów konkursu środowiska studenckiego ProJuvenes wicepremier, szef resortu nauki Jarosław Gowin. Nagrody przyznano za najlepsze studenckie inicjatywy, dla prostudenckich organizacji i osobowości.
      
            Nagrody ProJuvenes to inicjatywa organizowana przez Parlament Studentów RP od 2013 roku. Celem konkursu jest promowanie aktywnych studentów i ich inicjatyw oraz podkreślanie zasług osób i podmiotów przyjaznych studentom i wspierających potencjał młodych ludzi. W tym roku nagrody przyznano po raz piąty. W wydarzeniu wzięło kilkaset osób, w tym przedstawiciele samorządów studenckich i organizacji młodzieżowych.

Obecny na gali wicepremier, minister nauki i szkolnictwa wyższego Jarosław Gowin podkreślił, że studenci zaangażowani w pracę na rzecz samorządu są "przyszłą i to nieodległą elitą tego państwa".

Wicepremier przypomniał również, na jakim etapie są prace związane z projektem ustawy o nauce i szkolnictwie wyższym, czyli Ustawy 2.0, nazywanej też Konstytucją dla nauki. Podkreślił, że czynny udział w pracach biorą reprezentacji Parlamentu Studentów RP. Dzięki ich zaangażowaniu w projekcie ustawy wprowadzono w ostatnich dniach szereg zmian. Gowin wymienił m.in. umożliwienie przedstawicielom studentów opiniowania zasad oceny nauczycieli akademickich pod kątem dydaktyki.

"Chcemy skorygować przepisy i umożliwić także studentom pozostanie ekspertami Polskiej Komisji Akredytacyjnej" - dodał Gowin. Szef resortu nauki powiedział również, że planowane jest przywrócenie dodatku mieszkaniowego dla studentów w ramach stypendium socjalnego.

Wicepremier poinformował też o planowanym na najbliższe dni wyjeździe do Wietnamu, w trakcie którego zamierza sygnować umowę o współpracy naukowej i akademickiej. "W ślad za tą umową na polskich uczelniach na pewno pojawi się zdecydowanie więcej studentów z Wietnamu" - mówił.

"Mam nadzieję, że ten projekt ustawy (...) do końca w takim właśnie modelu będzie przyjęty przez Sejm. Mamy oczywiście jeszcze swoje różne oczekiwania, ale liczymy na to, że studenci, prawa studenckie będą należycie zabezpieczone" - mówił przewodniczący Parlamentu Studentów RP Tomasz Tokarski.

Nagrody przyznano w trzech głównych kategoriach: studenckiej, dla osobowości i dla podmiotów. W pierwszej z nich laureatów wyłonili internauci wspólnie z kapitułą konkursu ProJuvenes. Nagrodzono osiem różnego typu inicjatyw studenckich - za najlepsze zorganizowane w Polsce Juwenalia uznano Kortowiadę, za najlepsze koło naukowe - Studenckie Koło Naukowe Miłośników Motoryzacji Politechniki Łódzkiej. Z kolei nagroda ProJuvenes w kategorii Studencka Innowacja trafiła w tym roku do zespołu, który stworzył łazik marsjański Scorpio X.

Centrum Mediów AGH nagrodzono w kategorii Media Studenckie. Natomiast laur w kategorii Sport Studencki trafił do organizatorów Olimpiady Międzywydziałowej „Copernicada” oraz Studenckiej Ligi Piątek Piłkarskich UMK. Za studencki projekt roku uznano wyjazdy dla żaków pod marką TRIP. Nagrodę ProJuvenes w kategorii Kultura Studencka otrzymali inicjatorzy akcji X. Laur Studencki Uniwersytetu Śląskiego. Laureatem w kategorii Studia bez Barier zostało Centrum Aktywizacji Osób z Niepełnosprawnością KUL.

Kapituła konkursu ProJuvenes przyznała laury w kategorii nagród dla osobowości i podmiotów. W tej pierwszej wyłoniono pięcioro zwycięzców. Za prostudenckiego dziennikarza uznano Urszulę Mirowską-Łoskot z Dziennika Gazety Prawnej. Z kolei nagrodę w kategorii Przyjaciel Samorządności Studenckiej otrzymał mec. Marcin Chałupka. Prof. Tomasza Królikowskiego jury uznało za prostudencki autorytet, a nagroda w kategorii Kobieta Sukcesu trafiła do Hanny Kujawskiej. Za autorytet w dziedzinie przedsiębiorczości uznano Marcina Chludzińskiego.

Wśród podmiotów jury przyznało nagrody pięciu instytucjom. W kategorii wsparcie i rozwój laur trafił do S&O Partners, NGO - Fundacji Republikańskiej, prostudencka firma - Scanmed S.A., Instytucja Przyjazna Młodym – do Banku Pekao S.A. oraz Prostudencki Program Edukacyjny – dla Projektu sektorowego Bankowcy dla Edukacji.

W tym roku przyznano też jedną nagrodę specjalną - Studencką Siłę Tradycji, którą otrzymał Samorząd Studentów Politechniki Gdańskiej w roku 60-lecia swojego istnienia. Gala odbyła się w głównym gmachu Politechniki Warszawskiej.