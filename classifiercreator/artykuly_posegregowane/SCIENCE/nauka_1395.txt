W kopalni soli w Bochni powstanie nowa trasa turystyczna, wykorzystująca odkryty w jej wnętrzach fenomen geologiczny – zjawisko fluorescencji halitu. Trasa będzie dostępna dla turystów od 25 czerwca – poinformowała PAP Aleksandra Puławska z działu mierniczo-geologicznego kopalni.
      
            Podczas piątkowej prezentacji trasy wykład na temat tego zjawiska wygłosił dr hab. inż. Maciej Manecki z Akademii Górniczo-Hutniczej w Krakowie.

Fluorescencja minerałów, również zwana luminescencją, przejawia się ich "świeceniem" pod wpływem działania światła ultrafioletowego. W 2014 roku natrafiono w zalanych solanką i niedostępnych dla turystów wyrobiskach kopalni na pięknie wykształcone sześcienne kryształy halitu (chlorek soku NaCl, czyli soli kamiennej), które pod wpływem promieniowania UV świecą mocnym pomarańczowym bądź różowo-czerwonym kolorem.

Zjawisko fluorescencji minerałów jest niesłychanie rzadkie, dotychczas w kopalni natrafiono na nie jedynie w dwóch miejscach. Badania przeprowadzone w 2015 roku przez geologów z Kopalni Soli Bochnia, dr. Macieja Maneckiego z AGH oraz studentów wykazały, że zjawiskiem fluorescencji charakteryzują się kryształy, które w swojej strukturze zawierają śladowe ilości metali.

Najbardziej prawdopodobną przyczyną pojawienia się fluorescencyjnego halitu jest działalność górnicza, przede wszystkim zostawione w kopalni narzędzia i sprzęty, które w wyniku agresywnego działania solanki zostały skorodowane, co pozwoliło na przeniesienie tych aktywatorów fluorescencji do solanki krążącej w górotworze.

Badania wykazały, że fluorescencja dotyczy jedynie kryształów współczesnych, rzadkich, krystalizujących w zastoiskach z solanką oraz w formie naciekowej na ścianach (ociosach) w kopalni, nie będących nigdy przedmiotem eksploatacji. Sól pierwotna, która powstała przed milionami lat w wyniku procesów geologicznych, nie wykazuje znamion fluorescencji.

Nowa trasa przyrodnicza pozwoli turystom poznać historię geologiczną złoża bocheńskiego. Będą oni mogli zobaczyć skały i minerały budujące złoże, a także zaobserwować, jak działalność człowieka wpłynęła na powstanie unikatowego środowiska panującego w solnych wyrobiskach, i jak doszło do powstania halitu fluorescencyjnego. Pozwoli to uświadomić, jak powstawało naturalne piękno kopalni.

Zwiedzanie rozpoczyna się pobytem w komorze Ważyn, po drodze turyści trafiają do Komory 81, gdzie znajduje się jedna z największych atrakcji bocheńskiej kopalni - podziemna przeprawa łodzią. W towarzystwie flisaków turyści pokonują odległość 120 m płynąc wzdłuż zalanego solanką wyrobiska, w trakcie zwiedzania docierają do kaplicy św. Kingi.

Od 3 lat na liście UNESCO

Zabytkowa Kopalnia Soli w Bochni w czerwcu 2013 roku została dopisana na Listę Światowego Dziedzictwa Kulturowego i Przyrodniczego UNESCO. Znajduje się na niej wraz z pobliską kopalnią w Wieliczce i Zamkiem Żupnym.

Początki kopalni soli w Bochni datowane są na rok 1248, kiedy to, najprawdopodobniej przypadkowo podczas pogłębiania studni solankowych, na głębokości 50-60 m po raz pierwszy w Polsce odkryto sól kamienną.

Po odkryciu soli cały teren wykupił król Bolesław Wstydliwy, który kilka lat później wezwał cystersów z Wąchocka, by pomogli w rozpoczęciu eksploatacji złóż niedoświadczonym górnikom bocheńskim. Znajomość trudnych technik górniczych została przyniesiona do Wąchocka z zakonnikami sprowadzonymi tam z opactwa Morimond, bowiem francuscy mnisi pracowali m.in. jako górnicy.

Ok. 40 lat po tym, jak kopalnia bocheńska była już dużym, dobrze prosperującym przedsiębiorstwem, odkryto sól kamienną w Wieliczce. W następnych latach kopalnie w Bochni i Wieliczce połączono w jedno duże przedsiębiorstwo, pod nazwą "Żupy Krakowskie". Stanowiło ono własność królów Polski i przynosiło w średniowieczu 1/3 dochodów ich skarbca.

W bocheńskiej kopalni wydobycie soli było znacznie trudniejsze niż w Wieliczce, stosowano pionierskie i unikatowe techniki górnicze.

W 1981 r. kopalnię wpisano do rejestru zabytków. W latach 90. zeszłego wieku rozpoczęła ona działalność turystyczną. Strefę zabytkową stanowią trzy szyby, w tym najstarszy w Europie działający nieprzerwanie od 1251 r. szyb Sutoris oraz dziewięć poziomów usytuowanych pod powierzchnią terenu.