Podróż na międzynarodową stację kosmiczną, symulacja sterowania elektrownią i interaktywne gry to niektóre atrakcje, czekające na gości nowego Centrum Nauki i Techniki EC1 w Łodzi. Otwarcie Centrum planowane jest na połowę grudnia 2017 r.
      
            Centrum Nauki i Techniki, które powstało w zachodniej części kompleksu EC1 Łódź - Miasto Kultury będzie multimedialne i interaktywne - znajdzie się w nim około 150 różnych instalacji. „Nasze Centrum ma być miejscem, w którym zwiedzający będą mogli poczuć się zachęceni i zainteresowani różnymi dziedzinami nauki” - powiedział PAP Michał Buława, kierownik działu ekspozycji CNiT w Łodzi.

Nowe Centrum Nauki działać będzie w historycznym budynku pierwszej komercyjnej łódzkiej elektrowni. W zrewitalizowanych obiektach zachowano znaczną część jej oryginalnych elementów.

Znajdą się w nim trzy ścieżki edukacyjne, adresowane zarówno do dzieci, młodzieży, jak i dorosłych. Pierwsza z nich - "Przetwarzanie energii" - skupia się na historycznych przestrzeniach elektrowni i opisuje krok po kroku fazy jej działania – od placu węglowego po zarządzanie dostawami prądu. Będzie tu można zobaczyć i dotknąć praktycznie wszystkich zachowanych oryginalnych elementów elektrowni - wszystko zostało uzupełnione przez nowoczesne instalacje multimedialne.



Druga ścieżka edukacyjna - "Rozwój wiedzy i cywilizacji" - przybliżać ma wiedzę z dziedziny fizyki, a także chemii i nauk przyrodniczych. „Ta ścieżka jest skupiona głównie na prawach fizyki, gdzie opowiadamy o tym, jak ludzie poznawali kolejne prawa rządzące otaczającym nas światem i jak potrafili je wykorzystać” - podkreślił Buława.

Ścieżka "Mikro i Makro świat" ma prezentować zjawiska w dwóch skalach. Część mikro, będzie poświęcona temu, czego nie widzimy gołym okiem, będzie więc opowieścią o kwarkach, budowie atomu, cząsteczkach, pierwiastkach i kryształach, czyli o budowie materii. W części makro będzie mowa o kosmosie i eksploracji przestrzeni kosmicznej.

Dzięki interaktywnym i multimedialnym instalacjom zwiedzający będą mogli poznawać rzeczywistość rożnymi zmysłami, poprzez zabawę, doświadczenia i eksperymenty. Będzie można m.in. podziwiać ziemię z okien Międzynarodowej Stacji Kosmicznej i przeżyć symulację wyjścia na orbitę okołoziemską, a w sferycznym kinie 3D zobaczyć z bliska odległe gwiazdy wprost z Kosmicznego Teleskopu Hubble'a.

Inne instalacje pozwalają zobaczyć w trójwymiarze jak układają się linie pola elektromagnetycznego, czy poznać zasadę działania kolejki magnetycznej, której wagoniki unoszą się w powietrzu.

Zaplanowano wiele gier i zabaw – będzie można pobawić się m.in. maszyną losującą kule z liczbami atomowymi pierwiastków; interaktywną grą chemiczną, w której gracz ma możliwość budowania atomów, cząsteczek i związków z mniejszych elementów; zagrać w zarządzanie elektrownią czy zajrzeć do multidyscyplinarnych laboratoriów.

„Mamy wiele ciekawych stanowisk, których wyróżnikiem jest to, że z ich wykorzystaniem przeprowadzimy prawdziwe eksperymenty. Zwiedzający będą mogli zapisywać sobie ich efekty i zobaczyć, w jaki sposób przekładają się one na prawa fizyki” - zapewnił Buława.

Centrum ma być miejscem, w którym również naukowcy będą mogli pokazywać swoje dokonania. Z placówką współpracują łódzkie uczelnie: Politechnika oraz Uniwersytety: Medyczny i Łódzki.

Całkowita powierzchnia wystawiennicza CNiT EC1 to ponad 8 tys. mkw.; koszt całej inwestycji ma wynieść 45,5 mln zł, z czego ponad 18,3 mln to dofinansowanie z Unii Europejskiej. Szacuje się, że łódzkie Centrum odwiedzać może rocznie ponad 430 tys. osób. Na świecie działa około 3 tys. centrów nauki - rokrocznie odwiedza je około 300 mln osób.