Warszawa, 28.12.2016. Wicepremier, minister nauki Jarosław Gowin rozmawia z dziennikarzami, po uroczystości podpisania umowy, 28 bm. w Warszawie. Podpisanie umowy przez Narodowe Centrum Badań i Rozwoju oraz PFR Ventures dotyczyło uruchomienia Funduszu Inwestycyjnego w ramach programu BRIdge VC. (mr) PAP/Paweł Supernak PAP © 2017 / Paweł Supernak
                                        

            Ministerstwo Nauki i Szkolnictwa Wyższego wkrótce przedstawi projekt tzw. drugiej ustawy o innowacyjności, której głównym założeniem będzie podwojenie ulg podatkowych dla przedsiębiorców inwestujących w badania i rozwój – podał szef resortu Jarosław Gowin.
      
            Wicepremier i minister nauki i szkolnictwa wyższego wyraził przekonanie, że obowiązująca od 1 stycznia pierwsza ustawa o innowacyjności, oraz nowe przepisy, nad którymi pracuje resort doprowadzi do „znaczącego zrealizowania w 2017 r. wzrostu innowacyjności polskiej gospodarki - jednego z głównych filarów Planu na rzecz Odpowiedzialnego Rozwoju wicepremiera Mateusza Morawieckiego”.

Według zapowiedzi Gowina nowa ustawa o innowacyjności, która powinna wejść w życie 1 stycznia 2018 r., będzie zawierać szereg dodatkowych instrumentów, na których uzgodnienie między ministerstwami zabrakło czasu podczas prac nad pierwszym dokumentem.

Najważniejszą zmianą ma być podwojenie ulg podatkowych dla przedsiębiorców angażujących się w działalność innowacyjną, inwestujących we współpracę z uczelniami i instytucjami naukowymi, oraz w badania i rozwój.

„Obecnie ulga ta wynosi 50 proc., a wszystko wskazuje na to, że od 1 stycznia 2018 będzie to 100 proc., czyli każdą złotówkę zainwestowaną we współpracę z nauką, w badania i rozwój przedsiębiorca będzie mógł sobie odpisać od podatku” - podkreślił Gowin.

Ocenił, powołując się na styczniowy ranking najbardziej innowacyjnych państw świata opracowany przez agencję informacyjną Bloomberg, w którym Polska awansowała z 23. na 22. miejsce, że „nasz kraj powoli, ale pnie się pod względem innowacyjności w górę”.

„Jestem przekonany, że w 2017 roku ten wzrost naszej pozycji będzie już skokowy, bo od 1 stycznia obowiązuje ustawa o innowacyjności firmowana przez Ministerstwo Nauki i Szkolnictwa Wyższego w ścisłej współpracy z Ministerstwem Rozwoju” - zaznaczył Gowin.

Według szefa resortu nauki wzrost innowacyjności polskiej gospodarki jest możliwy, bo „po raz pierwszy od ponad 20 lat jest rząd, któremu udało się w kwestii innowacyjności wyrwać się z silosowości, resortowości ministerstw”. „Wszystkie projekty powstają w ścisłej współpracy między całym szeregiem ministerstw a resortem wiodącym, jakim jest ministerstwo rozwoju” - wyjaśnił.

Podczas piątkowego spotkania z dziennikarzami w siedzibie Krakowskiego Parku Technologicznego, spółce zarządzającej tamtejszą specjalną strefą ekonomiczną, Gowin mówił, że jest ona jedną z tych instytucji w Polsce, w których w ciągu ostatniego roku wdrażane są najbardziej innowacyjne projekty.

„Efekty są już zauważalne w polskiej gospodarce. Nie udałoby się bez przekładania tych projektów na konkret, a to dokonuje się właśnie w takich instytucjach, jak KPT. To jest miejsce, w którym pod jednym dachem mieści się inkubator, powierzchnie biurowe, usługi szkoleniowe i doradcze” - dodał minister.

Jak przypomniała Jadwiga Emilewicz, wiceminister rozwoju, KPT jest jednym z realizatorów programów akceleracyjnych dla start-upów z pierwszego konkursu w ramach rządowego programu Start In Poland zorganizowanego przez Polską Agencję Rozwoju Przedsiębiorczości (PARP). Krakowski Park Technologiczny zaprosił do realizacji projektu Międzynarodowy Port Lotniczy Kraków-Balice oraz EC Grupę – przedsięwzięcie spin-off krakowskiej Akademii Górniczo-Hutniczej.

„Mamy nadzieję, że powstanie tu wiele nowych projektów, spółek i bardzo atrakcyjnych, wysokopłatnych miejsc pracy. To właśnie start-upy generują takie miejsca pracy, o jakie nam dzisiaj w Polsce chodzi” - zaznaczyła.

Według niej KPT dowiódł w ostatnich latach, że ma potencjał przyciągania wartościowych pomysłów, rozwijania ich i wypuszczania na szerokie wody. „KPT zaczyna się specjalizować, lokują się tu rozmaite spółki, ale coraz bardziej widać specjalizację związaną z sektorem kreatywnym, który ma tutaj swoje zaplecze i pierwsze sukcesy(...). Mamy nadzieję, że produkt, który pobije pokemony zrodzi się właśnie tutaj” - zaznaczyła Emilewicz.

Ustawa o innowacyjności, która w całości obowiązuje od tego roku, zniosła podatek dochodowy od własności intelektualnej wnoszonej do spółki. Nowe przepisy umożliwiają odliczenia od podatku kosztów uzyskania patentu przez małe i średnie przedsiębiorstwa.

Ponadto, ustawa zwiększyła kwoty kosztów kwalifikowanych wydatków na badania i rozwój, które można odliczyć od podatku. Dla mikroprzedsiębiorców oraz małych i średnich firm odliczenia te wynoszą do 50 proc. Duże firmy mogą z kolei odliczyć nawet 50 proc. wydatków osobowych i 30 proc. pozostałych kosztów związanych z działalnością badawczo-rozwojową.

Nowe przepisy wydłużyły z 3 do 6 lat okres, w jakim przedsiębiorca może odliczyć koszty poniesione na działalność badawczo-rozwojową.

Dodatkowo nowo powstające przedsiębiorstwa (tzw. start-upy) prowadzące działalność badawczo-rozwojową mogą się ubiegać o zwrot gotówkowy w wysokości 18 lub 19 proc. potencjalnego, ale niewykorzystanego odliczenia.