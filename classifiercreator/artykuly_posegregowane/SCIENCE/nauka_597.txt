Łódź, 20.04.2016. Kampus Politechniki Łódzkiej pomiędzy ul. Wólczańską i al. Politechniki 20 bm. w Łodzi. (gm/nlat) PAP/Grzegorz Michałowski Archiwum PAP © 2017 / Grzegorz Michałowski
                                        

            Pięć technologii z Politechniki Łódzkiej zostało nagrodzonych medalami na zakończonej w Hong Kongu międzynarodowej wystawie International Invention Design Competition. Cztery rozwiązania otrzymały złote medale, jedno medal srebrny.
      
            Poinformowała o tym w niedzielę PAP rzeczniczka uczelni Ewa Chojnacka. Dodała, że dwa ze "złotych" wynalazków mogą mieć zastosowanie w medycynie, a pozostałe są technologiami i urządzeniami do wykorzystania w różnych branżach przemysłu.

Złoty medal przyznano za "biotekstroniczny system do profilaktyki i wspomagania leczenia zapaleń dolnych dróg moczowych". Jak wyjaśnia Chojnacka, innowacyjne jest tutaj zastosowanie tekstylnych elementów grzejnych zintegrowanych z bielizną wraz z olejkami eterycznymi o właściwościach przeciwzapalnych i przeciwbakteryjnych, zaaplikowanymi na zewnętrznej wkładce wymiennej.

Kolejny wynalazek to ortopedyczne miniaturowe urządzenie pomiarowe ułatwiające chirurgowi weryfikację poprawności przeprowadzonego zabiegu całkowitej wymiany stawu biodrowego. Szczególne uznanie zyskał "lekki kompozyt konstrukcyjny z wypełnieniem mineralnym", który pozwala na zastosowanie go m.in. do budowy lekkich konstrukcji, do pochłaniania energii czy też wykorzystywania ich jako izolacji termicznej.

Złoty medal przyznano też za opracowanie ekologicznej mieszanki celulozowej do produkcji układów wlewowych w odlewnictwie. Do jej wytworzenia stosowane są półprodukty naturalne nie wydzielające toksycznych związków po spaleniu oraz pochodzące z odzysku, np. makulatury.

Srebrny medal otrzymał „optomechatroniczny sposób bieżącej kontroli jakości obróbki strumieniowo-ściernej”. Według jego autorów, tego typu kontroli powierzchni brakuje na rynku branżowym.