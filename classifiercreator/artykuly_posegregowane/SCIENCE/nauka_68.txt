Barwne skorupki ptasich jaj wzięły swój początek od dinozaurów - dowodzą naukowcy na łamach tygodnika "Nature".
      
            "Najnowsze odkrycie całkowicie zmienia nasze rozumienie tego zagadnienia" - opisuje główna autorka badań, paleontolog, Jasmina Wiemann z Yale University (USA). Przez dwieście lat naukowcy uważali bowiem, że barwy ptasich jaj wyewoluowały później, niezależnie u różnych grup ptaków.

U dzisiejszych ptaków w skorupkach jaj występują tylko dwa pigmenty, czerwony i niebieski, które są podstawą różnych odcieni i plamek.

Zespół kierowany przez Wiemann analizował 18 skamieniałych skorupek jaj dinozaurów z całego świata. Skamieniałości były badane za pomocą nieinwazyjnej metody, zwanej mikrospektroskopią pod kątem obecności pigmentów.

Pigmenty zidentyfikowano w skorupkach jaj należących do dinozaurów z grupy Eumaniraptorów, do których zalicza się m.in. velociraptory. Dinozaury składały jaja w otwartych lub półotwartych gniazdach. "Doszliśmy do wniosku, że kolor jaj ewoluował równolegle z pojawieniem się otwartego gniazdowania u dinozaurów" - opisuje Wiemann.

Z chwilą, kiedy dinozaury zaczęły składać jaja w otwartych gniazdach, istotny stał się kamuflaż, ponieważ dzięki barwom i plamkom można było zamaskować jaja przed wzrokiem drapieżników.

Więcej:

https://news.yale.edu/2018/10/31/dinosaurs-put-all-colored-bird-eggs-one-basket-evolutionarily-speaking