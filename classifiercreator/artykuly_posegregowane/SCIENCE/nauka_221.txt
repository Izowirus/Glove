epa05108931 Indian fishermen paddle their boat along the Arabian Sea coast as as birds fly overhead during the sun set in Mumbai, India, 18 January 2016.  EPA/DIVYAKANT SOLANKI 
Dostawca: PAP/EPA. Archiwum PAP/EPA © 2018 / DIVYAKANT SOLANKI
                                        

            Oświetlanie sieci rybackich tanimi diodami LED może obniżyć śmiertelność morskich ptaków aż o 85 proc. - wynika z badania przeprowadzonego na University of Exeter.
      
            Międzynarodowy zespół badaczy pod kierunkiem dr Jeffreya Mangela wykazał, że liczbę ptaków, które plączą się w sieci skrzelowe, można znacznie ograniczyć dzięki zastosowaniu emitujących zielone światło diod LED, zasilanych bateriami. Na potrzeby badania porównano 114 par sieci – umieszczonych w różnych pozycjach na morzu, służących do łapania ryb za skrzela – w strefie połowów u wybrzeży Peru.

Okazało się, że w sieci oświetlone diodami LED łapało się o 85 proc. mniej kormoranów peruwiańskich, miejscowych nurkujących ptaków, które często przypadkowo padają ofiarą rybaków – w porównaniu z tymi nieoświetlonymi.

Poprzednie badania tej samej ekipy pokazały, że oświetlenie ledowe zmniejsza liczbę żółwi morskich, które łapią się w sieci, o 64 proc. Dlatego badacze uważają, że diody są tanim, niezawodnym i trwałym sposobem na zmniejszenie śmiertelności ptaków i żółwi, bez straty dla wyników rybołówstwa. Wnioski z badania opublikowano w magazynie „Open Science”.

„Jesteśmy bardzo podbudowani wynikami badania. Pokazuje ono, że można znaleźć efektywne sposoby na zmniejszenie przyłowów wielu chronionych gatunków, a rybacy wciąż będą mogli zarobić na życie” - podkreślił dr Mangel.

Flota rybacka w Peru zastawia ok. 100 tys. km sieci rocznie, w których giną tysiące żółwi i morskich ptaków.

W ramach innowacyjnego badania w zatoce Sechura w północnym Peru, naukowcy przyczepili diody LED w regularnych odstępach do komercyjnych sieci skrzelowych, które są zakotwiczone na dnie. W każdej parze ze 114 sieci, długości ok. 500 metrów, jedna była oświetlona diodami co 10 metrów. Pozostałe nie były oświetlone w ogóle. W sieci kontrolne złapało się 39 kormoranów, podczas gdy w podświetlone – zaledwie sześć.

Poprzednie badanie, z wykorzystaniem tej samej technologii, wykazało, że oświetlone sieci są ratunkiem także dla żółwi morskich. W sieci kontrolne złapało się wtedy 125 żółwi, natomiast w te oznaczone LED-ami – 62. Iluminacja sieci nie zaszkodziła założonemu połowowi ryb z rodziny rochowatych. Obecnie badacze analizują zastosowanie innych kolorów światła i możliwości ochrony innych gatunków zagrożonych.