Warszawa, 03.05.2016. Słonie w warszawskim ZOO, 3 bm. Dla najmłodszych (i nie tylko) spacer w warszawskim Ogrodzie Zoologicznym w świąteczne popołudnie stał się okazją do podpatrzenia wiosennych zachowań mieszkańców ogrodu. (bz/awol) PAP/Bartłomiej Zborowski PAP © 2018 / Bartłomiej Zborowski
                                        

            Genomy słoni, mamutów i mastodontów zsekwencjonowali naukowcy z międzynarodowego zespołu. Wyniki badań ogłoszono na łamach tygodnika naukowego „Proceedings of the National Academy of Science”.
      
            W sumie zsekwencjonowano 14 genomów zarówno żyjących słoni, jak również ich wymarłych krewniaków – mamutów i mastodontów. Dzięki temu uzyskano podstawę do badań różnorodności genetycznej i ewolucji całej rodziny tych ssaków na przestrzeni kilku milionów lat.

Naukowcy podkreślają, że ewolucja słoniowatych okazała się dużo bardziej skomplikowana, niż dotąd przypuszczano, ponieważ nie zachodziła w prosty, linearny sposób. Komplikował ją fakt, że słonie krzyżowały się, tworząc hybrydy międzygatunkowe.

Na przykład Palaeoloxodon antiquus, olbrzymi, wymarły gatunek słonia o prostych ciosach, okazał się hybrydą z częścią genów wspólną ze słoniem afrykańskim, mamutem włochatym i afrykańskim słoniem leśnym.

„Zjawisko krzyżowania się może wyjaśnić, dlaczego mamuty włochate poradziły sobie w różnych środowiskach i to przez tak długi czas” - opisuje biolog ewolucyjny, Hendrik Poinar, szef McMaster Ancient DNA Centre z McMaster University (Kanada).

Dostrzeżono również ślady krzyżowania się między mamutami włochatymi a mamutami kolumbijskimi. Co ciekawe, nie znaleziono takich śladów genetycznych między afrykańskimi słoniami leśnymi a sawannowymi, co oznacza, że przez ostatnie 500 tys. lat żyły one w izolacji od siebie.

W skład zespołu weszli przedstawiciele McMaster University, Massachusetts Institute of Technology (USA), Harvard University (USA) oraz uniwersytetów europejskich w Uppsali (Szwecja) i Poczdamie (Niemcy).

Więcej na ten temat: https://www.sciencedaily.com/releases/2018/02/180226152725.htm