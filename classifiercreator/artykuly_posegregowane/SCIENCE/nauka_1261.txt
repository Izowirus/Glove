Stare Juchy, 14.05.2004 Komar
PAP/Piotr Rybarczyk
pr/bp Archiwum PAP © 2016 / Piotr Rybarczyk
                                        

            To, że niektóre zwykle przenoszące malarię komary wolą gryźć zwierzęta, a nie ludzi ma podłoże genetyczne – informuje pismo PLOS Genetics.
      
            Bradley Main z University of California w Davis (USA) i jego koledzy wykazali, że te komary Anopheles arabiensis, które chętniej ssą krew bydła niż ludzi, mają specyficzne cechy genomu. Dzięki temu mniejsze jest prawdopodobieństwo przenoszenia przez nie zarodźca malaria.

To, czy żywieniowe preferencje komarów mają podłoże genetyczne było przedmiotem długotrwałych sporów. Naukowcy zsekwencjonowali genomy 23 komarów żywiących się krwią ludzi oraz 25 preferujących bydło schwytanych w pomieszczeniach bądź poza nimi w Kilobero Valley (Tanzania). Udało się zidentyfikować genetyczny komponent wpływający na wybór żywiciela (ale nie na miejsce spoczynku owada). Okazało się, że wybór człowieka lub krowy zależy od rearanżacji chromosomów - tak zwanej inwersji 3Ra.

Anopheles arabiensis stał się we wschodniej Afryce głównym wektorem malarii (czyli gatunkiem przenoszącym tę chorobę). Stało się tak dzięki temu, że ssie krew wielu gatunków żywicieli oraz z powodu nasyconych pestycydem moskitier, które zabijają inne gatunki komarów, żyjące blisko ludzi.

Częstość przenoszenia malarii na ludzi zależy oczywiście od tego, czy komary gryzą ludzi, czy też zwierzęta – ale także od tego, czy po pobraniu krwi odpoczywają w miejscu, gdzie mogą się natknąć na pestycydy.

Zastosowanie technik genetycznych w celu lepszego zrozumienia i śledzenia zachowań komarów może pomóc w ulepszeniu lokalnych strategii ich zwalczania. Być może pojawią się także sposoby manipulacji genetycznej komarami, dzięki czemu dałyby spokój ludziom a skupiłyby się na krowach.