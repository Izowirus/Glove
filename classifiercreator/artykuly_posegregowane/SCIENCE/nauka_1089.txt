"Bardzo duży nacisk kładziemy na rozwój obszarów, które są związane z nowoczesnymi technologiami" - powiedział PAP wicepremier, szef resortu nauki Jarosław Gowin, podsumowując ubiegłoroczne prace Narodowego Centrum Badań i Rozwoju i kreśląc jego zadania w roku 2017.
      
            Wicepremier Gowin wyraził nadzieję, że dzięki reformom w sposobie działania Narodowego Centrum Badań i Rozwoju 5 mld zł, które w 2016 r. przeznaczono na badania i rozwój, zostanie wydane w odpowiedni sposób.

"Te pieniądze powinny przełożyć się na konkretne wdrożenia gospodarcze, a wdrożenia z kolei podnieść poziom życia Polaków" - dodał.

Gowin podkreślił, że bardzo duży nacisk w działaniach NCBR będzie kładziony na obszary związane z nowoczesnymi technologiami. Ocenił, że Polska ma szanse stać się "liczącym graczem na świecie" w przemyśle dronowym. Wskazał też obszar gier komputerowych. "W tej branży mamy znaczące osiągnięcia, dysponujemy świetnym zapleczem naukowym, bo polscy informatycy od dawna należą do światowej czołówki" - przypomniał.

Jak powiedział PAP dyrektor NCBR, prof. Maciej Chorowski w tym roku na prace badawczo-rozwojowe kierowana przez niego instytucja rozdysponuje ok. 5,5 mld zł. "Przede wszystkim będą to prace zorientowane na cele, które wynikają ze strategii odpowiedzialnego rozwoju premiera Morawieckiego, a więc one powinny się w istotny sposób przyczynić do dobrostanu polskiego gospodarki" - powiedział. NCBR nie zrezygnuje również z finansowania prac badawczo-rozwojowych, które są inspirowane pomysłami własnymi przedsiębiorców i naukowców. 



NCBR wprowadza kolejny mechanizm przyznawania środków. Polega na wyznaczeniu predefiniowanego celu, do którego powinny doprowadzić badania. "Zachowujemy wszystkie dotychczas obowiązujące mechanizmy i działające mechanizmy, czyli finansujemy prace reaktywnie w odpowiedzi na wnioski, które do nas spływają. Oceniamy te wnioski pod względem wartości naukowej, pod względem szans na osiągnięcie sukcesu gospodarczego, ale wprowadzamy również nowy mechanizm, który polega na tym, że jest predefiniowany cel do którego badania powinny doprowadzić" - wyjaśniał prof. Chorowski.

Wśród programów badawczo-rozwojowych, które pozostają w ofercie NCBR są te, w ramach tzw. szybkiej ścieżki, sektorowe, strategiczne. Wśród nich są działania GameInn (sektor produkcji gier video) czy Innostal (sektor stalowy). Wśród nowych są te, które dotyczą realizacji zamówień przedkomercyjnych. Na większą skalę będą również wdrażane mechanizmu zwrotne poprzez wspieranie funduszy venture capital.

"Mamy wiele powodów, aby czuć satysfakcję, że środki wydane na prace badawczo-rozwojowe przyczyniły się do poprawy jakości produktu" - mówił prof. Chorowski. Zaznaczył, że nie widzi flagowego produktu", który powstałby dzięki koncentracji dużych środków NCBR.

"Chcielibyśmy w perspektywie roku, dwóch, może trzech móc pokazać zupełnie coś nowego, co nie powstałoby, gdyby nie świadoma polityka naukowo-gospodarcza Polski" - podsumował.

Największa część środków na badania i rozwój przyznawana przez NCBR jest w ramach Programu Operacyjnego Inteligentny Rozwój (IR). Jest to największy w Unii Europejskiej krajowy instrument, który wspiera prace rozwojowe i badania przemysłowe, komercjalizację prac B+R oraz współpracę między sektorem nauki oraz biznesu. Na jego realizację w latach 2014-2020 przeznaczono ponad 36 mld zł. Ponad połowa tej kwoty, blisko 22 mld zł, znajduje się w dyspozycji NCBR - agencji wykonawczej resortu nauki.