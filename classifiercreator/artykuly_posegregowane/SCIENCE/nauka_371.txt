Jaworzyna Śląska (woj. dolnośląskie), 28.08.2015. 60. kilometr torów kolejowych pomiędzy Wrocławiem a Wałbrzychem, 28 bm. w Jaworzynie Śląskiej. Generalny konserwator zabytków wyraził w piątek przekonanie, że tzw. złoty pociąg istnieje. Może nim być zlokalizowany niedawno k. Wałbrzycha historyczny pociąg z okresu II wojny światowej - ocenił. (zuz) PAP/Aleksander Koźmiński Archiwum PAP © 2015 / Aleksander Koźmiński
                                        

            10 najlepszych projektów badawczo-rozwojowych związanych z polskimi kolejami uzyska łącznie ponad 35 mln zł dofinansowania w ramach projektu BRIK, realizowanego przez Narodowe Centrum Badań i Rozwoju oraz PKP Polskie Linie Kolejowe S.A.
      
            O rozstrzygnięciu programu "BRIK" - "Badania i Rozwój w Infrastrukturze Kolejowej" poinformowali przedstawiciele NCBR w przesłanym PAP komunikacie. Dofinansowane rozwiązania mają poprawić eksploatację infrastruktury kolejowej i zarządzanie nią. Projekty sprawić też mają, że pasażerowie będą bardziej zadowoleni z usług kolejowych.

"Projekty powstałe dzięki współpracy NCBR i PLK podniosą standard życia Polaków, a także przełożą się na wzrost innowacyjności i konkurencyjności transportu kolejowego do roku 2O26" – skomentował cytowany w komunikacie wicepremier, minister nauki i szkolnictwa wyższego Jarosław Gowin.

Z kolei dyrektor NCBR prof. Maciej Chorowski zapewnił: "Jestem przekonany, że projekty, które będę realizowane w ramach przedsięwzięcia BRIK, pomogą przestawiać polską infrastrukturę kolejową na zupełnie nowe tory".





Największe dofinansowanie, w kwocie ponad 2,8 mln zł, trafiło do konsorcjum, którego liderem jest Instytut Kolejnictwa. Efektem współpracy kadry instytutu i spółek Siled Sp. z o.o., Zakład Automatyki i Urządzeń Pomiarowych AREX Sp. z o.o. oraz ABZ Consulting Sp. z o.o. będzie opracowanie systemu zarządzania, sterowania i monitorowania oświetlenia terenów kolejowych. Takie rozwiązanie umożliwi np. dostosowanie oświetlenia do rzeczywistego ruchu pociągów na stacjach oraz obecności podróżnych na peronach.

Kolejni beneficjenci programu będą się z kolei zastanawiać nad ograniczeniem emisji drgań powodowanych przez ruch kolejowy. To inicjatywa Politechniki Warszawskiej, Instytutu Kolejnictwa i Instytutu Ochrony Środowiska w konsorcjum z firmami Budimex S.A. i Tines S.A.

Natomiast innowacyjne panele fotowoltaiczne zintegrowane z ekranem akustycznym, nad którymi będzie pracował zespół z Instytutu Metalurgii i Inżynierii Materiałowej PAN, Akademii Wojsk Lądowych oraz Politechniki Wrocławskiej, nie tylko ograniczą hałas dobiegający z torowisk, ale mogą także znaleźć zastosowanie w infrastrukturze drogowej.

"Innowacyjne rozwiązania wkraczają także na kolej. (...) Nowoczesne systemy informacyjne i technologie wpłyną na poprawę bezpieczeństwa oraz usprawnienie procesu utrzymania i modernizacji infrastruktury kolejowej" – podsumował członek Zarządu PKP Polskich Linii Kolejowych S.A., dyrektor ds. rozwoju i przygotowania inwestycji Włodzimierz Żmuda.

Projekty można było składać w pięciu obszarach tematycznych. Były to: digitalizacja i przetwarzanie parametrów ruchu kolejowego, zmniejszenie negatywnego oddziaływania transportu kolejowego na środowisko, zwiększenie dostępności i trwałości obiektów związanych z obsługą podróżnych, zwiększenie odporności infrastruktury kolejowej na czynniki klimatyczne i ingerencję osób trzecich oraz usprawnienie procesu utrzymania i modernizacji infrastruktury kolejowej.