Najbliższe tygodnie będą dogodnym okresem do wypatrzenia Międzynarodowej Stacji Kosmicznej (ISS). Przez prawie cały grudzień będzie można na wieczornym niebie nad Polską dostrzec przeloty jasno świecącego punktu - stacji orbitalnej.
      
            Międzynarodowa Stacja Kosmiczna (ISS) krąży wokół Ziemi po orbicie o wysokości około 400 kilometrów. Jednego okrążenia dokonuje w ciągu około półtorej godziny. Jednak aby ją dostrzec na niebie, konieczne są odpowiednie warunki - musi przelatywać nad naszą okolicą w takim miejscu, aby promienie słoneczne odbijały się od stacji pod odpowiednim kątem - powodując, ze widzimy ją jako poruszający się po niebie jasny, świetlny punkt, zazwyczaj jaśniejszy niż inne satelity. Musi to nastąpić dodatkowo o odpowiedniej porze, kiedy jest wystarczająco ciemno, aby dało się ją dostrzec na niebie.

Takie warunki będą panowały przez większą część grudnia, przy czym szczególnie jasne przeloty będzie można dostrzec wieczorami od 7 do 16 grudnia. Najjaśniejsze grudniowe przeloty widoczne na wieczornym niebie nad Polską nastąpią 9 grudnia 2016 r. pomiędzy 17:20, a 17:16 oraz 11 grudnia 2016 r. pomiędzy 17:05, a 17:09 (dane dla Warszawy).

Czy można przewidzieć, kiedy dokładnie nastąpi przelot? Jak najbardziej. Wystarczy wejść na jedną ze stron internetowych pokazujących przeloty satelitów, wybrać swoją miejscowość lub podać współrzędne geograficzne, aby otrzymać prognozę widocznych przelotów stacji ISS na najbliższe dni. Jednym z najlepszych tego typu serwisów jest Heavens Above (http://www.heavens-above.com/). Są też bezpłatne, przeznaczone do tego celu programy komputerowe.