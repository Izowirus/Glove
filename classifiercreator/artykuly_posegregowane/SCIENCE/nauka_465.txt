epa02525445 General view of Atacama desert, where the 9th stage of Rally Dakar 2011 was held, in Copiapo, Chile, 11 January 2011. The Atacama is, according to NASA, the driest desert in the world.  EPA/LUIS ZABREG
Dostawca: PAP/EPA. Archiwum PAP/EPA © 2018 / LUIS ZABREG
                                        

            Nawet w najsuchszych miejscach pustyni Atacama, uważanej za najbardziej niegościnną na świecie, potrafią przetrwać bakterie. Daje to nadzieję, że jakieś formy życia potrafiły przetrwać również w warunkach marsjańskich.
      
            Nawet w takich miejscach pustyni Atacama w Chile, w których przez dziesięciolecia nie spadła ani kropla deszczu, potrafią przetrwać bakterie w stanie uśpienia – dowodzą naukowcy z zespołu kierowanego przez Dirka Schulze-Makucha z Washington State University (USA).

Wyniki badań opublikowano na łamach tygodnika „Proceedings of the National Academy of Sciences”.

Okazuje się, że kiedy po upływie długich lat suszy spadnie deszcz, bakterie w glebie pustyni Atacama reaktywują się, wracając do pełnej aktywności życiowej.

Schulze-Makuch uważa, że jeśli życie jest w stanie przetrwać w najbardziej suchym środowisku na Ziemi, daje to duże szanse na to, że na Marsie dzieje się podobnie.

Kiedy badacze po raz pierwszy udali się na Atacamę w 2015 r., żeby badać ślady życia w najbardziej wyschniętym środowisku na całej planecie, stała się rzecz najmniej oczekiwana – spadł deszcz.

W wyniku tego niezwykle rzadkiego zjawiska naukowcy zaobserwowali eksplozję życia na pustyni.

W ramach badań pobierali próbki gleby z różnych głębokości oraz badali je pod kątem genetycznym. Zespół wracał na pustynię jeszcze dwukrotnie, w roku 2016 i 2017.

Zdaniem naukowców mikroorganizmy w stanie „uśpienia” potrafią przetrwać na pustyni Atacama setki, a nawet tysiące lat w warunkach podobnych do tych, jakie panują na Marsie.

Miliardy lat temu na Marsie prawdopodobnie istniały niewielkie morza i jeziora, w których mogły funkcjonować jakieś drobnoustroje. W trakcie ochładzania się i wysuszania planety być może wykształciły one przystosowania, które umożliwiły im przetrwanie w skrajnie trudnych warunkach.

Schulze-Makuch przywołuje hipotezy, że być może w niektórych rejonach Marsa w okolicach powierzchni planety nadal pojawia się wilgoć, w tym nocne opady śniegu. W takich warunkach jakieś formy życia mogą ciągle trwać tuż pod powierzchnią planety.

Zespół wraca na pustynię 15 marca w celu kontynuowania badań.

Więcej: www.sciencedaily.com/releases/2018/02/180226152634.htm