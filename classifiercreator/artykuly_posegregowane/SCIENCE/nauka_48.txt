30 młodych ludzi – uczniów szkół ponadpodstawowych - może wyjechać na 5 dni do Oxfordu, by poznać możliwości studiowania na jednej z najlepszych uczelni na świecie. Konkurs myOXperience organizuje Fundacja TDJ.
      
            Jego celem jest promowanie wśród Polaków idei studiowania w renomowanych ośrodkach zagranicznych, w szczególności na Oxfordzie, podniesienie poziomu wiedzy na temat wymagań, jakie uczelnia stawia kandydatom oraz zwrócenie uwagi na możliwości uzyskania pomocy finansowej dla najzdolniejszych kandydatów i studentów tej uczelni. Organizatorzy przekonują, że nie trzeba być bogatym, by zdobywać wiedzę na Oxfordzie.

"Inwestycja w edukację i rozwój jest najwyższą wartością dla społeczeństwa. Poprzez program myOXperience szukamy ambitnych, zdolnych, nieprzeciętnych ludzi, którzy pragną poszerzyć swój horyzont edukacyjny. Chcemy wesprzeć i ośmielić marzenia tych, dla których budżet na studia za granicą stanowi realną barierę, a także zwrócić uwagę na znaczenie planowania swojej ścieżki edukacyjnej i rozwojowej" – powiedziała prezes TDJ Foundation Oliwia Kwiatkowska.

Konkurs jest adresowany do uczniów szkół średnich w wieku 16-17 lat, znających dobrze język angielski. By wygrać pięciodniowy pobyt na najstarszym anglojęzycznym uniwersytecie świata, należy pokonać dwa etapy. Pierwszy to złożenie aplikacji w języku angielskim, na którą składa się m.in. opis zainteresowań, osiągnięć oraz poziomu i praktyki w języku angielskim. Termin przyjmowania zgłoszeń mija 16 grudnia 2018 r. Drugi etap to selekcja najciekawszych aplikacji i rozmowy rekrutacyjne z wybranymi kandydatami.

Laureaci wyjadą na pięć dni do Wielkiej Brytanii, by wcielić się w role studentów, zamieszkać w jednym z kolegiów wchodzących w skład Uniwersytetu Oxfordzkiego - Jesus College, założonym w 1571 roku przez królową Elżbietę I, i wziąć udział w wykładach profesorów Oxfordu. Warsztaty poprowadzą także specjaliści z TDJ Foundation i Project Access - współorganizatora przedsięwzięcia. Project Access Polska to fundacja założona przez polskich studentów Oxfordu i Cambridge. Zajmuje się promocją studiów na najlepszych zagranicznych uczelniach i pomaga uczniom polskich liceów w procesie aplikacji. Project Access Polska funkcjonuje w ramach międzynarodowej organizacji Project Access.

"Chcemy pokazać młodzieży możliwości edukacyjne, jakie dają najlepsze zagraniczne uczelnie. Przybliżymy uczestnikom proces aplikacji i możliwości pozyskania stypendiów na naukę za granicą. Głęboko wierzymy, że nie zasób portfela, a wiedza i umiejętności są najważniejsze dla zrealizowania swoich marzeń, między innymi o Oxfordzie" – mówi Filip Tokarski z Project Access Polska.

Wyniki konkursu zostaną ogłoszone 30 stycznia 2019 r. Wyjazd na Oxford zaplanowano w dniach 18-22 marca 2019 r.