epa06673132 A European Wolf (canis lupus) in his corral at the Wildpark Tripsdrill in Cleebronn near Heilbronn, Germany, 16 April 2018. The Environment Committee of the German Bundestag will meet on 18 April 2018, with a public hearing on the subject of wolves. The basis for the hearing is, inter alia, the application 'Return of the wolf - thinking of species protection and herd protection together'.  Archiwum PAP/EPA/RONALD WITTEK 
                                        

            Z badań przeprowadzonych przez Grupę Genetyki Konserwatorskiej Instytutu Genetyki i Biotechnologii Wydziału Biologii Uniwersytetu Warszawskiego wynika, że zwierzę, które pogryzło trzy osoby w czerwcu w Bieszczadach, jest wilkiem - poinformowali naukowcy na portalu społecznościowym.
      
            Pod koniec czerwca, zdaniem świadków, wilk pogryzł dwoje dzieci w wieku ośmiu i dziesięciu lat w miejscowościach Strzebowiska i Przysłup w Bieszczadach. Zwierzę zostało zastrzelone przez myśliwego. Dwa tygodnie wcześniej ten sam osobnik pogryzł turystkę na trenie gminy Cisna.

O wynikach Grupa Genetyki Konserwatorskiej poinformowała w środę wieczorem na Facebooku. Jak wyjaśniono, dla potrzeb badania zastosowano metodę tzw. genetycznego odcisku palca. Naukowcy do analiz wykorzystali 13 autosomalnych loci mikrosatelitarnych.

Grupa, aby ustalić pochodzenie zwierzęcia i jego ewentualną hybrydyzację z psami, porównała jego genotyp z bazą danych genotypów dzikich wilków, psów, a także hybryd psów i wilków, które zostały przeanalizowane wcześniej w laboratorium Instytutu Genetyki i Biotechnologii WB UW.

"Wyniki badań pokazały, że zwierzę, które zaatakowało ludzi w Bieszczadach, jest wilkiem (nie stwierdzono żadnych genetycznych śladów hybrydyzacji z psami w ostatnich dwóch pokoleniach)" - poinformowali naukowcy. Po analizie pokrewieństwa ustalili ponadto, że wilk pochodzi z lokalnej populacji zamieszkującej Karpaty Wschodnie.

Analizom zostały poddane także nagrania i zdjęcia, na których zarejestrowano zachowanie wilka. "Specjaliści są zgodni, że były to zachowania nietypowe dla dzikiego osobnika, mogące wskazywać na jego wcześniejszy kontakt z ludźmi" - podała Grupa.

Zdaniem naukowców należy teraz ustalić, czy wilk nie był wcześniej przetrzymywany w niewoli lub dokarmiany przez ludzi. Według nich mocne starcia pazurów zwierzęcia mogą wskazywać na np. przetrzymywanie w kojcu z twardym podłożem, a ewentualne dokarmianie mogłoby wyjaśnić poszukiwanie przez niego odpadków w sąsiedztwie ludzi.

Jeszcze w czerwcu Elżbieta Źrebiec z Powiatowego Inspektoratu Weterynaryjnego w Lesku poinformowała PAP, że przeprowadzane w Zakładzie Higieny Weterynaryjnej w Krośnie badania próbek pobranych ze zwierzęcia wykluczyły u niego wściekliznę.