Założycielka i prezeska Polskiej Akcji Humanitarnej Janina Ochojska została w piątek wyróżniona tytułem doktora honoris causa jednej z największych polskich uczelni medycznych - Śląskiego Uniwersytetu Medycznego w Katowicach.
      
            Uroczystość odbyła się podczas inauguracji 70. roku akademickiego uczelni. Władze uniwersytetu uhonorowały Ochojską w uznaniu dla jej zaangażowania na rzecz niesienia pomocy ofiarom katastrof i konfliktów zbrojnych. Podkreślono jednocześnie, że jej postawa może być wzorem i doskonałą lekcją dla studentów Śląskiego Uniwersytetu Medycznego w Katowicach.

"Dla każdej uczelni to wielkie wydarzenie. To 60. tytuł doktora honoris causa w 70-letniej historii uczelni i sytuacja bezprecedensowa, bo dotąd nie zdarzyło się, by ten tytuł w Śląskim Uniwersytecie Medycznym otrzymywała osoba niedziałająca w obszarze nauk medycznych czy biologii medycznej" - powiedział rektor uniwersytetu prof. Przemysław Jałowiecki.

"To pewne przełamanie stereotypów dotąd obowiązujących, ale trzy główne cele działania uniwersytetów są autentycznie zbieżne z tym, co robi pani Janina Ochojska - to ochrona zdrowia, nauka i przede wszystkim etyka, będąca esencją człowieczeństwa" - powiedział promotor postępowania w sprawie nadania jej tytułu doktora honoris causa prof. Michał Tendera.

"Przy całym szacunku dla obecnych, stawiam tezę, że pani Ochojska uratowała życie i zdrowie większej liczbie osób, niż to się udało komukolwiek z nas. Nauka to przekształcanie niemożliwego w możliwe - to na co dzień robi, a jeśli chodzi o etykę, to jest niepodważalnym autorytetem. W dzisiejszych czasach, kiedy autorytety upadają w sposób naturalny i indukowany, ona pozostaje autorytetem nienaruszalnym" - dodał.

Janina Ochojska-Okońska powiedziała, że jest bardzo poruszona wyróżnieniem; to jej pierwszy doktorat honoris causa. "W swoim życiorysie mam próbę napisania doktoratu z astronomii, nie napisałam i nie żałuję, zajęłam się pomocą humanitarną. Niewiele osób wie, że ja pochodzę ze Śląska, mieszkałam w Katowicach, Zabrzu, stąd wyjechałam na studia do Torunia" - opowiadała.

"Jestem niepełnosprawna od dzieciństwa z powodu polio, zachorowałam jako malutkie dziecko. Lekarzom zawdzięczam to, że mogę chodzić, żyć aktywnie. To będzie chyba pierwszy tytuł przyznany pacjentowi, którym byłam, jestem i pewnie jeszcze będę" - dodała. "To wyróżnienie jest dla mnie o tyle ważne, że docenia pracę organizacji humanitarnych, wysiłek jaki wkładamy w ratowanie życia ludzkiego" - podkreśliła prezes PAH.

Pytana przez dziennikarzy o przyczyny niechęci Polaków wobec uchodźców, oceniła, że wynika to z gry politycznej i głębokiej niewiedzy Polaków. "Nie chcę wchodzić w spory polityczne, będę chciała zrobić wszystko, żeby zmienić sposób widzenia Polaków i ugasić ten lęk przed uchodźcami poprzez programy edukacyjne. Największego sprzymierzeńca widzę w Kościele" - powiedziała.