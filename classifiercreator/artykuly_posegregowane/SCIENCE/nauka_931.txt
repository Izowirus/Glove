Ośno Lubuskie, 16.02.2016. Instalacja pierwszego gniazda dla rybołowa na słupie energetycznym w okolicach Ośna Lubuskiego, 16 bm. Spółka Enea Operator z przyrodnikami z Regionalnej Dyrekcji Ochrony Środowiska w Gorzowie Wlkp. rozpoczynają w Lubuskiem innowacyjny w kraju projekt czynnej ochrony zagrożonego wymarciem rybołowa. Przedsięwzięcie będzie polegać na montażu na słupach energetycznych platform gniazdowych dla tych ptaków. (mr) PAP/Lech Muszyński PAP © 2017 / Lech Muszyński
                                        

            Rzadkie w naszym kraju i będące pod ścisłą ochroną rybołowy odchowują właśnie młode. W Lubuskiem, oprócz naturalnych gniazd mają do dyspozycji sztuczne platformy na drzewach i konstrukcjach wzniesionych przez człowieka. Tegoroczny monitoring wykazał, że na słupach energetycznych lęgi prowadzą trzy pary tych ptaków.
      
            Jak poinformował PAP Michał Bielewicz z Regionalnej Dyrekcji Ochrony Środowiska w Gorzowie Wlkp., w regionie sztuczne gniazda są montowane na słupach energetycznych od dwóch lat we współpracy ze spółką Enea. Obecnie jest ich dziewięć, a docelowo ma być 13.

„To oznacza, że obecnie, co trzecie jest zasiedlone przez rybołowy. Należy to uznać za przyzwoity wynik. Aktualnie trwa również monitoring populacji gniazdującej na drzewach, dla której we współpracy z 17 nadleśnictwami zamontowaliśmy około 50 platform gniazdowych” – powiedział PAP Bielewicz.

W marcu br. Lasy Państwowe i Komitet Ochrony Orłów informowały o rozpoczęciu czteroletniego projektu ochrony rybołowa na wybranych obszarach Natura 2000. Przyrodnicy chcą znaleźć odpowiedź na pytanie, dlaczego w Polsce rybołowów jest tak mało i zmienić tę sytuację. Obecnie w całej Polsce jest znanych ok. 30 stanowisk lęgowych rybołowów, ale wiadomo też o miejscach, gdzie ptaki pojawiają się i nie przystępują do lęgów. Wszystkie takie miejsca zostaną spisane i przeanalizowane.

W ramach projektu będzie rozwijana współpraca z właścicielami stawów rybnych i dzierżawcami jezior, gdzie mogą żywić się rybołowy. Leśnicy będą też współpracować z ichtiologami i samorządowcami. Poza tym, będą prowadzone badania stanu zarybienia jezior.

Projekt zakłada również kontynuację montażu platform na drzewach w pobliżu miejsc występowania rybołowów, w tym z wykorzystaniem doświadczeń RDOŚ w Gorzowie Wlkp. przy zakładaniu ich na słupach energetycznych. DGLP planuje na terenie województwa zachodniopomorskiego i lubuskiego zamontować kilkadziesiąt platform gniazdowych. Takie rozwiązanie stosowane jest w Niemczech, gdzie ok. jednej trzeciej populacji rybołowów w Niemczech (ok. 250 par) gniazduje na słupach wysokiego napięcia.

Rybołów (Pandion haliaetus) jest jednym z najrzadszych gatunków ptaków szponiastych w Polsce. Populacja w naszym kraju szacowana jest obecnie na około 30 par. W Niemczech występuje już około 650 par, a po drugiej stronie Bałtyku jest ich ponad 4000 par. Rybołów jest gatunkiem tzw. szczególnej troski, a jego ścisłą ochronę sankcjonuje zarówno prawo krajowe, jak i europejskie.