Mężczyźni uzależnieni od hazardu często jako dzieci doświadczali traumatycznych przeżyć, w tym związanych z przemocą w rodzinie - informuje pismo "Addictive Behaviors".
      
            Psycholodzy z University of Lincoln w Wielkiej Brytanii analizowali wyniki ankiet przeprowadzonych w grupie ponad 3 tysięcy mężczyzn. Ponad jedna czwarta uczestników poważnie uzależnionych od hazardu była świadkami przemocy w rodzinie w okresie dzieciństwa. 10 proc. przyznało, że doświadczało przemocy na własnej skórze, a 7 proc. - że doznało urazu fizycznego zagrażającemu ich życiu.

Mężczyźni uzależnieni w mniejszym stopniu (u których problem nie nabrał jeszcze charakteru patologicznego) również częściej doświadczali traumy w dzieciństwie. Około 23 proc. było świadkami przemocy w domu, a 9 proc. było ofiarami przemocy. W grupie mężczyzn, którzy lubili hazard, ale nie byli od niego uzależnieni było to odpowiednio - 8 proc. i niecałe 4 proc.

Zaobserwowana zależność utrzymywała się po wzięciu pod uwagę takich czynników, jak nadużywanie alkoholu, przyjmowanie narkotyków czy bezdomność. Jak zauważa autorka analizy dr Amanda Roberts, im silniejsze było uzależnienie od hazardu, tym więcej doświadczeń traumatycznych dana osoba doświadczyła w dzieciństwie.

Wcześniejsze badania dr Roberts wykazały, że hazardziści częściej zachowują się agresywnie w stosunku do innych, przy czym ci najbardziej uzależnieni są najbardziej skłonni do poważnej przemocy.

"Zależność pomiędzy hazardem, traumatycznymi doświadczeniami i czynnikami wywołującymi stres znana jest już od pewnego czasu, jednak lepsze zrozumienie charakteru tej zależności pomoże opracować lepsze metody terapii" - komentuje autorka.