Siedem polskich przedsiębiorstw otrzyma 156 mln zł na realizację projektów badawczo-rozwojowych, które zakończą się wytworzeniem instalacji demonstracyjnych. Narodowe Centrum Badań i Rozwoju (NCBR) rozstrzygnęło związany z tym konkurs w ramach programu Inteligentny Rozwój.
      
            Dzięki wsparciu z NCBR firmy promujące innowacje mogą przetestować nowatorskie rozwiązania, których celem jest transfer wyników prac badawczo-rozwojowych (B+R) do gospodarki - poinformowało w piątek w przesłanym komunikacie NCBR. Efektem programu ma być wprowadzenie na rynek nowoczesnych i innowacyjnych technologii, produktów i procesów. O dofinansowanie w tej edycji mogły ubiegać się wyłącznie duże przedsiębiorstwa.

"Droga od pomysłu do przemysłu jest pełna wyzwań, a możliwość zweryfikowania wyników prac B+R w praktyce często warunkuje przyszły sukces rynkowy technologii czy produktu" - mówi wicepremier, minister nauki i szkolnictwa Jarosław Gowin. Szef resortu nauki podkreśla, że w powstanie instalacji demonstracyjnych duży wkład będą mieli sami przedsiębiorcy - przeznaczą na ten cel kolejne 233 mln zł, co stanowi aż 60 proc. wartości wszystkich projektów. Zdaniem wicepremiera świadczy to o wysokiej motywacji do skomercjalizowania prac B+R.

"Poprzez współfinansowanie nowatorskich projektów przedsiębiorców przez NCBR zdejmujemy z przedsiębiorstw część ryzyka związanego z pracami badawczo-rozwojowymi i pomagamy w szybszej komercjalizacji ich wyników" - dodał dyrektor NCBR, prof. Maciej Chorowski. Dyrektor wyraził nadzieję, że efekty realizowanych projektów przyniosą wymierne korzyści nie tylko poszczególnym firmom, ale całym gałęziom przemysłu.

Do konkursu zgłoszono 26 projektów, na podstawie oceny ekspertów NCBR wybrało siedem najlepszych.

Dzięki wsparciu NCBR w ramach tych projektów przeprowadzone zostaną eksperymentalne prace badawczo-rozwojowe, których efektem finalnym będą m.in.: innowacyjna technologia implementacji, łączenia probiotyków i ekstraktów roślinnych na potrzeby produkcji ekologicznych preparatów czyszczących, nowa technologia wytwarzania prętów walcowanych dla przemysłu maszynowego, czy budowa instalacji demonstracyjnej wytwarzania cynku wysokiej jakości (co ma pozwolić na zwiększenie udziału surowców wtórnych w procesie produkcji cynku elektrolitycznego do poziomu stanowiącego przełom w branży).

Konkurs "Linie pilotażowe" realizowany jest w ramach poddziałania 1.1.2 Programu Operacyjnego Inteligentny Rozwój "Prace B+R przedsiębiorstw związane z wytworzeniem instalacji pilotażowej/ demonstracyjnej".

W poprzednich dwóch edycjach konkursu 1.1.2 PO IR NCBR wyróżnił w sumie 52 projekty. Dofinansowanie otrzymały m.in. projekt elektrycznej lokomotywy wielosystemowej, e-system wspierający diagnostykę chorych na padaczkę czy technologia wytwarzania innowacyjnej konstrukcji układów przeniesienia mocy do ciągników rolniczych.