Osoby charakteryzujące się dużą dozą kreatywności posiadają specyficzne nawyki senne. Te, które sprawnie operują słowem, zazwyczaj dużo śpią. Z kolei te, które świetnie czują się w świecie obrazów, rzadko się wysypiają.
      
            Badacze z Uniwersytetu Hajfy (Izrael) porównali nawyki senne studentów sztuki i nauk społecznych.

W badaniu uczestniczyło 30 ochotników, którzy wykonywali testy na kreatywność, wypełniali kwestionariusze dotyczące nawyków sennych, prowadzili dziennik snu oraz dokonywali innych, obiektywnych pomiarów długości i jakości nocnego wypoczynku.

Wyniki pokazały, że studenci o wysokim stopniu kreatywności wizualnej sypiali gorzej niż pozostali uczestnicy badania - często budzili się w ciągu nocy, przez co w ciągu dnia czuli się przeważnie zmęczeni i mało wydajni.

Problem występował powszechnie wśród młodych adeptów sztuk pięknych, którzy pomimo tego, iż spali długo, nie potrafili się wyspać - sen nie dawał im wytchnienia.

Tymczasem osoby o dużym natężeniu kreatywności werbalnej nie skarżyły się na niską jakość snu, ale też wpisywały się w określony wzorzec - spały dłużej niż inni uczestnicy, przy czym później kładły się do łóżka i później wstawały. Były typowymi nocnymi markami.

"Możliwe, że kreatywność wizualna jest powiązana z większą czujnością, co może tłumaczyć częste budzenie się w ciągu nocy. Z kolei wydłużony sen pozwala osobom kreatywnym werbalnie na większą wydajność w ciągu dnia" - zastanawiają się autorzy badania. Przyznają jednak, że ich praca dowodzi jedynie istnienia korelacji i nie pozwala na wyciąganie wniosków o charakterze przyczynowo-skutkowym.