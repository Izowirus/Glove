Warszawa, 08.04.2016. Nowy szef Narodowego Centrum Badań i Rozwoju prof. Maciej Chorowski podczas konferencji prasowej w Warszawie, 8 bm. (obm) PAP/Marcin Obara Archiwum PAP © 2017 / Marcin Obara
                                        

            Narodowe Centrum Badań i Rozwoju oraz samorząd woj. lubelskiego będą wspólnie wspierać badania przemysłowe i prace rozwojowe w obszarze technologii fotonicznych. Umowę w tej sprawie podpisano w środę w Warszawie. Na projekty realizowane w ramach porozumienia przeznaczono 100 mln zł.
      
            Pieniądze trafią do polskich naukowców i przedsiębiorców, którzy będą realizowali projekty dotyczące m.in. technologii cyfryzacji nowej generacji, badania dotyczące czujników światłowodowych, a także prace poświęcone innowacyjnym źródłom światła.

"Podpisane dzisiaj porozumienie jest bardzo dobrą egzemplifikacją pewnej zasady, że rozwój przedsiębiorczości jest zawsze lokalny" - powiedział w czasie uroczystego podpisania porozumienia dyrektor Narodowego Centrum Badań i Rozwoju (NCBR) prof. Maciej Chorowski. Podkreślił, że jest to pierwszy w Polsce przykład przedsięwzięcia, w ramach którego wykorzystane będą zasoby NCBR w kierunku realizacji celów "zdefiniowanych w konkretnym regionie".

"To jest bardzo dobry przykład, w jaki sposób można uzyskać połączenie polityk regionalnych z politykami, które są realizowane na szczeblu krajowym" - dodał prof. Chorowski.

Marszałek woj. lubelskiego Sławomir Sosnowski zwrócił uwagę na to, że dla reprezentowanego przez niego regionu bardzo istotne jest doścignięcie innych wysoko rozwiniętych gospodarek na terenie Polski, ale również Europy.

"Nade wszystko ważne jest, by te pieniądze przyczyniły się do komercjalizacji tych wszystkich badań, które będą w ramach ustalonej (...) agendy badawczej prowadzone" – podkreślił Sosnowski.

Jak wyjaśnił PAP Jakub Murawski z NCBR, na budżet programu złożą się po 35 mln zł NCBR i samorząd (te pochodzą z funduszy europejskich), a pozostałą część (30 mln zł) będzie stanowić wkład własny przedsiębiorców, którzy będą realizować projekty finansowane przez obie strony.

Pierwsze konkursy w ramach podpisanej umowy – jak powiedział PAP dyrektor NCBR - „powinniśmy być w stanie ogłosić” jeszcze w tym roku.

Prof. Chorowski dodał, że NCBR zamierza nawiązać podobną współpracę z innymi samorządami, a podpisanie porozumienia z woj. lubelskim, w jego ocenie, "będzie silnym katalizatorem" dla kolejnych województw.

"Nie ma takiego województwa w Polsce, z którym nie moglibyśmy takiego porozumienia podpisać, oczywiście dobrze definiując obszar wspólnego przedsięwzięcia, który musi być spójny z założeniami rozwojowymi samorządu" - dodał.

Porozumienie z woj. lubelskim zostało zawarte na 10 lat.