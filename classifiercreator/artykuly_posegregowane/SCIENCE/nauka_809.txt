Łódź, 03.04.2016. Spaghetti z małżami w łódzkiej restauracji Pizzeria Toskania specjalizującej się w kuchni włoskiej.  PAP/Grzegorz Michałowski (gm/mgut) Archiwum PAP © 2017 / Grzegorz Michałowski
                                        

            Wystarczy zdjęcie posiłku zamieszczone na Facebooku, by sztuczna inteligencja rozpoznała potrawę i podała na nią przepis - informuje serwis „EurekAlert”.
      


Internet ogromnie zwiększył możliwości prowadzenia badań dotyczących żywności i żywienia. W roku 2014 szwajcarscy naukowcy stworzyli zestaw danych Food-101 i wykorzystali do opracowania algorytmu rozpoznawania obrazów żywności z dokładnością do 50 proc., a później 80 proc. Jednak ograniczeniem wydawała się ilość dostępnych danych. Co prawda baza danych uniwersytetu w Hongkongu obejmuje ponad 110 000 zdjęć i 65 000 przepisów (z których każdy zawiera listę składników i instrukcje), ale dotyczy tylko kuchni chińskiej.

Wspólnie z kolegami z katarskiego Qatar Computing Research Institute (QCRI), Amerykanie z MIT opracowali i wyszkolili system sztucznej inteligencji o nazwie Pic2Recipe. Jako źródło danych wykorzystali strony internetowe All Recipes oraz Food.com, tworząc obejmującą ponad milion przepisów bazę Recipe1M. Pozwoliło to sieci neuronowej osiągnąć niespotykaną wcześniej sprawność w wiązaniu wyglądu potraw z ich domniemanym składem.

Teraz Pic2Recipe wystarczy zdjęcie dania, aby przewidzieć, z jakich składników je przyrządzono i zaproponować przepis na podobny specjał. Program ma swoją stronę demonstracyjną (Pic2Recipe!), na której można sprawdzić jego działanie – na własnych zdjęciach. Szczególnie dobrze radzi sobie z deserami, jak ciasteczka czy muffinki (najczęściej spotykanymi w jego bazie danych), gorzej – z bardziej wyszukanymi, jak sushi czy smoothie. Trudności sprawiają zwłaszcza sytuacje, gdy na podobnie wyglądającą potrawę jest wiele przepisów.

Po udoskonaleniu systemu mógłby on na przykład proponować smakowite danie znając nasze preferencje dietetyczne oraz listę składników w lodówce. Albo – na podstawie podobnych przepisów - podpowiedzieć właściwe proporcje, gdy znamy składniki potrawy, ale nie wiemy, ile czego potrzeba.

Wyniki badań zostaną przedstawione jeszcze w tym miesiącu na konferencji Computer Vision and Pattern Recognition w Honolulu.