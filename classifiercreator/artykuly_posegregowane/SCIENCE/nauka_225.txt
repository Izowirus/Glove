Laszki (woj. podkarpackie), 26.07.2015. Żołny (Merops apiaster) w Laszkach na Podkarpaciu, 26 bm. To jedne z najbarwniejszych ptaków występujących w Polsce. Żywią się schwytanymi w locie owadami, w szczególności osami i pszczołami. Mieszkają w norach wygrzebanych w urwistych ziemnych skarpach. Żołna to gatunek chroniony, wymieniony w Polskiej czerwonej księdze zwierząt jako bliski zagrożenia, z powodu występowania na skraju zasięgu gatunku. (dd/zuz) PAP/Darek Delmanowicz PAP © 2018 / Darek Delmanowicz
                                        

            Ptaki z całego świata zjadają 400-500 milionów ton owadów rocznie - obliczyli naukowcy ze Szwajcarii. Badania przeprowadzone na Uniwersytecie Bazylejskim są dowodem na istotną rolę ptaków w utrzymaniu w ryzach populacji owadów roślinożernych.
      
            W ptasich dziobach rocznie giną setki ton chrząszczy, much, mrówek, ciem, pasikoników, świerszczy i innych stawonogów. Tę liczbę oszacowali badacze pod kierunkiem Martina Nyffelera. Badanie opisane w magazynie "The Science of Nature" pokazuje, jak ważne są ptaki w walce z owadami, które stanowią zagrożenie dla lasów i pól uprawnych.

Nyffeler i jego koledzy posłużyli się danymi ze 103 badań szacujących ilość owadów, jaką żywiące się nimi ptaki zjadają w siedmiu obszarach na świecie określanych jako biomy. Zgodnie z wyliczeniami 400-500 mln ton to zaledwie dolna granica ptasich możliwości. Wsparciem dla kalkulacji jest wiele badań eksperymentalnych przeprowadzonych w różnych częściach globu.

"Światowa populacja ptaków owadożernych konsumuje rocznie tyle energii, ile megamiasto wielkości Nowego Jorku. Uzyskują tę energię, łapiąc miliardy potencjalnie niebezpiecznych roślinożernych owadów i innych stawonogów" - powiedział Nyffeler.

Ptaki zamieszkujące lasy zjadają ok. 75 proc. owadów, które łącznie trafiają do ptasich gardeł, czyli ok. 300 mln ton rocznie. Mniej więcej 100 mln ton insektów pada ofiarą ptaków na sawannach, łąkach i ziemiach uprawnych oraz na pustyniach i w arktycznej tundrze. Skrzydlate zwierzęta aktywnie polują na swoje ofiary głównie w okresie rozrodczym, kiedy potrzebują wysokobiałkowego pożywienia dla piskląt.

Co więcej, naukowcy obliczyli, że łączna masa owadożernych ptaków to w sumie zaledwie trzy miliony ton.

"Wyliczenia zaprezentowane w publikacji są dowodem na ekologiczne i ekonomiczne znaczenie owadożernych ptaków w pozbywaniu się potencjalnie niebezpiecznych szkodników w skali globalnej - szczególnie na terenach zalesionych" - podkreślił Nyffeler.

"Zaledwie kilka grup drapieżników, takich jak pająki czy inne entomofagi, może dorównać owadożernym ptakom, jeśli chodzi o możliwości w pochłanianiu szkodników w skali globalnej" - zaznaczył.

W 2017 roku Nyffeler kierował badaniem, które wykazało, że pająki zjadają od 400 do 800 milionów ton owadów rocznie. Inne grupy drapieżników, jak nietoperze, naczelne, ryjówki, jeże, żaby, salamandry i jaszczurki, też wydają się być ważnymi, ale mniej efektywnymi wrogami zjadających rośliny insektów.

Naukowiec przypomina, że ptaki są gromadą zwierząt zagrożonych, szczególnie przez czynniki takie, jak deforestacja, intensyfikacja rolnictwa, szerzenie się pestycydów, polowania domowych kotów, kolizje z budowlami stawianymi przez człowieka, zanieczyszczenie światłem czy zmiany klimatu. "Jeśli te globalne problemy nie zostaną rozwiązane, należy się obawiać, że kluczowa rola ptaków w ekosystemach - utrzymywanie na odpowiednim poziomie populacji owadów roślinożernych - na zawsze przepadnie" - powiedział Nyffeler.