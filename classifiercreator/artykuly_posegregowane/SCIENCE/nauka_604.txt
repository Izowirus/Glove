epa06249254 Brazil's national soccer team player Neymar participates in a training session to prepare the upcoming Russia 2018 World Cup qualifier against Chile, in Sao Paulo, Brazil, 06 October 2017.  EPA/Fernando Bizerra Jr. 
Dostawca: PAP/EPA. PAP/EPA © 2017 / Fernando Bizerra Jr.
                                        

            To nabyte umiejętności, a nie szybkość, siła czy kondycja, odpowiadają za sukces piłkarzy podczas gry - wynika z badania przeprowadzonego na University of Queensland (Australia).
      
            Celem zespołu prof. Robbiego Wilsona ze Szkoły Nauk Biologicznych UQ było określenie, jaki wpływ mają różne czynniki na sukces piłkarza podczas gry. Oceniano nabyte umiejętności, wrodzone zdolności, cechy fizyczne itp.

„Okazało się, że to właśnie nabyte umiejętności pozwalają graczom w największym stopniu wpływać na przebieg gry" - tłumaczy prof. Wilson. "Dokładne podania i lepsza kontrola nad piłką są ważniejsze niż wysoka prędkość, siła i sprawność” - mówi.

„Dla fanów piłki nożnej oraz trenerów może być oczywiste, że tacy gracze jak Lionel Messi czy Neymar są mistrzami właśnie dzięki zdobytym umiejętnościom. Tymczasem, wbrew tej wiedzy, aż 90 proc. badań nad piłkarzami skupia się na tym, jak poprawić ich szybkość, siłę i zwinność, a nie umiejętności” - dodaje badacz.

Na co dzień prof. Wilson współpracuje z elitarnymi szkołami piłkarskimi w Brazylii, gdzie testuje nowe protokoły rozwoju umiejętności u młodych zawodników.

„Nasze badania pokazują, że umiejętności są podstawą sukcesu gracza w piłce nożnej" - mówi naukowiec. "Umiejętności te trzeba rozpatrywać, jako coś złożonego i wielowymiarowego. Trzeba najpierw zbadać wszystkie ich aspekty, a następnie wypracować sposób poprawy tych aspektów u młodych graczy”.

"Brazylijskie akademie piłkarskie rozumieją znaczenie pracy nad umiejętnościami młodych graczy, dlatego jest to dla nas doskonałe miejsce do testowania nowych pomysłów i szukania nowych sposobów szkolenia młodzieży” - dodaje.

Profesor Wilson ma nadzieję, że zdobyte na brazylijskim gruncie doświadczenia uda mu się przenieść z powrotem do Australii, co poprawi międzynarodową pozycję tego kraju w rankingach FIFA.

„Australia będzie odnosić sukcesy w piłce nożnej jedynie wtedy, gdy zaczniemy wprowadzać innowacyjne metody szkolenia zawodników, a nie tylko powielać to, co już wymyślono” - mówi Willson.

„Mamy tu dużą grupę dzieci, które już we wczesnym wieku wykazują niesamowite wręcz umiejętności, ale nie są wybierane do poważniejszych składów, ponieważ np. nie są aż tak szybkie, jak inni młodzi gracze" - tłumaczy autor pracy. "Tymczasem badania pokazują, że należy dać im szansę. Nauka stoi po ich stronie” - dodaje.

Praca na ten temat ukazała się w najnowszym wydaniu pisma „Proceedings of the Royal Society B: Biological Sciences” (http://rspb.royalsocietypublishing.org/content/284/1868/20170953).