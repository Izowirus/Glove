Warszawa.27.12.2001.        Część nie sprzedanych w Warszawie przed Świętami choinek trafiła do zoo - świerkowe igły to przysmak niektórych gatunków ptaków m.in. głuszców (na zdjęciu)    /wk/       PAP/JACEK TURCZYK PAP © 2012 / Jacek Turczyk
                                        

            24 głuszce przywieziono z Rosji do Puszczy Augustowskiej (Podlaskie), by wzmocniły miejscową populację tych ptaków. To element programu odbudowy populacji głuszca, który realizują leśnicy.
      
            Rosyjskie głuszce przebywają od tygodnia w specjalnej wolierze w sąsiedztwie rezerwatu "Kuriańskie Bagno" w nadleśnictwie Augustów. Ptaki przechodzą kwarantannę, są pod obserwacją weterynaryjną - poinformował PAP nadleśniczy nadleśnictwa Głęboki Bród Tomasz Gałęzia.

Głuszce mają już założone obrączki z numerkami, a te, które będą wypuszczone na wolność, mają również nadajniki telemetryczne, by można je było potem obserwować. Pod koniec października będzie wiadomo, kiedy głuszce zostaną wypuszczone na wolność; część z nich zostanie w ośrodku hodowli zachowawczej prowadzonego przez leśników. Tomasz Gałęzia poinformował, że termin wypuszczenia głuszców będzie zależał od kondycji ptaków. Ptaki są w dobrej formie. Być może zostaną wypuszczone w puszczy jeszcze jesienią.

Do Puszczy Augustowskiej przywieziono z Rosji z tajgi w Obwodzie Kirowskim 17 samic głuszca (kur) i 7 samców (kogutów). Głuszce są w różnym wieku. Najbardziej "dorodny" samiec waży 4 kg i jak mówi Tomasz Gałęzia, leśnicy uważają, że może być ważny dla hodowli zachowawczej tych ptaków.

Program odbudowy populacji głuszca będzie realizowany w Puszczy Augustowskiej do połowy 2018 r. Już wcześniej wsiedlono do puszczy 40 tych ptaków, pochodzących z Rosji. Głuszce są obserwowane dzięki nadajnikom telemetrycznym umieszczonym na ich grzbietach, bo ważnym elementem projektu jest zdobycie wiedzy o terytoriach, które zajmują ptaki o tym, jak się przemieszczają.

Głuszce są pod ochroną. Należą do gatunków zagrożonych wyginięciem. Obecnie populacja głuszca w Polsce to 350-500 osobników. Według informacji Regionalnej Dyrekcji Lasów Państwowych w Białymstoku, ocenia się, że w Puszczy Augustowskiej w 1997 r. było 60 głuszców, a w 2013 - 30-35 sztuk. Głuszce są wrażliwe na obecność ludzi, lubią żyć w ukryciu.

Oprócz Puszczy Augustowskiej projekt ochrony głuszca jest również realizowany w Nadleśnictwie Ruszów w województwie dolnośląskim. Projekt jest dofinansowany z UE z programu Life oraz z Narodowego Funduszu Ochrony Środowiska i Gospodarki Wodnej. Na działania w Puszczy Augustowskiej przeznaczono 8 mln zł.