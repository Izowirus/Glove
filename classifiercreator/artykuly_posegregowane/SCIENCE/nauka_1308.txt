PAP/Rafał Guz
      
            
        

        
        PAP/Rafał Guz
      
            
        

        
        PAP/Rafał Guz
      
            
        

        
        PAP/Rafał Guz
      
            
        

        
        PAP/Rafał Guz
      
            
        

        
        PAP/Rafał Guz
      
          
  


  
            Zgłębić tajemnice Trójkąta Bermudzkiego, poznać w praktyce prawo Archimedesa, zrozumieć, jak powstaje tsunami - można dzięki nowej wystawie czasowej "Płyń lub giń" w stołecznym Centrum Nauki Kopernik. Wystawę otwarto w czwartek. Potrwa do października przyszłego roku.
      
            "Rdzeniem wystawy są eksponaty wytworzone w Estonii. Dotyczą rozmaitych relacji człowieka ze środowiskiem wodnym" - mówił w czasie otwarcia ekspozycji dr Lech Nowicki z Centrum Nauki Kopernik (CNK).

Na nową wystawę składa się 14 eksponatów. Wszystkie umieszczono wewnątrz ogromnych, metalowych kontenerów. W takich samych przewozi się ładunki na statkach transportowych.

"Technicznie rzecz biorąc to jest nasza najbardziej skomplikowana wystawa" - powiedziała w rozmowie z PAP dyrektor programowy CNK, Irena Cieślińska. Aby umieścić kontenery wewnątrz budynku, niezbędne było wymontowanie części jego ścian. Każdy z kontenerów waży 40 ton i częściowo wypełniony jest wodą - w sumie wykorzystano 7,5 tys. litrów.

W czasie otwarcia wystawy Cieślińska powiedziała, że co prawda ludzie spędzają pierwsze dziewięć miesięcy życia w wodzie i wydaje się im, że bardzo dobrze znają ten żywioł, lecz jest on wciąż pełen tajemnic. Eksponaty prezentowane w CNK mają pomóc w zgłębieniu zagadek środowiska wodnego.

"Dlatego (wystawa - przyp. PAP) fantastycznie wpisuje się w misję Kopernika, jaką jest inspirowanie wszystkich do zadawania pytań i poszukiwania na nie odpowiedzi; do eksploracji i obserwacji" - dodała Cieślińska. Podkreśliła, że ekspozycja powstała w bliskiej współpracy ze specjalistami z Muzeum Nurkowania w Warszawie, którzy wsparli CNK swoją wiedzą.

Dzięki dużej różnorodności eksponatów zwiedzający poznają prawa fizyki, którą rządzą środowiskiem wodnym. Wśród nich jest efektowna instalacja obrazująca tworzenie wirów. Na wiele zmysłów może zadziałać próba ewakuacji z tonącego statku. Przygotowano też eksponat prezentujący jedną z teorii na temat znikania statków w Trójkącie Bermudzkim - bąble gazu na oczach zwiedzających wciągają jednostkę pod wodę. Goście wystawy mogą też przetestować swoje zdolności logistyczne, umieszczając ciężarki na modelu statku. Dla osób zainteresowanych eksploracją dna morskiego przygotowano eksponat przybliżający techniki umożliwiające wyławianie zatopionych jednostek.

Wystawie "Płyn lub giń" towarzyszy ekspozycja, na której można zobaczyć eksponaty z Muzeum Nurkowania i Muzeum Warszawy. Są wśród nich batyskaf Meduza II, skafandry nurka klasycznego i współczesnego. Prezentowane są również zabytki wydobyte z Wisły latem w 2015 r., kiedy stan wody był wyjątkowo niski. Pochodzą z początku XX wieku. To elementy architektoniczne mostu Poniatowskiego. Ich twórcą był rzeźbiarz Zygmunt Otto, autor m.in. dekoracji gmachu Centralnego Towarzystwa Rolniczego, kamienicy Strzałeckiego czy posągów orłów i płaskorzeźb na elewacji Domu pod Orłami. Zabytki znalazły się pod wodą w czasie powstania warszawskiego.

Ekspozycja w CNK "Płyn lub giń" potrwa do 29 października 2017 r.