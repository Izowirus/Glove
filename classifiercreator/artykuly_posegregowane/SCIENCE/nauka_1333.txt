14 młodych orłów przednich opuściło w ostatnich dniach gniazda w Karpatach. W jednym  z gniazd odchowała się nawet dwójka młodych, a to rzadki przypadek u tych ptaków.
      
            "Udane lęgi u orłów są rezultatem sprzyjającej pogody oraz zasobności łowisk w pokarm" - podkreślił w rozmowie z PAP ornitolog, dr Marian Stój z Komitetu Ochrony Orła.
Uczony powiedział, że młode orły pierwsze tegoroczne loty wykonały w połowie lipca. "Przed rokiem w Karpatach gniazda opuściło pięć orłów. Rok wcześniej było ich dziesięć, a w 2011 r. aż 16 młodych ptaków" – przypomniał.
Natomiast wyjątkowo nieudane lęgi zanotowano w 2010 r.; wtedy orle pary wychowały jedynie trzy pisklęta. "Przyczyniła się do tego śnieżna, mroźna i długa zima oraz długotrwałe deszcze na wiosnę" - zauważył dr Stój. 
Orły przednie składają dwa lub jedno jajo w trzeciej dekadzie marca, wysiadywanie jaj trwa ok. 40 dni. W zdecydowanej większości przypadków odchowują tylko jedno pisklę; jeśli wyklują się dwa, to silniejsze z nich eliminuje słabszego osobnika. "Rodzice nie ingerują w rywalizację potomstwa" - zaznaczył przyrodnik. 
Orzeł przedni jest dużym ptakiem szponiastym; w Polsce występuje bardzo rzadko, teraz żyje  ok. 35 par, najwięcej - ponad 30 par - w Karpatach, a przede wszystkim w Górach Sanocko-Turczańskich, Bieszczadach i Beskidzie Niskim. Poza Karpatami można je spotkać - choć zdecydowanie rzadziej - na Wybrzeżu Bałtyckim np. w Słowińskim Parku Narodowym oraz na Mazurach. 
Długość ciała orła przedniego przekracza 80 cm, a rozpiętość jego skrzydeł wynosi dwa metry. Drapieżniki żywią się głównie ssakami i ptakami. Polują m.in. na zające, młode sarny, lisy, kuny, łasice, gronostaje, gryzonie, sowy, kruki, myszołowy. Czasami mogą też zapolować na kota domowego lub drób hodowlany. Orły przednie nie gardzą również padliną. Ich ofiarami bywają również żmije i zaskrońce. 
Pikując w locie ptaki osiągają prędkość do 160 km/godz. Gniazda orłów przednich znajdują się w miejscach trudno dostępnych; w koronach wysokich drzew lub na półkach skalnych.