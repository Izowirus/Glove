Warszawa, 10.10.2017. Nauczyciel Roku 2017 Marta Florkiewicz-Borkowska z Publicznego Gimnazjum nr 3 w Pielgrzymowicach podczas finału konkursu na Zamku Królewskim w Warszawie, 10 bm. Konkurs Nauczyciel Roku służy wybraniu najlepszych nauczycieli zgłaszanych przez uczniów, rodziców, dyrektorów, organizacji społecznych i innych nauczycieli. Zgłaszani mogą być nauczyciele przedszkoli, szkół i placówek oświatowych, oceniani nie tylko za wyniki nauczania, ale również za pozytywny wpływ wywierany na środowisko. (nlat) PAP/Paweł Supernak PAP © 2017 / Paweł Supernak
                                        

            Marta Florkiewicz-Borkowska, nauczycielka niemieckiego i zajęć technicznych w Szkole Podstawowej im. Karola Miarki w Pielgrzymowicach została "Nauczycielem Roku 2017", w konkursie, którego celem jest uhonorowanie nauczycieli cenionych przez uczniów, rodziców i społeczności lokalne.
      
            Uroczystość wręczenia nagród odbyła się we wtorek na Zamku Królewskim w Warszawie. Poprzedziła obchodzony w sobotę Dzień Edukacji Narodowej.

Marta Florkiewicz-Borkowska uczy języka niemieckiego, zajęć technicznych, artystycznych, jest opiekunka Samorządu Uczniowskiego, trenerka, edukatorka, arteterapeutka. Pracowała w Publicznym Gimnazjum nr 3 włączonym obecnie w Szkołę Podstawową im. Karola Miarki w Pielgrzymowicach (woj. Śląskie).

Jak sama mówi, nie myślała o pracy z młodzieżą, kiedy została poproszona o zastępstwo w wiejskim gimnazjum. Zgodziła się i to odmieniło jej życie. Bardzo szybko stwierdziła, że to jest to, co chce robić w życiu - uczyć w takiej małej szkole.

"Staram się w tym moim edukacyjnym życiu, w tej mojej edukacyjnej przestrzeni powodować, aby we wszystkim były emocje, aby we wszystkim były odczucia. Uczniom moim, mniejszym i tym starszym, zawsze towarzyszyło doświadczenie, emocja, uczucie, ponieważ te relacje są ważne. Ponieważ my jesteśmy ważni" - powiedziała laureatka nagrody.

Podziękowała wszystkim nauczycielom w Polsce, a swoim obecnym i byłym uczniom powiedziała, że są "fantastyczni i żeby nie dali sobie wmówić, że tak nie jest".

Pytana przez PAP, co trzeba zrobić, aby otrzymać tytuł nauczyciela roku, Florkiewicz odpowiedziała: "Nauczyciel roku chyba powinien iść za głosem serca, być autentyczny, szczery, otwarty. Widzieć w swoich uczniach człowieka, próbować zbudować z nimi relacje, dostrzegać plusy, pozytywy. Być takim trochę mistrzem, nie tylko człowiekiem, który przekazuje wiedzę, ale starać się być gdzieś tam obok, blisko, wspierać i uczestniczyć też w ich życiu".

Florkiewicz-Borkowska jest pasjonatką nowych technologii w edukacji, w tym w nauce języka niemieckiego, m.in. kartkówki przygotowuje w formie interaktywnych gier i quizów. Od kilku lat realizuje z uczniami projekty w unijnym programie eTwinning, w ramach którego za pomocą wszelkich możliwości komunikacyjnych, jakie daje technologia informatyczna, pracują wspólnie nad różnymi zagadnieniami i problemami ze swoimi rówieśnikami z innych krajów europejskich.

Wymyśliła GUMISIE (Gimnazjalistki Uczą Młodszych i się Edukują). To prowadzone przez gimnazjalistki zajęcia z języka niemieckiego dla młodszych uczniów z wykorzystaniem nowych technologii.

Florkiewicz-Borkowska jest emisariuszem Bezpiecznego Internetu Fundacji Nowoczesna Polska, jest też prelegentką na wielu kursach dla nauczycieli, współpracuje z ośrodkami metodycznymi. Jest współautorką pomysłu darmowej konferencję online EduMoc.

Jest także pasjonatką rękodzieła, które dzięki niej stało się znakiem rozpoznawczym pielgrzymowickiego gimnazjum. Skończyła studia podyplomowe z arteterapii, prowadzi zajęcia pozalekcyjne. Nawiązując współpracę z nauczycielami wykorzystującymi platformę ClassDojo, szyła z gimnazjalistkami awatarki dla uczniów z klas I-III, które później wysyłali w różne strony Polski.

Od siedmiu lat Marta Florkiewicz-Borkowska jest opiekunką Samorządu Uczniowskiego. Wciąga uczniów do pracy wolontariackiej. Zaczęło się od charytatywnego koncertu, później m.in. był WOŚP, Szlachetna Paczka. Najnowszą inicjatywą są "Pożeracze smutków" – poduchy przytulanki szyte przez gimnazjalistów i osobiście przez nich przekazywane pacjentom onkologii dziecięcej.

Jury konkursu, na czele którego stoi przewodniczący Komitetu Nauk Pedagogicznych Polskiej Akademii Nauk prof. Stefan M. Kwiatkowski, przyznało także dwa wyróżnienia. Otrzymali je: Ewa Broda - nauczycielka edukacji wczesnoszkolnej w Szkole Podstawowej nr 5 im. Józefa Wybickiego w Mińsku Mazowieckim i Alicja Gałęziowska - nauczycielka języka polskiego w Gimnazjum nr 2 im. Ks. Jana Twardowskiego w Nowym Sączu, po przekształceniu w Szkole Podstawowej nr 3 im. J. Kochanowskiego.

Konkursowa kapituła, w skład której wchodzą wszyscy dotychczasowi zdobywcy tytułu Nauczyciela Roku, przyznała też honorowy tytuł "Przyjaciela Szkoły". Otrzymała go Dominika Kulczyk, prezes i współzałożycielka Kulczyk Foundation.

Tytułem "Inicjatywa Edukacyjna Roku 2017" uhonorowano zaś Program Samsung Mistrzowie Kodowania.

Konkurs "Nauczyciel Roku" odbywał się po raz piętnasty. Zorganizował go tygodnik "Głos Nauczycielski". Kandydatów zgłaszają: grona pedagogiczne, uczniowie, rodzice, samorządy i organizacje społeczne. Spośród nich jury wyłoniło 13 nominowanych do tytułu.

Przewodniczący jury podkreślał we wtorek, że nauczyciel to zawód społecznego zaufania, a także taki, w którym nauczyciele są przywódcami. "Dzieci biorą z nas przykład, ale również młodzież. Czyli to jest takie przywództwo nieintencjonalne. (...) Zastanawiamy się nad tym, jak te talenty przywódcze rozwijać. Chcielibyśmy, żeby nauczyciele jako przywódcy potrafili wskazać drogi rozwoju, wskazać możliwości, zdiagnozować potencjał dzieci i pokazać, że cały świat stoi przed nimi otworem, że wszystko mogą osiągnąć" - mówił Kwiatkowski.

W ubiegłym roku tytuł "Nauczyciela Roku" otrzymała Joanna Urbańska, nauczycielka biologii, chemii i fizyki w Gimnazjum im. Jana Pawła II w Susku w woj. mazowieckim.

Dzień Edukacji Narodowej obchodzony jest 14 października, w rocznicę powstania w 1773 r. Komisji Edukacji Narodowej - pierwszego w Europie ministerstwa oświaty - która zajęła się reformowaniem szkolnictwa w Polsce. Wprowadzono go w 1982 r., w miejsce obchodzonego wcześniej Dnia Nauczyciela.