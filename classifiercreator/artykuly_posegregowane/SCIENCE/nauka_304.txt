Uniwersytet Rolniczy w Krakowie (UR) od dziesiątków lat buduje pomost - nie tylko w sferze rolnictwa, ale znacznie szerzej - pomiędzy nauką a gospodarką - powiedział wicepremier, szef resortu nauki Jarosław Gowin, który w piątek wziął udział w obchodach 65-lecia tej uczelni.
      
            "Uniwersytet Rolniczy należy do tego typu uczelni, których zadaniem jest budowanie współpracy pomiędzy światem nauki a światem gospodarki" - mówił podczas uroczystości na Uniwersytecie Rolniczym wicepremier, minister nauki i szkolnictwa wyższego Jarosław Gowin.

Podkreślił jednak, że uczelnie nie mają być podporządkowane celom tylko gospodarczym, ponieważ "najważniejszym celem każdej uczelni jest bezinteresowne poszukiwanie prawdy i przekazywanie tej prawdy". "Uczelnie mają swoją niepowtarzalną misję, tą misją jest służenie prawdzie" - powiedział wicepremier.

Jak zaznaczył, budowanie pomostu pomiędzy nauką a gospodarką ważne jest szczególnie teraz, kiedy Polska realizuje strategię przebudowy gospodarki w celu unowocześnienia jej i poprawy konkurencyjności na arenie międzynarodowej.

"To może się dokonać pod warunkiem, że zbudujemy pomost między nauką a gospodarką. Ten pomost Uniwersytet Rolniczy - nie tylko w sferze rolnictwa, ale znacznie szerzej - buduje od dziesiątków lat" - powiedział Gowin podkreślając, że UR może być dumny z wychowanków oraz osiągnięć naukowych.

Podczas wystąpienia wicepremier mówił także o Konstytucji dla Nauki, czyli nowej ustawie o uczelniach zwaną również Ustawą 2.0. Aktualnie pracuje nad nią Sejm. Jak zapowiedział, ustawa wejdzie w życie 1 października tego roku.

Wicepremier podziękował uczonym z UR za współpracę nad Ustawą 2.0. Zaapelował także do parlamentarzystów o wsparcie starań resortu nauki, by reformie towarzyszył wzrost nakładów na naukę i szkolnictwo wyższe. Dodał, że w przyszłorocznym budżecie przewidzianych jest o 700 mln zł więcej na naukę oraz że rząd wyda obligacje skarbu państwa w wysokości 3 mld zł do podziału między poszczególne uczelnie publiczne.

"Nauka i szkolnictwo wyższe to nie koszt, a inwestycja w dobrobyt Polaków, w siłę polskiego państwa, w wielki cywilizacyjny rozwój Polski" - powiedział Gowin.

Rektor UR prof. Włodzimierz Sady podkreślił, że 65-lecie uczelni przypada w setną rocznicę odzyskania przez Polskę niepodległości. Według niego do refleksji nad wykorzystaniem stu lat wolności potrzebne jest zastanowienie się nad trzema kluczowymi dla funkcjonowania uniwersytetu obszarami: kształceniem studentów, badaniami naukowymi, działalnością wdrożeniową.

"Refleksja nie oczekuje od nas słów, lecz czynów, gdyż nawet podniosłe deklaracje bez działania stają się frazesami" - mówił rektor.

Podkreślił, że to studenci są sercem każdej uczelni i nawiązał do zapisów Konstytucji dla Nauki, znoszących masowość kształcenia, kładących nacisk nie na ilość studentów w uczelniach, a na jakość kształcenia.

Na Uniwersytecie Rolniczym w Krakowie uczy się 8,5 tys. studentów - na siedmiu wydziałach oraz w Uniwersyteckim Centrum Medycyny Weterynaryjnej UJ-UR. Na uczelni pracuje ok. 750 nauczycieli akademickich, w tym ok. 100 profesorów.

Wyższa Szkoła Rolnicza w Krakowie powstała w 1953 r. Samodzielna jednostka naukowo-dydaktyczna została wyodrębniona z wydziałów Uniwersytetu Jagiellońskiego. Szkołę przemianowano w 1972 r. na Akademię Rolniczą, a Senat nadał jej imię Hugona Kołłątaja - prekursora nauk rolniczych w Polsce. 11 kwietnia 2008 r. Akademia Rolnicza uzyskała status Uniwersytetu Rolniczego im H. Kołłątaja w Krakowie. Był to pierwszy Uniwersytet Rolniczy w Polsce.