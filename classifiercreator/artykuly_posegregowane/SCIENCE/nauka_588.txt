Dzieci, które zdrowo się odżywiają, mają mniej problemów emocjonalnych oraz lepiej odnajdują się w towarzystwie rówieśników, niezależnie od wagi - twierdzą szwedzcy naukowcy, których wnioski publikuje pismo "BMC Public Health".
      
            "Zaobserwowaliśmy, że u dzieci w wieku od dwóch do 9 lat istnieje zależność pomiędzy spożywaniem zdrowych produktów a lepszym stanem psychicznym, mniejszą ilością problemów emocjonalnych, lepszymi relacjami z rówieśnikami oraz większym poczuciem własnej wartości" - informuje dr Louise Arvidsson z Uniwersytetu w Goeteborgu.

Badacze prowadzili badania wśród 7675 dzieci z ośmiu europejskich krajów: Belgii, Cypru, Estonii, Niemiec, Węgier, Włoch, Hiszpanii i Szwecji. Okazało się, że dzieci, których sposób odżywiania był najbardziej zbliżony do zalecanego w momencie rozpoczęcia badań, dwa lata później miały większe poczucie własnej wartości, rzadziej były prześladowane w szkole oraz miały więcej koleżanek i kolegów. Zdrowy sposób odżywiania oznaczał ograniczenie spożycia cukru i tłuszczu oraz spożywanie warzyw i owoców, a także ryb i produktów pełnoziarnistych.

Stwierdzona zależność utrzymywała się bez względu na wagę dziecka oraz status społeczno-ekonomiczny jego rodziców.

Autorzy podkreślają, że wnioski formułowane były na podstawie analizy danych dostarczanych przez rodziców, dlatego ważne jest przeprowadzenie szerzej zakrojonej analizy z udziałem dzieci, u których zdiagnozowano zaburzenia depresyjne i lękowe, a także inne zaburzenia zachowania.