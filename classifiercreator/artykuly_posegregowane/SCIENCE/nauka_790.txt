Lublin, 01.07.2013. Pojemnik na odpady w Lublinie, rankiem 1 bm. Od dziś gminy przejmą obowiązek gospodarki odpadami komunalnymi na swoim terenie. Zgodnie z tzw. ustawą śmieciową zajmą się transportem, odzyskiwaniem i unieszkodliwianiem śmieci. Tam gdzie gminy nie zdarzyły z rozstrzygnięciem przetargów, po 1 lipca będą obowiązywały tzw. systemy pomostowe. (wp/awol) PAP/Wojciech Pacewicz Archiwum PAP © 2017 / Wojciech Pacewicz
                                        

            Dzień Długu Ekologicznego przypada w tym roku 2 sierpnia. A to znaczy, że w ciągu ośmiu miesięcy zużyliśmy zasoby naszej planety, które powinny wystarczyć na cały rok - alarmują przyrodnicy z WWF Polska.
      
            Ekolodzy zwracają uwagę, że jeśli nie zmienimy nawyków, Ziemia nie będzie w stanie nas utrzymać.

WWF regularnie mierzy ślad ekologiczny ludzkości, który określa wpływ człowieka na środowisko naturalne. Wskaźnik ten przypominać ma, ile zasobów naturalnych z lądu i wody ludzie potrzebują, by zaspokoić swoje potrzeby oraz ile potrzebuje natura, żeby zaabsorbować wyprodukowany przez nas dwutlenek węgla (CO2).

Wielkość śladu ekologicznego zależy m.in. od wzrostu liczby ludności, poziomu konsumpcji na osobę i sposobu wykorzystania zasobów naturalnych. Dominującym składnikiem naszego śladu ekologicznego (60 proc.) jest dwutlenek węgla, który pochodzi ze spalania paliw kopalnych.

"Wycinamy lasy w szybszym tempie, niż są w stanie się odtworzyć, przeławiamy populacje ryb, które się nie odradzają i emitujemy więcej dwutlenku węgla do atmosfery, niż lasy są w stanie pochłonąć – mówi Jakub Skrzypczyk z WWF Polska. – Już w tej chwili zużywamy o 70 proc. zasobów więcej, niż Ziemia jest w stanie zregenerować".

WWF Polska zwraca uwagę, że każdego roku Dzień Długu Ekologicznego przypada coraz wcześniej – w 1993 r. był to 21 października, a w 2003 r. 22 września. "Jeśli podtrzymamy ten trend w 2020 roku będziemy potrzebowali 2 planet, żeby utrzymać obecny styl życia" - czytamy w komunikacie.

Przyrodnicy przypominają, że zmiany klimatyczne, zmniejszanie się powierzchni lasów, degradacja gleby, kurczenie się zasobów wody pitnej i wymieranie gatunków to tylko niektóre efekty rosnącego śladu ekologicznego. "W ciągu ostatnich 45 lat całkowita liczebność gatunków zwierząt kręgowych spadła o 58 proc. Coraz częstsze nagłe zmiany pogodowe powodują także, że życie w wielu miejscach świata staje się coraz trudniejsze" - napisano w komunikacie.

"W Polsce zużywamy więcej zasobów, niż przeciętnie na świecie – tłumaczy Skrzypczyk. – W trosce o nasze własne bezpieczeństwo, dobrobyt i zdrowie musimy podjąć działania zmierzające do ograniczania naszego śladu ekologicznego. Ziemię mamy tylko jedną, więc musimy nauczyć się mieścić w granicach jej możliwości regeneracyjnych".

WWF Polska przypomina, że każdy może samodzielnie podjąć działania, by ograniczyć swój ślad ekologiczny.

Radzi, by np. korzystać z umiarem z energii elektrycznej i inwestować w energię odnawialną, oszczędzać wodę, segregować odpady i ograniczać korzystanie ze zbędnych opakowań, szczególnie plastikowych.

Przedstawiciele WWF Polska namawiają też, by tam, gdzie to możliwe, korzystać ze spacerów, roweru lub komunikacji publicznej zamiast z samochodu. Dla przyrody lepiej jest również, gdy korzystamy z pociągu zamiast z samolotu.

Poza tym WWF Polska namawia do kupowania żywności, która powstała w sposób przyjazny dla środowiska i wybierania produktów z ekologicznym certyfikatem. Warto również zwrócić uwagę na to, by kupować produkty wytworzone lokalnie. Chociażby dlatego, że przy ich transporcie i przechowywaniu nie zużywa się tyle paliwa. Jeśli jemy ryby - warto sprawdzać, czy posiadają certyfikat MSC (gwarantuje on, że pochodzą ze zrównoważonych łowisk). Można też zajrzeć do poradnika "Jaka ryba na obiad?” (ryby.wwf.pl).

W przypadku produktów z papieru lub drewna, można zwrócić zaś uwagę, czy zostały oznakowane certyfikatem FSC.

Więcej danych dotyczących kondycji, w której znajduje się przyroda na świecie, a także propozycje rozwiązań systemowych znajdują się w WWF Living Planet Report 2016 (https://www.wwf.pl/aktualnosci/living-planet-report-2016).