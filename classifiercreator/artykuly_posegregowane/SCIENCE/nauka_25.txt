Naukobus i Planetobus, umożliwiające samodzielne odkrywania nauki dzieciom i młodzieży z małych ośrodków, odwiedzą wszystkie powiaty w Polsce – zapowiedział wicepremier i minister nauki i szkolnictwa wyższego Jarosław Gowin. Zajęcia prowadzą edukatorzy z Centrum Nauki Kopernik.
      
            W poniedziałek Planetobus zawitał do szkoły podstawowej w Iwanowicach Włościańskich w Małopolsce. Planetobus to mobilne planetarium, na którego półokrągłym sklepieniu uczniowie oglądają pokazy astronomiczne, prowadzone na żywo przez edukatorów.

Jak podkreślił wicepremier Gowin, który uczestniczył w pokazie, społeczna odpowiedzialność nauki, czyli popularyzacja osiągnięć i polskiej i światowej nauki oraz docieranie z nimi do mniejszych miejscowości jest jednym z trzech filarów działalności resortu nauki i szkolnictwa wyższego, a także rządu.

"Od kilku miesięcy po Polsce jeździ już nie tylko Naukobus, ale także Planetobus, w którym pokazujemy dzieciom i młodzieży tajemnice kosmosu. Dzisiaj z okazji zbliżających się Świąt Bożego Narodzenia razem z dziećmi w Iwanowicach szukamy pierwszej gwiazdki" - powiedział PAP Gowin.

Zapowiedział, że docelowo Naukobus i Planetobus powinny dotrzeć do każdego powiatu w Polsce, gdzie będą organizowane zajęcia popularyzujące naukę dla uczniów z kilku sąsiednich gmin. "Mamy zatem nadzieję, że w ciągu najbliższych paru lat z Planetobusem i Naukobusem zetknie się zdecydowana większość polskich dzieci" - zaznaczył wicepremier.

"Parę razy uczestniczyłem w tych zajęciach i widziałem szczęśliwe dzieci, pełne zainteresowania, dlatego że tutaj pokazuje się naukę od takiej strony, która dla najmłodszych jest najbardziej interesująca - od strony gier, zabawy, kreacji, prostych eksperymentów, które dzieci same mogą przeprowadzać. To co na lekcjach w szkole wydaje się nudne, podczas zajęć w Naukobusie czy Planetobusie okazuje się fascynujące" - dodał szef resortu nauki.

Robert Lisowski, wójt Iwanowic Włościańskich poinformował, że w ciągu dwóch dni pobytu Planetobusa na terenie gminy z zajęć organizowanych w nim skorzysta w sumie 500 dzieci i młodzieży z sześciu szkół i trzech przedszkoli.

"Mam nadzieję, ze rozbudzi to ciekawość naukową tych dzieci. Nam zależy żeby nasze dzieci się rozwijały, żeby zajęcie dla nich były jak najbardziej atrakcyjne. Myślę, że teraz będą z zaciekawieniem patrzeć w niebo" - dodał wójt

Program Naukobus i Planetobus to inicjatywa mająca na celu umożliwienie samodzielnego odkrywania nauki dzieciom z małych miejscowości na terenie całej Polski. Naukobus, pełniący rolę mobilnego laboratorium, daje szansę zobaczenia i dotknięcia ponad 20 eksponatów przygotowanych i obsługiwanych przez zespół animatorów z Centrum Nauki Kopernik. Dzieci w praktyczny sposób, poprzez eksperymenty, mogą poznawać tajniki różnych dziedzin nauki, m.in. biologii, fizyki, chemii czy informatyki.

Planetobus to mobilne planetarium, na którego półokrągłym "suficie" widzowie oglądają pokazy astronomiczne, prowadzone na żywo przez edukatorów. W spcjalnym namiocie można zobaczyć niebo pełne gwiazd, poznać najciekawsze konstelacje, układy planet i inne obiekty astronomiczne, a także odwiedzić Międzynarodową Stację Kosmiczną i dowiedzieć się, co robią na niej astronauci.