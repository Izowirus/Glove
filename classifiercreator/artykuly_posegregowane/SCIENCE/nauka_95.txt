Ochrona i odbudowa populacji chomika europejskiego to zadanie, jakiego wspólnie podjął się Ogród Zoologiczny w Poznaniu i Polskie Towarzystwo Ochrony Przyrody Salamandra. Chomik europejski to gatunek zagrożony, wpisany do tzw. Polskiej Czerwonej Księgi Zwierząt.
      
            Chomiki europejskie są znacznie większe od trzymanych w domach chomików syryjskich czy dżungarskich. Niektóre osobniki tych gryzoni dorównują wielkością nawet szczurom. Posiadają one także nietypowe ubarwienia; ich brzuch jest czarny, ciemniejszy od brunatno-rudej grzbietowej partii ciała.

Jak tłumaczył poznański magistrat, chomik europejski jest gatunkiem zagrożonym, wpisanym do tzw. Polskiej Czerwonej Księgi Zwierząt, czyli rejestru zagrożonych gatunków zwierząt na terenie Polski.

"W ciągu 40 lat jego populacja w naszym kraju zmniejszyła się o 75 proc. Podobnie wygląda to w krajach zachodniej i centralnej Europy. Jako przyczyny badacze wymieniają m.in. urbanizację, zmianę systemu uprawy m.in. stosowanie dużej ilości chemikaliów, oraz zmiany klimatyczne - głównie niestabilność zim, w wyniku ocieplenia temperatury zwierzęta skracają okresy wegetacji, nie mają jednak dostępu do większej ilości pożywienia" – podkreśliło biuro prasowe urzędu miasta.

O ratowanie zagrożonego gatunku postanowili zadbać pracownicy poznańskiego Ogrodu Zoologicznego. Projekt ochrony, hodowli i reintrodukcji, czyli odbudowy populacji, został wypracowany przez prof. dr hab. Joannę Ziomek z Zakładu Zoologii Systematycznej UAM oraz Polskie Towarzystwo Ochrony Przyrody Salamandra.

"Mamy nadzieję, że osobniki urodzone i odchowane w zoo w Poznaniu będą stanowiły populację wyjściową dla zakończonej sukcesem odbudowy gatunku, tak jak stało się to w wypadku popielicy i susła moręgowanego" – podkreśliła rzeczniczka poznańskiego Ogrodu Zoologicznego Małgorzata Chodyła.

Jak dodała, projekt, który będzie współrealizowany przez poznanie zoo, jest przykładem łączenia praktyki z nauką i wpisuje się w nowoczesną misję zoo.

Miejscem rozrodu chomików europejskich będzie Stare Zoo. Obecnie znajduje się tam 12 osobników tego gatunku.