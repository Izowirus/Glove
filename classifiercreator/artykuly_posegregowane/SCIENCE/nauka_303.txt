Książka "Walka obrazów. Przedstawienia wobec idei w Wolnym Mieście Gdańsku" zdobyła główną nagrodę w konkursie na najlepszą książkę akademicką i naukową ACADEMIA 2018. Nagrody wręczono w piątek w Warszawie podczas Targów Książki Akademickiej i Naukowej.
      
            Do konkursu najlepszą książkę akademicką i naukową ACADEMIA przystąpić mogli wszyscy polscy wydawcy, w których ofercie znajdują się książki naukowe, podręczniki akademickie i monografie. Jak poinformowali organizatorzy wydarzenia, do tegorocznej edycji konkursu ACADEMIA 51 wydawców zgłosiło ponad 120 książek.

Laureatów nagrodzono w piątek podczas Targów Książki Akademickiej i Naukowej ACADEMIA 2018, które odbywają się równolegle z Warszawskimi Targami Książki. Jury pod przewodnictwem prof. Romana Barlika nagrodę główną przyznało wydawnictwu Fundacja Terytoria Książki za publikację "Walka obrazów. Przedstawienia wobec idei w Wolnym Mieście Gdańsku", autorstwa Jacka Friedricha.

Oprócz nagrody głównej, przyznana została również Nagroda Rektora Uniwersytetu Warszawskiego dla najlepszej publikacji akademickiej w dziedzinie nauk społecznych i humanistycznych. Otrzymało ją Wydawnictwo Naukowe Uniwersytetu Mikołaja Kopernika za książkę "Bolesław Chrobry - lew ryczący" Przemysława Urbańczyka. Za subwencjonowanie tej książki została doceniona również Fundacja na Rzecz Nauki Polskiej - otrzymała ona specjalne podziękowania rektora Uniwersytetu Warszawskiego.

Równolegle przyznano też Nagrodę Rektora Politechniki Warszawskiej za najlepszą publikację akademicką w dziedzinie nauk technicznych i ścisłych. Zwycięzcą w tej kategorii zostało Wydawnictwo Helion za publikację "AutoCAD 2018" autorstwa Andrzeja Pikonia.

Zwycięzcy otrzymali dyplomy oraz nagrody pieniężne ufundowane przez spółkę Murator EXPO. Nagroda Główna ACADEMIA 2018 wynosi 2 tys. złotych. Nagroda Rektora Uniwersytetu Warszawskiego dla najlepszej publikacji akademickiej w dziedzinie nauk społecznych i humanistycznych jest warta 1 tys. złotych. Tyle samo otrzymał laureat Nagrody Rektora Politechniki Warszawskiej dla najlepszej publikacji akademickiej w dziedzinie nauk technicznych i ścisłych.

Ponadto w konkursie przyznano również dziewięć wyróżnień i sześć wyróżnień specjalnych.

Organizatorami konkursu ACADEMIA są Wydawnictwa Uniwersytetu Warszawskiego, Oficyna Wydawnicza Politechniki Warszawskiej oraz spółka Murator EXPO. Celem konkursu jest wyróżnienie i promocja wydawców najlepszych publikacji akademickich i naukowych, których pierwsze wydania ukazały się na rynku w roku 2017 i 2018.

Patronat medialny nad konkursem objął serwis PAP - Nauka w Polsce.