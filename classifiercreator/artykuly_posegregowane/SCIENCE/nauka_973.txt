Warszawa, 23.07.2015. Tetris na Pałacu Kultury i Nauki, 23 bm. Fasada PKiN od strony  ul. Marszałkowskiej stała się kolorową instalację świetlną, stanowiącą jednocześnie interaktywną planszę do popularnej gry Tetris. Oprócz graczy na plac Defilad tłumnie przybyli widzowie. Finał turnieju odbędzie się 24 bm. w późnych godzinach wieczornych.  (soa)
PAP/Rafał Guz PAP © 2017 / Rafał Guz
                                        

            Gry komputerowe, takie jak Tetris czy Candy Crush, odwracają uwagę od traumatycznych przeżyć i pomagają uniknąć intruzywnych wspomnień – czytamy na łamach „Molecular Psychiatry”.
      
            Naukowcy z Uniwersytetu Oksfordzkiego (W. Brytania) oraz Instytutu Karolinska (Szwecja) potwierdzili, że nieskomplikowane gry, które angażują funkcje wzrokowo-przestrzenne, np. Tetris – gra polegająca na układaniu klocków – lub Candy Crush – gra polegająca na przesuwaniu słodyczy w taki sposób, by utworzyły rząd albo kolumnę co najmniej trzech takich samych obiektów – stanowią skuteczne lekarstwo na traumę i mogą zapobiegać rozwojowi zaburzeń psychicznych, np. zespołu ostrego stresu, zespołu stresu pourazowego (PTSD), czy depresji.

Badanie (DOI: 10.1038/mp.2017.23) przeprowadzono na pacjentach po poważnych wypadkach motocyklowych, oczekujących na oddziale ratunkowym Szpitala im. Johna Radcliffe’a w Oksfordzie (W. Brytania). Część z ochotników poddano prostej interwencji psychologicznej – poproszono ich, by przywołali wspomnienie z wypadku, a następnie przez około 20 minut pograli w Tetris. W ciągu następnego tygodnia badani mieli zapisywać w dzienniku każde nawracające wspomnienie.

Wyniki pokazały, że osoby biorące udział w interwencji doświadczały później o 62 proc. mniej intruzywnych, nieprzyjemnych wspomnień, niż pozostali pacjenci. "Gracze" deklarowali też niższy poziom stresu.

"Gra odwróciła moją uwagę w momencie, w którym prawdopodobnie rozmyślałabym o tym wszystkim i użalała się nad sobą" – skomentowała jedna z uczestniczek badania.

"Krótka psychologiczna interwencja oparta na wykorzystaniu gry Tetris stanowi coś w rodzaju poznawczej, terapeutycznej szczepionki, która może być zaaplikowana zaraz po wystąpieniu traumatycznego wydarzenia i zapobiec nawracaniu intruzywnych wspomnień w nadchodzącym tygodniu" – tłumaczy koordynatorka projektu Lalitha Iyadurai.

Autorzy badania podkreślają, że gry wzrokowo-przestrzenne typu Tetris to narzędzia, które są nie tylko skuteczne, ale również szybkie, tanie, nieskomplikowane w stosowaniu i niewymagające obecności specjalisty.