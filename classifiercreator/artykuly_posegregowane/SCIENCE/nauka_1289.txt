epa03106400 Great Danes, Lobato's JitterBug Man is led for judging during the 136th Westminster Kennel Club Dog Show at Madison Square Garden in New York City, New York, USA, 14 February 2012. About 2,500 dogs are competing in the annual event EPA/ANDREW GOMBERT Dostawca: PAP/EPA. Archiwum PAP/EPA © 2016 / ANDREW GOMBERT
                                        

            Do rozróżniania ludzkiej mowy psy używają tych samych rejonów mózgu co ludzie. Zwierzęta są w stanie zrozumieć zarówno przekaz słowny, jak i ten oparty na intonacji - wynika z badania opublikowanego w czasopiśmie "Science".
      
            Naukowcy z Uniwersytetu w Budapeszcie (Węgry) wykazali, że ludzie nie są jedynymi stworzeniami zdolnymi do rozumienia mowy. Czworonogi także to potrafią, a do tego celu wykorzystują te same co człowiek obszary mózgu. Oznacza to, że umiejętność przetwarzania bodźców leksykalnych wyewoluowała znacznie wcześniej, niż do tej pory sądzono.

W badaniu (DOI: 10.1126/science.aaf3777) wykorzystano obrazowanie metodą funkcjonalnego rezonansu magnetycznego (fMRI). Podczas gdy psy przebywały w skanerze, puszczano im nagrania, na których trener wypowiadał określone słowa lub wyrażenia z różną intonacją. Niektóre słowa (zdania) miały charakter neutralny, inne oznaczały coś pozytywnego. Część z nich była wypowiadana obojętnym tonem, część z kolei tonem zarezerwowanym dla udzielania pochwał.

Okazało się, że gdy zwierzęta słyszały słowa lub też wypowiedzi związane z pochwałą, uruchamiała się u nich lewa półkula mózgu. W tym wypadku intonacja nie miała znaczenia. Psy - podobnie jak ludzie - przetwarzały znaczenie poszczególnych słów.

Tymczasem, gdy do uszu czworonogów docierał pochwalny ton, aktywowały się u nich rejony kory słuchowej po prawej stronie mózgu. Zwierzęta były wyczulone na zmiany intonacyjne i znów do ich rozróżniania wykorzystywały te same obszary mózgu co ludzie.

Ośrodek nagrody w mózgach psiaków ulegał pobudzeniu jednak tylko wtedy, gdy zwierzęta słyszały pochwałę udzieloną w formie odpowiedniego słowa i adekwatnej intonacji. Do pełnego zrozumienia komunikatu czworonogi potrzebowały zgodności pomiędzy tymi informacjami.

"Wygląda na to, że zlateralizowane przetwarzanie mowy to nie jest zdolność, która powstała na skutek pojawienia się mowy i cechuje wyłącznie człowieka, ale funkcja do łączenia określonych dźwięków z konkretnym znaczeniem, która pojawiła się dawno temu. Co czyni język wyjątkowo ludzkim, jest umiejętność jego wykorzystania, a nie zdolność do jego przetwarzania" - podsumowują autorzy badania.