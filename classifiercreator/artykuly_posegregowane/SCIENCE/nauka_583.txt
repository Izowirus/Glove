Kraków, 10.10.2017. Prof. Janusz Janeczek z Narodowego Centrum Nauki podczas uroczystości, 10 bm. w Galerii Sztuki Polskiej XIX wieku w krakowskich Sukienniach. Nagrody Narodowego Centrum Nauki przyznawane są dla młodych naukowców w trzech obszarach badawczych: nauki humanistyczne, społeczne i o sztuce, nauki o życiu oraz nauki ścisłe i techniczne. (jb/pkus) PAP/Jacek Bednarczyk Archiwum PAP © 2017 / Jacek Bednarczyk
                                        

            Łącznie 47 mln zł przeznaczyło Narodowe Centrum Nauki na projekty badawcze, stypendia doktorskie oraz staże zagraniczne w rozpoczętych właśnie konkursach ETIUDA 6, SONATINA 2 i UWERTURA 2 - poinformowało NCN. Wnioski do ogłoszonych programów można składać do 15 marca 2018 r.
      
            "W ogłaszanych w grudniu konkursach stawiamy na umiędzynarodowienie polskiej nauki" – mówi przewodniczący Rady NCN prof. Janusz Janeczek w przesłanym PAP komunikacie prasowym. – "Wszystkie trzy dają badaczom szansę nawiązania cennych zagranicznych kontaktów i współpracy z wiodącymi w ich dziedzinie instytucjami. Każdy z konkursów jest dostosowany do potrzeb naukowców na poszczególnych etapach kariery, umożliwiając doktorantom efektywne przygotowanie pracy doktorskiej, młodym doktorom – zakotwiczenie się w wybranym ośrodku naukowym, a bardziej doświadczonym badaczom – rozpoczęcie działań na skalę międzynarodową" - dodaje.

Konkurs grantowy ETIUDA - którego szósta edycja właśnie się rozpoczęła - jest skierowany do osób na początku kariery naukowej, przygotowujących swoją rozprawę doktorską. Młodzi badacze mogą otrzymać stypendium w wysokości 4500 zł miesięcznie na okres od 6 do 12 miesięcy. W tym czasie mogą skupić się na przygotowywaniu swojej dysertacji doktorskiej. Oprócz tego w ramach grantu mogą sfinansować trwający od 3 do 6 miesięcy staż w ośrodku naukowym. Budżet konkursu ETIUDA 6 wyniesie 15 mln zł. Jak podkreśla NCN w komunikacie prasowym, ze względu na duże zainteresowanie poprzednimi edycjami oraz wysokim poziomem spływających zgłoszeń, Rada NCN przeznaczyła na konkurs o 5 mln zł więcej niż w zeszłym roku.

Z kolei SONATINA 2 przeznaczona jest dla osób mających stopień naukowy doktora, które uzyskały go maksymalnie 3 lata przed rokiem złożenia wniosku lub które uzyskają go do końca czerwca 2018 r. Konkurs ma umożliwić zatrudnienie młodych uczonych w polskich jednostkach naukowych w roli kierowników własnych projektów badawczych. Oprócz tego beneficjenci programu mają możliwość odbycia stażu zagranicznego w wybranej przez siebie instytucji. Budżet konkursu wynosi 30 mln zł.

Do udziału w konkursie UWERTURA 2 mogą natomiast zgłosić się bardziej doświadczeni badacze. Dzięki otrzymanym środkom naukowcy mają być przygotowani do ubiegania się o prestiżowe granty finansowane przez Europejską Radę ds. Badań Naukowych (ERC). Polscy naukowcy mogą odbyć staż w zagranicznych zespołach realizujących już granty ERC, co stwarza możliwość zdobycia cennego doświadczenia w zakresie ubiegania się i realizacji międzynarodowych projektów grantowych. W ciągu 18 miesięcy od zakończeniu stażu, badacz będzie zobowiązany do wystąpienia z wnioskiem o grant ERC, w którym wystąpi w roli kierownika projektu, a którego realizacja będzie zaplanowana w polskiej jednostce naukowej. Na tegoroczną edycję konkursu przeznaczono 2 mln zł.

Wnioski w konkursach ogłoszonych przez Narodowe Centrum Nauki można składać do 15 marca 2018 r. Wyniki wszystkich trzech konkursów będą znane latem 2018 r. Więcej informacji znajduje się na stronie NCN: https://www.ncn.gov.pl/aktualnosci/2017-12-15-ogloszenia-konkursow-e6-so2-u2