Gliwice, 29.09.2016. Pracownia rezonansu magnetycznego w gliwickim Instytucie Onkologii. Konferencja prasowa poświęcona innowacyjnemu projektowi medycznemu ECONIB, którego celem jest zwiększenie skuteczności diagnostycznej tomografii komputerowej i rezonansu magnetycznego w chorobach nowotworowych odbyła się, 29 bm. w  Instytucie Onkologii w Gliwicach. (ag/cat) Archiwum fot. PAP/Andrzej Grygiel
                                        

            Kreatywność wymaga współpracy rejonów mózgu, które zazwyczaj nie działają w tym samym czasie: sieci aktywności bazowej, sieci istotności i sieci kontroli wykonawczej - twierdzą badacze z Uniwersytetu Harvarda (USA).
      
            Specjaliści przeprowadzili badanie metodą funkcjonalnego rezonansu magnetycznego (fMRI) na 163 ochotnikach próbujących wymyślić innowacyjne zastosowania dla przedmiotów codziennego użytku, takich jak np. cegła, nóż lub lina. Po przeanalizowaniu wyników stwierdzili, że najbardziej kreatywne odpowiedzi były związane ze współdziałaniem specyficznych sieci neuronalnych, a nie - jak wcześniej sądzono - ze wzmożoną aktywnością prawej półkuli mózgowej.

Na podstawie funkcjonowania owych sieci - aktywności bazowej, istotności i kontroli wykonawczej - naukowcy byli w stanie z dużym prawdopodobieństwem przewidzieć, jak bardzo oryginalna będzie odpowiedź danej osoby.

Zdaniem badaczy poszczególne rejony mózgu pełnią w procesie kreatywnym specyficzne role. Sieć aktywności bazowej (ang. default mode network) jest odpowiedzialna za tzw. burzę mózgów - generowanie wielu różnorodnych pomysłów, sieć istotności (ang. salience network) porządkuje informacje, tymczasem sieć kontroli wykonawczej (ang. executive control network) pomaga skupić się na pożytecznych pomysłach i zignorować te nietrafione.

"Wygląda na to, że to właśnie synchronizacja tych systemów jest dla kreatywności taka ważna. Ludzie myślący bardziej elastycznie i mający więcej kreatywnych pomysłów potrafią angażować do działania sieci, które normalnie ze sobą nie współpracują" - mówi Roger Beaty, główny autor badania opublikowanego na łamach "Proceedings of the National Academy of Sciences" (http://www.pnas.org/content/early/2018/01/09/1713532115.short).