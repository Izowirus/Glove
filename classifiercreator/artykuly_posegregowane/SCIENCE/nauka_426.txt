Państwowa Wyższa Szkoła Zawodowa w Suwałkach (Podlaskie) otrzyma 1,45 mln zł dofinansowania z Narodowego Centrum Badań i Rozwoju (NCBR) – poinformował w środę szef resortu nauki Jarosław Gowin. Uczelnia przeznaczy pieniądze na rozwój kształcenia praktycznego.

      
            "Jestem pewien, że uczelnia odpowiednio wykorzysta te środki na podniesienie jakości kształcenia, dla rozwoju form kształcenia dualnego i wzmocnienia pozycji uczelni w regionie” - powiedział na konferencji prasowej wicepremier, minister nauki i szkolnictwa wyższego, Jarosław Gowin. W środę spotkał się on ze studentami PWSZ w Suwałkach i kierownictwem uczelni.

Rektor PWSZ w Suwałkach Marta Wiszniewska powiedziała PAP, że pieniądze zostaną przeznaczone na rozwój i wzmocnienie studiów dualnych. Uczelnia chce, by studenci zamiast trzech miesięcy stażu u pracodawcy mieli o trzy miesiące dłuższe praktyki.

„Te umiejętności, które nabywają w pracy, są niezbędne, żeby być świetnymi fachowcami po ukończeniu studiów. Chcemy, by w naszej uczelni było więcej kształcenia praktycznego niż dotąd” - dodała Wiszniewska.

Zdaniem Jarosława Gowina wyższe szkoły zawodowe powinny się lepiej rozwijać. Ma w tym pomóc nowa ustawa o szkolnictwie wyższym (tzw. Ustawa 2.0), którą w najbliższy wtorek, 20 marca, zajmie się rząd.

„Zależy nam na tym, żeby równomiernie rozwijała się cała sfera szkolnictwa wyższego. Uczelnie w Polsce nie dzielą się na te lepsze akademickie i gorsze zawodowe. Zawodowe mają swoją unikalną, bezcenną misję, one kształcą na rzecz lokalnego rynku pracy. One są też takim miejscem tworzenia się lokalnych czy regionalnych elit społecznych” - podkreślił szef resortu nauki.

Dodał, że MNiSW chce nagradzać najlepiej kształcące szkoły zawodowe w Polsce. Co roku 15 najlepszych uczelni będzie otrzymywało dodatkowo milion zł. „Milion to bardzo dużo pieniędzy dla tych niewielkich szkół, to będzie dla nich bardzo poważny zastrzyk finansowy” - przekonywał Gowin.

Wicepremier przebywał w środę w woj. podlaskim. Rano odwiedził Uniwersytet w Białymstoku. Po południu przyjechał do Suwałk.