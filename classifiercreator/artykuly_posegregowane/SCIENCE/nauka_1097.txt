Warszawa, 09.01.2017. Widok na Warszawę z tarasu widokowego dzwonnicy kościoła św. Anny w Warszawie, 9 bm. W stolicy wciąż przekroczone są normy zanieczyszczeń powietrza. Z powodu złego stanu powietrza warszawski ratusz zdecydował o wprowadzeniu dzisiaj darmowych przejazdów komunikacją publiczną. (zuz) PAP/Jacek Turczyk PAP © 2017 / Jacek Turczyk
                                        

            Mimo że poziom informowania dla pyłu zawieszonego nie został przekroczony, to na niektórych stacjach na Mazowszu, m.in. w Warszawie i Siedlcach, występują wysokie stężenia pyłów zawieszonych - informuje PAP Wojewódzki Inspektorat Ochrony Środowiska w Warszawie.
      
            Jak wyjaśniła we wtorek Iwona Kalinowska-Witowska z WIOŚ, choć poziom informowania i alarmowy nie zostały przekroczone ani w stolicy, ani w całym województwie, stężenia niebezpiecznych dla zdrowia pyłów zawieszonych są wysokie. Dotyczą one głównie pyłu PM2,5.

Największe, czyli złe jednogodzinne stężenia, wahające się od 85-140 mikrogramów na metr sześcienny dla PM2,5 występowały w Warszawie, Piastowie, Konstancinie-Jeziornie, Otwocku, ale również w Radomiu, Siedlcach, Legionowie czy Żyrardowie (indeks jakości powietrza zły lub bardzo zły).

Kalinowska-Witowska dodała, że sytuacja wygląda odrobinę lepiej w przypadku pyłu PM10. Jego stężenia są również podwyższone, a największe wartości jednogodzinne (100-150 mikrogramów na metr sześcienny) występują głównie w stolicy (indeks jakości powietrza zły lub dostateczny).

Przedstawicielka WIOŚ pytana o prognozę jakości powietrza na środę poinformowała, że tego dnia, ze względu na niższą temperaturę oraz brak wiatru, spodziewane są podobne wartości stężeń zanieczyszczeń w powietrzu, jak we wtorek.