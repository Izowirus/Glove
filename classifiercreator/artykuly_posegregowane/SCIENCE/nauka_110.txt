Na Podkarpaciu trwa się zbiór nasion drzew i krzewów leśnych. "Znakomicie obrodził dąb. Dobrze też zapowiadają się zbiory jodły, sosny i modrzewia. Tylko buki w tym roku słabo obrodziły" - powiedział w czwartek PAP rzecznik Regionalnej Dyrekcji Lasów Państwowych w Krośnie Edward Marszałek.
      
            "W wyznaczonych drzewostanach dębowych leśnicy zebrali już 50 ton żołędzi. Posłużą one do hodowli młodych drzewek przez najbliższe lata" - poinformował Marszałek.

W tym roku brakuje bukwi, ale jej zapasy zgromadzone w Leśnym Ośrodku Nasiennym Nadleśnictwa Dukla w Beskidzie Niskim pozwolą na hodowanie sadzonek w potrzebnej wielkości.

"Ponieważ buk owocuje obficie raz na kilka lat, konieczne jest gromadzenie zapasów bukwi i przechowywanie jej w komorach chłodniczych. To pozwala zachować coroczny rytm zalesień i odnowień w drzewostanach, zwłaszcza w tak bardzo +chudy rok+ dla buka, jak obecny" - wyjaśnił rzecznik krośnieńskiej RDLP.

W lasach południowo-wschodniej Polski zebrano już także 12 ton szyszek sosny. Po ich wyłuszczeniu będzie blisko 1200 kg nasion tego drzewa.

Jodła wykształca szyszki, które w jesieni rozsypują się zupełnie, dlatego trzeba je zbierać na przełomie sierpnia i września. Żeby je zerwać z wierzchołka jodły, zbieracze muszą używać specjalistycznego sprzętu alpinistycznego, który daje im asekurację podczas pracy.

"Najwyższe jodły mają nawet 45 metrów wysokości, a ich pnie do 30 metrów są pozbawione gałęzi. Dotarcie do korony drzewa wymaga zmontowania specjalnej drabinki" - wyjaśnił Marszałek.

Szyszki z sosen, świerków i modrzewi zbierane będą dopiero w grudniu.

Natomiast od wielu dni podkarpaccy leśnicy gromadzą także nasiona m.in. brzozy, olszy czarnej, wiązu, lipy, grabu i jawora. Zbierane są też niewielkie ilości nasion kaliny, tarniny, głogu, jabłoni czy jarzębu, które posłużą do hodowli gatunków, sadzonych jako domieszki biocenotyczne w uprawach leśnych.

Zbiory odbywają się wyłącznie w wytypowanych drzewostanach nasiennych. Najcenniejsze nasiona pochodzą z drzew matecznych, mających najlepsze dla danego gatunku walory genetyczne. W drzewostanach nasiennych krośnieńskiej RDLP jest ponad 500 takich drzew.

Na wiosnę nasiona, po odpowiednim przygotowaniu, trafią do szkółek leśnych. Część z nich będzie także przekazana do Leśnego Banku Genów w Kostrzycy (Dolnośląskie); tam przechowuje się zasoby z najlepszych genetycznie krajowych drzew leśnych.

Tegoroczny urodzaj niektórych gatunków drzew i krzewów leśnicy wykorzystują też do inicjowania obsiewu naturalnego. Poprzez odpowiednie przygotowanie gleby oraz dopuszczenie światła umożliwiają siewkom przetrwanie. Odnowiony w ten sposób las jest zdrowszy i nie wymaga dużych nakładów pielęgnacyjnych.