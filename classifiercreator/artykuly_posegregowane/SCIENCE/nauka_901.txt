Ruszają wehikuły inwestycyjne BRIdge Alfa, utworzone wspólnie przez Narodowe Centrum Badań i Rozwoju (NCBR) oraz fundusze inwestycyjne. Mają one pomóc w inkubacji projektów badawczych o wysokim potencjale komercjalizacyjnym - poinformowało w środę NCBR.
      
            Jak wyjaśniono w komunikacie, celem wehikułów jest wsparcie prac badawczo-rozwojowych nad najbardziej innowacyjnymi pomysłami, a tym samym zwiększenie liczby komercjalizacji projektów, poprzez mocniejsze zaangażowanie przedsiębiorców w sektor B+R.

"Utworzone wspólnie przez NCBR i fundusze inwestycyjne wehikuły BRIdge Alfa pomogą w inkubacji projektów badawczych o wysokim potencjale komercjalizacyjnym, poczynając od fazy preinkubacji, poprzez testy i budowę prototypu, na komercjalizacji ich wyników kończąc" - czytamy w komunikacie.

Jak informuje NCBR uruchomione Alfy dysponują łącznym budżetem w wysokości 455 mln zł i wspierać będą projekty z obszaru nowych technologii, medycyny, IT, a także life sciences i rolnictwa. Wehikuły będą lokować środki w projektach o wysokim potencjale komercjalizacyjnym, oferując im przy tym pełną opiekę biznesową. W projekt zaangażowanych jest obecnie 16 funduszy, trwają rozmowy z kolejnymi.

"Nie ustajemy w działaniach mających na celu wsparcie polskiego sektora B+R. Obok proponowanych przez nas zmian legislacyjnych służących wzmocnieniu jego pozycji, uruchamiamy kolejne programy, które dają szansę rozwoju najlepszym, najbardziej innowacyjnym pomysłom" - mówi wiceminister nauki i szkolnictwa wyższego Piotr Dardziński. Jak wyjaśnia, wehikuły inwestycyjne BRIdge Alfa zapewnią im nie tylko fundusze na prowadzenie prac badawczych, ale również opiekę biznesową, niezbędną w celu komercjalizacji ich efektów.

"Wehikuły będą wyszukiwać najciekawsze i najlepiej rokujące projekty, a następnie wspierać ich rozwój na każdym etapie tak, aby rezultat był nie tylko innowacyjny, ale również efektywny ekonomicznie. Wehikuły zachowują przy tym autonomię jeśli chodzi o wybór branży, co oznacza, że BRIdge Alfa to szansa na rozwój wielu bardzo zróżnicowanych projektów" - dodaje.

Dyrektor NCBR, prof. Maciej Chorowski ocenia, że wehikuły inwestycyjne pozwolą dobrze rokującym zespołom naukowców i przedsiębiorców zweryfikować ich pomysły na nowatorskie rozwiązania, zdobyć niezbędne doświadczenie oraz doprowadzić projekty do momentu, w którym staną się atrakcyjne dla potencjalnych inwestorów.

Niezależnie od aktywności wehikułów, naukowcy mogą też zgłaszać się sami. Jak zaznaczono w komunikacie, w programie nie ma klasycznego naboru, a pierwszego zgłoszenia swojego projektu naukowcy mogą dokonać w bardzo przystępny sposób, bez potrzeby tworzenia specjalnej dokumentacji i przy zachowaniu pełnej poufności ze strony inwestorów.

Szczegółowe informacje o konkursie są dostępne na stronie NCBR (http://ncbr.gov.pl).