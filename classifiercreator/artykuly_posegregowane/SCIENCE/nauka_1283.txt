Szczecin, 06.09.2016. Dr Andrzej Ossowski (P), profesor Walther Parson (L) i prof. Andrzej Ciechanowicz (C) podczas szkolenia w Zakładzie Genetyki Sądowej Pomorskiego Uniwersytetu Medycznego w Szczecinie, 6 bm. Prof. Parson, jeden z najbardziej znanych genetyków sądowych na świecie, twórca internetowej bazy DNA mitochondrialnego EMPOP (EDNAP mtDNA Population database) jest konsultantem FBI, identyfikował ofiary tsunami ze Sri Lanki, przeprowadzał identyfikację DNA szczątków dwójki zaginionych dzieci Cara Mikołaja II Romanowa - Anastazji i Aleksieja. Profesor badał również czaszkę Mozarta i Friedricha Schillera. Profesor Parson przyjechał zapoznać się z laboratorium, które prowadzi projekt Polskiej Bazy Genetycznej Ofiar Totalitaryzmów.  (ukit) PAP/Marcin Bielecki PAP © 2016 / Marcin Bielecki
                                        

            Specjaliści z Polskiej Bazy Genetycznej Ofiar Totalitaryzmów zacieśniają współpracę z prof. Waltherem Parsonem z Innsbrucku. To jeden z najbardziej znanych genetyków sądowych na świecie - powiedział we wtorek PAP genetyk z Bazy dr Andrzej Ossowski.
      
            Naukowiec przyjechał do Szczecina, by zapoznać się z laboratorium Pomorskiego Uniwersytetu Medycznego - które prowadzi projekt Polskiej Bazy Genetycznej Ofiar Totalitaryzmów - i z badaniami identyfikacyjnymi tam prowadzonymi. "Zacieśniamy współpracę naukową z Parsonem, który wyraził ogromne uznanie dla prowadzonych przez zespół badań. Już pojawiły się propozycje projektów badawczych, które poprowadzimy wspólnie" - mówi Ossowski.

"Przedsięwzięcia dotyczyć będą nowych metod izolacji DNA, analizy DNA pochodzącego z zdegradowanego DNA, a także będziemy współpracować nad badaniami populacyjnymi DNA" - dodał.

"Specjaliści z bazy przejdą także szkolenie, które poprowadzi Parson z zakresu analizy DNA mitochondrialnego, jako badania wspomagającego proces identyfikacji ofiar. To bardzo trudna, długotrwała i droga metoda badawcza, która pomaga m.in. w określeniu pochodzenia przodków w linii żeńskiej" - wyjaśnia Ossowski. Jak dodaje, "W Polsce jest niewiele ośrodków, które zajmują się tego typu badaniami".

Parson jest m.in. twórcą internetowej bazy DNA mitochondrialnego, a także konsultantem słynnego Federalnego Biura Śledczego - wynika z informacji Ossowskiego. Naukowiec identyfikował ofiary tsunami ze Sri Lanki, a także dwójkę zaginionych dzieci cara Mikołaja II Anastazję i Aleksieja. Parson, na co dzień zajmuje się badaniami DNA w archeologii i historii; prowadził m.in. badania DNA słynnego człowieka lodu Otzi.

Polska Baza Genetyczna Ofiar Totalitaryzmów powstała w 2012 r. To wspólny projekt Pomorskiego Uniwersytetu Medycznego w Szczecinie i Instytutu Pamięci Narodowej.

Naukowcy z Bazy zajmują się identyfikacją ofiar zbrodni systemów totalitarnych. Do tej pory udało się zidentyfikować około 70 ofiar w tym m.in. Hieronima Dekutowskiego "Zaporę", Danutę Siedzikównę "Inkę" i Zygmunta Szendzielarza "Łupaszkę".

Aktualnie PBGOT bada około 800 ofiar, których szczątki odnaleziono m.in. w Warszawie na tzw. Łączce, na terenie Aresztu Śledczego w Białymstoku oraz w Krakowie.