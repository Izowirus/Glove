Masai Mara, Kenia, 08.08.06. Gepard w afrykańskim rezerwacie Masai Mara, 7 bm. Ponad 1,5 miliona zwierząt, w tym setki żyraf i gazelii, przemierza jak co roku szlak z Serengeti do Masai Mara w poszukiwaniu wody i zielonych pastwisk. (mr) PAP/EPA/STEPHEN MORRISON Archiwum PAP/EPA © 2012 / STEPHEN MORRISON
                                        

            Gepardów ubywa w szybkim tempie. Jest to związane z utratą siedlisk i innymi formami działalności człowieka - wynika z badania przygotowanego przez Zoological Society of London i Wildlife Conservation Society (WCS).
      
            Liczba tych zwinnych drapieżników w Zimbabwe spadła w ciągu 16 lat o ponad 85 proc., a w Iranie żyje już mniej, niż 50 osobników - alarmują autorzy raportu. Jak sugerują, gepardy powinny być już zaklasyfikowane jako "zagrożone wyginięciem" w Czerwonej księdze gatunków zagrożonych Międzynarodowej Unii Ochrony Przyrody (IUCN). Obecnie mają one status "narażone na wyginięcie".

W badaniu opublikowanym w magazynie "Proceedings of the National Academy of Sciences" oszacowano, że na wolności pozostaje tylko 7,1 tys. gepardów, które zamieszkują zaledwie 9 proc. powierzchni dawnych siedlisk.

"Gepardy szybko zmierzają ku zagładzie i niebawem mogą zniknąć na zawsze, jeśli nie zostaną podjęte natychmiastowe szerokie działania w celu ich ochrony" - ostrzega w oświadczeniu Zoological Society of London.

Według szacunków, na początku XX w. na świecie żyło ponad 100 tys. gepardów.

"Zważywszy na tajemniczą naturę tego nieuchwytnego kota, ciężko było zgromadzić twarde dane na temat tego gatunku, dlatego jego zła sytuacja nie została w porę dostrzeżona" - uważa Sarah Durant, główna autorka badania. Jak podkreśla, gepardy - ze względu na swoje duże potrzeby siedliskowe - są znacznie bardziej podatne na wyginięcie, niż się wydawało.

W badaniu wykazano, że 77 proc. siedlisk, jakie pozostały gepardom, leży poza obszarami chronionymi, co czyni je podatnymi na działania człowieka.

Głównym zagrożeniem dla zwierząt są działania myśliwych, utrata siedlisk, nielegalny handel wyrobami z gepardów i handel żywymi osobnikami, traktowanymi później jako zwierzęta domowe.