epa06428733 A close up view of a pink rose or Rosa 'Double Delight'  in full bloom at a public garden in New Delhi, India 10 January 2018.  EPA/HARISH TYAGI 
Dostawca: PAP/EPA. Archiwum PAP/EPA © 2018 / HARISH TYAGI
                                        

            Dzięki trwajacym osiem lat badaniom udało się poznać cały genom róży, przez wielu uznawanej za królową kwiatów – informuje "Nature Genetics".
      
            Róża, sławna zarówno dzięki delikatnym płatkom, jak i woni oraz kolcom, występuje w około dwustu odmianach. Ogrody różane pojawiły się kilka tysięcy lat temu, prawdopodobnie w Chinach. W czasach rzymskich róże rozpowszechniły się na Bliskim Wschodzie, gdzie ceniono różane perfumy, a płatków kwiatów używano jako konfetti. Różami zajmuje się specjalna gałąź nauki - rodologia.

Kulturowo róża, zwłaszcza czerwona, miała wiele znaczeń – w starożytnym Egipcie była symbolem bogini Izydy, w Grecji – Afrodyty, w chrześcijaństwie - zarówno Chrystusa, jak i Maryi, ale też kościoła protestanckiego. Symbolizowała tęsknotę, miłość, męczeństwo, dziewictwo, bywała emblematem prostytutek i godłem ruchów lewicowych.

Trwające osiem lat badania nad liczącym 36 377 genów genomem róży przeprowadził zespół ponad 40 naukowców z Francji, Niemiec, Chin i Wielkiej Brytanii. Okazało się, że roślina ta jest bliżej niż dotychczas sądzono spokrewniona z … truskawką. Do jej krewniaków należą także jabłonie i grusze.

Zdaniem autorów dzięki znajomości genomu można będzie w przyszłości uzyskać odmiany róż o nowych barwach i zapachach, dłużej wytrzymujące w wazonie i odporniejsze na szkodniki.