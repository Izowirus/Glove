Mam nadzieję, że dzięki tym grantom przy uczelniach wyższych w Polsce powstaną zajęcia adresowane zwłaszcza do dzieci z mniejszych miejscowości czy terenów wiejskich - powiedział PAP wicepremier, minister nauki i szkolnictwa wyższego Jarosław Gowin. Budżet II edycji konkursu Uniwersytet Młodego Odkrywcy wynosi 20 mln zł.
      
            
"Jeszcze kilka lat temu w Polsce było kilka uniwersytetów dla dzieci, działały przy Uniwersytetach Jagiellońskim i Warszawskim. Widziałem, że to wspaniała inicjatywa i że należy ją rozwijać" - powiedział PAP wicepremier, minister nauki i szkolnictwa wyższego Jarosław Gowin.

Przypomniał, że w 2016 r. został uruchomiony pierwszy konkurs Uniwersytet Młodego Odkrywcy, a w jego ramach powstało 50 nowych uniwersytetów dla dzieci. "Przyznaliśmy wówczas 65 grantów w wysokości do 40 tys. zł" - powiedział Gowin.

W pierwszej edycji budżet tego konkursu wynosił 1,6 mln, w drugiej zaś – ogłoszonej w poniedziałek przez Gowina - wynosi 20 mln zł.

"Jeden taki uniwersytet dziecięcy będzie mógł dostać nawet do pół miliona złotych. Preferowane dodatkowo będą te inicjatywy, które w ponad 50 proc. adresowane będą do dzieci z obszarów wiejskich, tak by wyrównywać szanse między Krakowem, Warszawą a Nową Solą czy Przyborowem" - zapowiedział wicepremier.



Konkurs będzie realizowany przez Narodowe Centrum Badań i Rozwoju. "Dzięki tym grantom, przy - mam nadzieję - większości albo wszystkich uczelniach w Polsce powstaną zajęcia adresowane zwłaszcza do dzieci z mniejszych miejscowości czy terenów wiejskich" - zaznaczył Gowin.

Dodał, że zajęcia w nowej edycji konkursu będą adresowane nie tylko do dzieci, ale i do rodziców. "W tym czasie, w którym dzieci będą uczestniczyć w zajęciach, rodzice będą mogli również uczestniczyć w zajęciach, które pozwolą im zdobyć nowe umiejętności" - mówił.

W rozmowie z PAP Jarosław Gowin podkreślił, że zajęcia organizowane w ramach Uniwersytetu Młodego Odkrywcy dają dzieciom możliwość spotkania z wybitnymi naukowcami, a wiedza przekazywana jest podczas nich w sposób bardzo dostępny.

"Tego typu projekty istnieją już w wielu krajach Europy. Działają znakomicie, dlatego że uzupełniają wiedzę szkolną" - zaznaczył Gowin.

W konkursie Uniwersytet Młodego Odkrywcy o dofinansowanie mogą się ubiegać uczelnie, które przygotują projekty zapewniające dzieciom i młodzieży rozwój kompetencji kluczowych i umiejętności uniwersalnych, tzw. transversal skills. Chodzi m.in. o umiejętności matematyczno-przyrodnicze, umiejętności posługiwania się językami obcymi, umiejętność rozumienia, kreatywność, przedsiębiorczość, krytyczne myślenie, rozwiązywanie problemów czy umiejętność pracy zespołowej w kontekście środowiska pracy.

Nabór wniosków w konkursie będzie trwał od 18 grudnia 2017 r. do 31 stycznia 2018 r.