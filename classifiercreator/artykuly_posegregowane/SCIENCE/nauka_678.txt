epa06208184 An Egyptian man walks in front of the Pyramid of Djoser (also known as Zoser), at Saqqara's ancient burial grounds in Giza, Egypt, 16 Septemper 2017.  EPA/MOHAMED HOSSAM 
Dostawca: PAP/EPA. Archiwum PAP/EPA © 2017 / MOHAMED HOSSAM
                                        

            W Egipcie archeolodzy konserwują i remontują ścianę schodkowej piramidy Dżesera sprzed ponad 4600 lat – informuje serwis internetowy Egypt Today.
      
            Naukowcy prowadzą prace przy uszkodzonej, południowej ścianie piramidy Dżesera - faraona z III Dynastii (ok. 2707-2629 r. p.n.e.), panującego w latach ok. 2690-2670 p.n.e. Piramida znajduje się w Sakkarze, miejscu pochówku władców i dostojników państwowych najstarszych dynastii starożytnego Egiptu.

Starożytne cmentarzysko Sakkara położone jest na południe od Kairu, w pobliżu pozostałości Memfis - stolicy starożytnego Egiptu w okresie Starego Państwa (ok. 2700-2170 r. p.n.e.).

Jak poinformował dr Zahi Hawas, kierujący zespołem nadzorującym prace konserwacyjne, celem naukowców jest wzmocnienie zniszczonych elementów południowej ściany pierwszej z sześciu mastab (stopni) w piramidzie schodkowej Dżesera i odtworzenie pierwotnego wyglądu podstawy całej konstrukcji.

Piramida została wzniesiona w ok. 2650 r. p.n.e. przez Imhotepa – wezyra na dworze faraona Dżesera. Była pierwszą konstrukcją tego rodzaju wykonaną z kamienia; wcześniejsze budowle grobowe władców – mastaby i piramidy – były budowane z cegieł suszonych na słońcu.

Schodkowa piramida Dżesera wchodzi w skład zabytków wpisanych w 1979 roku na listę światowego dziedzictwa UNESCO jako obiekt „Memfis i jego nekropolia – obszar piramid od Gizy do Dahszur”.