Wicepremier, minister nauki i szkolnictwa wyższego Jarosław Gowin (L), zastępca dyrektora Narodowego Centrum Badań i Rozwoju Izabela Żmudka (2L) i rektor PW prof. Jan Szmidt (P) podczas konferencji prasowej, 3 bm. w siedzibie resortu w Warszawie. Briefing dotyczył konkursu "Zintegrowane Programy Uczelni" na projekty, które podniosą poziom nauczania na polskich uczelniach. PAP/Rafał Guz
                                        

            Łącznie niemal 300 mln zł otrzyma od NCBR 10 spośród największych ośrodków akademickich w Polsce. Środki przyznane w ramach tzw. trzeciej ścieżki konkursu Zintegrowane Programy Uczelni mają posłużyć podniesieniu poziomu nauczania na polskich uczelniach.
      
            Na program Zintegrowane Programy Uczelni - którego przewidywany łączny budżet wynosi miliard zł - składają się trzy konkursy, tzw. ścieżki. W czwartek ogłoszone zostały wyniki "trzeciej ścieżki", w ramach której o dofinansowanie mogą ubiegać się największe uczelnie, na których kształci się co najmniej 20 tys. studentów.

Jak tłumaczył dziennikarzom podczas czwartkowego briefingu prasowego wicepremier, minister nauki i szkolnictwa wyższego Jarosław Gowin, konkursy na Zintegrowane Programy Uczelni zastąpiły organizowane w poprzednich kadencjach mniejsze, "wąsko wyprofilowane" konkursy na rozwój uczelni. W konkursach zintegrowanych "uczelnia przedstawia generalną koncepcję rozwoju i otrzymuje środki w poważnej już wysokości: największe granty w tegorocznej edycji to są środki rzędu kilkudziesięciu milionów złotych" - mówił minister nauki.

"Druga ważna różnica w porównaniu do wcześniejszych konkursów polega na tym, że podzieliliśmy uczelnie na trzy grupy, według wielkości - tak, żeby uniknąć sytuacji, w których np. małe akademie artystyczne mają konkurować z takimi wielkimi molochami jak Akademia Górniczo-Hutnicza" - dodał.

Celem programu, jak podkreślił Gowin, jest podniesienie jakości kształcenia na polskich uczelniach - o tym jednak, jak otrzymane fundusze będą wykorzystane, decydować będą same uczelnie. "Te pieniądze będą służyły do wprowadzania innowacyjnych metod kształcenia, być może nowych kierunków, do większego zaangażowania praktyków w proces kształcenia" - wyliczał przykładowe sposoby spożytkowania funduszy.

Zgodnie z wymogami konkursu, dofinansowane projekty obejmują zakresem merytorycznym przynajmniej cztery z wymaganych modułów: programów kształcenia, podnoszenia kompetencji studentów, programów stażowych, wsparcia świadczenia wysokiej jakości usług przez instytucje wspomagające studentów w rozpoczęciu aktywności zawodowej na rynku pracy (np. akademickie biura karier), studiów doktoranckich oraz zarządzania w instytucjach szkolnictwa wyższego.

Najlepszą ocenę w konkursie otrzymał złożony przez Uniwersytet Łódzki projekt "Student's Power - kompleksowy program rozwoju uczelni". Obejmie on wsparciem łącznie ok. 4,3 tys. osób, w tym 130 przedstawicieli kadry uczelni.

Jak mówił dziennikarzom prorektor UŁ ds. studenckich Tomasz Cieślak, w projekcie chodzi przede wszystkim o pomoc dla studentów. "Zależy nam na tym, żebyśmy mogli finansować przygotowanie zmodyfikowanych programów studiów, żebyśmy mogli solidnie zmodyfikować, unowocześnić obsługę studenta, w tym obsługę informatyczną i żebyśmy mogli także wesprzeć studentów, zwłaszcza niektórych kierunków mniej rynkowo popularnych i w orientowaniu się na rynku pracy i potem ewentualnie również w proponowaniu praktyk czy staży" - tłumaczył.

Dofinansowania otrzymają także projekty: Akademii Górniczo-Hutniczej im. Stanisława Staszica w Krakowie, Uniwersytetu Jagiellońskiego, Uniwersytetu Wrocławskiego, Uniwersytetu Śląskiego w Katowicach, Politechniki Warszawskiej, Uniwersytetu im, Adama Mickiewicza w Poznaniu, Uniwersytetu Mikołaja Kopernika w Toruniu, Politechniki Wrocławskiej i Politechniki Śląskiej.

Wyniki dwóch pozostałych "ścieżek” zostaną ogłoszone w I kwartale tego roku. Ogłoszenie listy rankingowej Ścieżki II, z założonym budżetem 250 mln zł, zaplanowano na połowę lutego 2019 roku, a Ścieżki I, z budżetem 500 mln zł na drugą połowę marca 2019.

Wyniki konkursu Ścieżka III Zintegrowane Programy Uczelni są dostępne na stronie NCBR: https://www.ncbr.gov.pl/fileadmin/POWER/03.05...PZ1_18/new/Zal._3_Lista_rankingowa_PDF.pdf

Konkurs Narodowego Centrum Badań i Rozwoju (agencji wykonawczej MNiSW) Zintegrowane Programy Uczelni jest realizowany w ramach Programu Operacyjnego Wiedza Edukacja Rozwój.