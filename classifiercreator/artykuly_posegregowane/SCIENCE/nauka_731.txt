Nepal po raz pierwszy zmierzy najwyższy szczyt globu - Mount Everest. Celem jest sprawdzenie czy na jego wysokość miało wpływ trzęsienie ziemi, które dotknęło kraj w 2015 roku - poinformował rząd nepalski.
      
            Oficjalnie wysokość Mount Everestu, położonego na granicy Nepalu z Chinami, wynosi 8848 m n.p.m. - według pomiaru wykonanego w 1955 roku.

Tę wysokość kwestionowali jednak naukowcy. Górę mierzono przy pomocy satelity (8850 m), a także specjalnego pryzmatu służącego do wykonania pomiaru laserowego (8846 m). W 2005 roku Chińczycy dokonali pomiaru bez pokrywy śnieżnej na wierzchołku (8844,43 m).

"Nepal nigdy nie mierzył Mount Everestu, mimo że szczyt leży na jego terytorium. Chcemy udowodnić naszemu narodowi, że kraj jest zdolny tego dokonać" - powiedział agencji AFP przedstawiciel służb rządowych Ganesh Prasad Bhatta. Prace specjalnej komisji ekspertów z Nepalu i z zagranicy mają potrwać dwa lata.

W kwietniu 2015 roku trzęsienie ziemi w Nepalu o sile 7,8 stopni w skali Richtera spowodowało śmierć blisko 9 tys. osób. Zginęło m.in. 19 osób w zasypanej przez lawinę bazie himalaistycznej na stoku Mount Everestu. Według niektórych obserwatorów kataklizm wywołał trwałe zmiany na najwyższym szczycie Ziemi.