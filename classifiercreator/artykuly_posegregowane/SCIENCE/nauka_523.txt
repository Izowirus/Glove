Sklonowane w chińskim laboratorium makaki krabożerne (Macaca fascicularis) to pierwsze małpy, jakie udało się sklonować - informuje pismo "Cell". Zhong Zhong urodził się przed ośmioma tygodniami, Hua Hua ma sześć tygodni. Pod genetycznym względem te dwa makaki są identyczne.
      
            Makaki rozwijają się normalnie. W najbliższych miesiącach mają się pojawić kolejne małpie klony.

Metoda, którą posłużyli się chińscy naukowcy z Szanghaju - transfer jądra komórki somatycznej (SCNT) - jest tą samą, której w roku 1996 użyli "twórcy" owcy Dolly. Specjaliści uważają ją za procedurę nieskuteczną i niebezpieczną. W przypadku chińskich małp sklonowanie udało się dopiero po 79 próbach.

SCNT stosowano już do klonowania bydła, świń, kotów, psów, myszy i szczurów. Polega na przeniesieniu DNA z jądra z komórki dawcy do pozbawionej uprzednio jądra komórki jajowej. Z takiej komórki dzięki odpowiednim zabiegom rozwija się zarodek. W przypadku małp jądro pochodziło z komórki tkanki łącznej płodu.

Jak wyjaśnił dr Qiang Sun of the Chinese Academy of Sciences Institute of Neuroscience inne sposoby klonowania wypróbowane w przypadku małp zawiodły.

Zdaniem naukowców populacje złożone z identycznych genetycznie małp mogą się przydać do prowadzenia badań nad ludzkimi chorobami - na przykład nowotworami oraz chorobami metabolicznymi i autoimmunologicznymi.

Krytycy zauważają, że może to być kolejny krok w kierunku klonowania ludzi. Chińscy naukowcy zapewniają, że zdają sobie sprawę z konieczności ścisłego przestrzegania standardów etycznych. Dlatego też stosowali się do wytycznych dotyczących badań na zwierzętach, opracowanych przez US National Institutes of Health.