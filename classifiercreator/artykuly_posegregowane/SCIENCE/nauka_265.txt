Realizację wspólnych projektów dobrze jest rozpocząć od wypicia filiżanki kawy. Kofeina pobudza do działania i sprzyja merytorycznym dyskusjom - informuje „Journal of Psychopharmacology”.
      
            Naukowcy z Uniwersytetu Stanowego Ohio (USA) zaobserwowali, że osoby przystępujące do pracy zespołowej po wcześniejszym spożyciu kawy z zawartością kofeiny lepiej oceniają swoje zaangażowanie, a także zaangażowanie pozostałych członków grupy, i więcej czasu poświęcają na merytoryczne dyskusje.

W ramach pierwszego eksperymentu badacze podzielili studentów na dwie grupy i poprosili ich o rozmowę na temat tzw. Occupy movement – kontrowersyjnego ruchu sprzeciwiającego się nierównościom społecznym i ekonomicznym. Jedna grupa spożywała kawę przed przystąpieniem do zadania, druga dopiero po jego zakończeniu.

Drugi eksperyment wyglądał podobnie, ale tym razem wszyscy uczestnicy spożywali kawę na początku badania. Część z nich piła jednak kawę bezkofeinową, a część kawę z zawartością kofeiny.

Oba eksperymenty pokazały, że osoby spożywające kofeinę na początku badania czuły się bardziej pobudzone, a w związku z tym lepiej oceniały pracę w grupie - były bardziej zadowolone z siebie i ze swoich współtowarzyszy. W trakcie wykonywania zadania były też zdecydowanie bardziej rozmowne, a ich wypowiedzi w większym stopniu koncentrowały się wokół zadanego tematu.

Wyniki badania sugerują, że kofeina może sprzyjać pracy zespołowej. Kluczem do nawiązania efektywnej współpracy wydaje się jednak już samo pobudzenie organizmu, dlatego naukowcy planują w najbliższej przyszłości sprawdzić, czy inne formy mobilizacji, np. ćwiczenia, również mogłyby przynieść podobny skutek.

O wynikach badania można przeczytać na stronie: http://journals.sagepub.com/doi/10.1177/0269881118760665