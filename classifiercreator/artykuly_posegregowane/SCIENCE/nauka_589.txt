Kielce, 08.12.2017. Minister nauki i szkolnictwa wyższego Jarosław Gowin podczas konwencji regionalnej Porozumienia w Kielcach, 8 bm. Konwencja zwołana została w celu omówienia założeń programowych ugrupowania. (nlat/mr) PAP/Piotr Polak Archiwum PAP © 2017 / Piotr Polak
                                        

            Ostateczna wersja projektu Ustawy 2.0 po fazie konsultacji i uzgodnień międzyresortowych zostanie przedstawiona w drugiej połowie stycznia - zapowiedział w rozmowie z PAP minister nauki i szkolnictwa wyższego, wicepremier Jarosław Gowin.
      
            Również w styczniu - jak zapowiedział Gowin - do Sejmu trafi projekt dot. powstania Sieci Badawczej: Łukasiewicz, która miałaby zacząć funkcjonować od kwietnia przyszłego roku.

Projekt nowej ustawy o szkolnictwie wyższym i nauce Jarosław Gowin przedstawił we wrześniu podczas Narodowego Kongresu Nauki w Krakowie. Resort nauki chce, by Ustawa 2.0 (Konstytucja dla Nauki) zaczęła obowiązywać od 1 października 2018 r.

Szef MNiSW pytany, czy projekt Ustawy 2.0 (Konstytucji dla Nauki) będzie przedstawiony w grudniu, podkreślił, że ciągle napływają kolejne propozycje ze strony środowiska akademickiego dot. projektu.

„Udało się rzeczywiście wywołać bardzo ożywioną dyskusję wewnątrz świata akademickiego, to nam być może o parę tygodni opóźni kalendarz prac, ale 1 października 2018 r. jako data wejścia w życie ustawy jest aktualny” – zapewnił.

Potwierdził, że prezentacja projektu nastąpi w drugiej połowie stycznia. „Będziemy chcieli w styczniu przedstawić projekt w takiej wersji, którą po ostatniej fazie uzgodnień międzyresortowych i konsultacji ze środowiskiem akademickim uznamy za optymalną” - podkreślił Gowin.

Pytany o krytykę projektu przez niektórych posłów PiS i o to, czy na losy projektu może wpłynąć zmiana na stanowisku premiera, stwierdził, że premier Morawiecki wielokrotnie deklarował poparcie dla Konstytucji dla Nauki.

„Przede wszystkim liczę na to, że bez angażowania pana premiera przekonamy do niej parlamentarzystów PiS, dlatego że ogromna większość zarzutów oparta była na nieporozumieniach i niezbyt uważnej lekturze projektu ustawy” – powiedział szef MNiSW.

Wicepremier zaznaczył, że część krytycznych uwag płynących ze środowiska politycznego, a przede wszystkim ze środowiska akademickiego, została uwzględniona, a same uwagi wpłynęły na potrzebę doprecyzowania pewnych przepisów.

Pytany o wspomniane w expose premiera Morawieckiego powołanie Sieci Badawczej: Łukasiewicz, minister nauki poinformował, że projekt ten czeka na swoją kolej i zostanie skierowany przez rząd do Sejmu w styczniu. „Chcielibyśmy, żeby Sieć Badawcza: Łukasiewicz powstała od 1 kwietnia” – podkreślił.

Projekt nowej ustawy o szkolnictwie zakłada zmiany m.in. w ustroju uczelni i ich finansowaniu, oraz w uzyskiwaniu doktoratu. Resort nauki chce też większej autonomii uczelni, zmiany zasad ewaluacji nauki oraz wydłużenia studiów niestacjonarnych.

We wrześniu szef klubu PiS Ryszard Terlecki ocenił zaproponowane przez Gowina propozycje jako „dziwne”. „Wątpię, byśmy się na nie zgodzili” – mówił. W październiku również premier Beata Szydło przyznała, że w klubie PiS nie wszyscy są entuzjastami reformy szkolnictwa wyższego zaproponowanej przez Jarosława Gowina. Posłowie PiS krytycznie odnieśli się do proponowanego przez resort nauki projektu reform także w listopadzie, podczas posiedzenia sejmowej podkomisji.

Sieć Badawczą: Łukasiewicz ma stanowić kilkadziesiąt połączonych ze sobą instytutów badawczych. Celem tej instytucji ma być prowadzenie prac badawczych kluczowych z punktu widzenia polityki kraju, oraz komercjalizacja ich wyników.