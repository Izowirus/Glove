Warszawa, 16.09.2016. Panorama centrum Warszawy widziana z jednego z biur budynku Warsaw Spire.
PAP/Arek Markowicz (am/mgut) Archiwum PAP © 2018 / Arek Markowicz
                                        

            U osób przebywających na wyższych piętrach budynku obserwuje się większą skłonność do podejmowania finansowego ryzyka. Takie osoby mają większe poczucie mocy – czytamy na łamach „Journal of Consumer Psychology”.
      
            "Gdy wysokość budynku wzrasta, u osób przebywających w jego wyższych partiach może pojawić się podświadome wrażenie wzrostu poczucia mocy. To właśnie zwiększone poczucie mocy sprawia, że ludzie angażują się w więcej ryzykownych zachowań" – wyjaśnia współautor badania dr Sina Esteky.

Naukowcy z Uniwersytetu Miami (USA) wzięli pod lupę ponad 3 tys. funduszy inwestycyjnych rozlokowanych w różnych częściach świata w różnych częściach budynków. Firmy mieściły się w pomieszczeniach znajdujących się na wysokości od pierwszego do dziewięćdziesiątego szóstego piętra. Badacze zauważyli, że im wyżej umiejscowiony był dany fundusz, tym większa była jego niestabilność finansowa. Przeprowadzili więc kilka eksperymentów…

W ramach jednego z nich poprosili uczestników, by wjeżdżając lub zjeżdżając szklaną windą zamontowaną w wysokim budynku, podejmowali decyzje dotyczące gier losowych. Okazało się, że osoby wjeżdżające na 72 piętro częściej decydowały się na wzięcie udziału w ryzykownej loterii, która dawała małe szanse na wygranie dużej ilości pieniędzy, a osoby przemieszczające się w kierunku dolnych partii budynku częściej wybierały loterię, która oferowała niższe stawki, ale dawała większą szansę wygranej.

W innym eksperymencie specjaliści zadawali ochotnikom pytania dotyczące sytuacji cechujących się różnym stopniem nasilenia ryzyka finansowego. Badanie pokazało, że osoby znajdujące się na trzecim piętrze budynku znacznie chętniej wybierały ryzykowne opcje niż osoby znajdujące się na parterze. Badani przebywający w wyższych partiach budynku częściej używali też słów związanych z poczuciem mocy.

Chociaż większość eksperymentów skupiała się na skłonności uczestników do podejmowania ryzyka finansowego, jeden z nich zasugerował, że wysokość może być też związana z ogólną skłonnością do ryzyka. Okazało się bowiem, że osoby znajdujące się na większych wysokościach, miały w sobie więcej odwagi, by spróbować nieznanego owocu.

Efekt zwiększonego poczucia mocy i podwyższonej skłonności do ryzyka zanikał, gdy badani zostali o nim poinformowani. Nie występował również wtedy, gdy uczestnicy nie wiedzieli, na jakiej wysokości się znajdują.

Więcej informacji na temat badania znajdziemy pod adresem: https://onlinelibrary.wiley.com/doi/abs/10.1002/jcpy.1024