Od października na Uniwersytecie Technologiczno-Humanistycznym w Radomiu będzie można studiować medycynę. Zgodę na uruchomienie na radomskiej uczelni kierunku lekarskiego wydał minister nauki i szkolnictwa wyższego Jarosław Gowin.

      
            Według Gowina kierunek lekarski jest "perłą każdego uniwersytetu". "To jest moment historyczny dla Uniwersytetu Technologiczno-Humanistycznego, a także dla Radomia i całego Mazowsza" - powiedział w poniedziałek w Radomiu Gowin, podpisując decyzję o uruchomieniu na tutejszym uniwersytecie jednolitych studiów magisterskich na kierunku lekarskim.
Rektor UTH prof. Zbigniew Łukasik podkreślił, że radomska uczelnia stara się od 2014 r. o uruchomienie kierunku lekarskiego. Wiosek w tej sprawie - jak zaznaczył Łukasik - skrupulatnie analizował zarówno minister zdrowia, jak i minister nauki i szkolnictwa wyższego.
Jak zaznaczył Gowin, uczelnie, które ubiegają się o uruchomienie kierunku lekarskiego, muszą spełnić bardzo wyśrubowane warunki. "Zależy nam na tym, aby kształcenie lekarzy w Polsce odbywało się - tak jak do tej pory - na poziomie światowym" - stwierdził wicepremier. "Widać, że polska medycyna cieszy się znakomitą reputacją na świecie. Doświadczamy do tego także poprzez exodus świetnie wykształconych polskich lekarzy" - dodał.
Gowin przypomniał, że ważną rolę przy podjęciu pozytywnej decyzji ws. utworzenia medycyny na UTH odegrali radomscy parlamentarzyści: marszałkowie Senatu Adam Bielan oraz Stanisław Karczewski i poseł PiS, a jednocześnie przewodniczący Rady patronackiej UTH Marek Suski. W ocenie Bielana uruchomienie kierunku lekarskiego w Radomiu jest dobrą decyzją dla Polski. "W kraju brakuje lekarzy. Ten deficyt będzie z roku na rok wzrastał" - powiedział wicemarszałek Senatu. Jego zdaniem lekarze kształceni w Radomiu będą mogli pracować nie tylko w tym mieście, ale także w innych ośrodkach.
Według posła Marka Suskiego radomska uczelnia jest przygotowana do kształcenia lekarzy. "Liczymy na to, że kierunek lekarski będzie dużą szansa dla młodzieży. Mamy nadzieję, że będą się rozwijały także miejscowe szpitale, będą tu powstawały nowe oddziały kliniczne" - stwierdził. Nabór na kierunek lekarski ma się rozpocząć w lipcu. Na pierwszy rok ma być przyjętych ok. 70 studentów. Zajęcia teoretyczne będą prowadzić wykładowcy z Radomia oraz z ośrodków naukowych w innych miastach, m.in. Warszawie, Łodzi Lublinie. Zajęcia praktyczne będą odbywały się w oparciu o radomskie szpitale, które maja oddziały kliniczne.