Nauka świętuje swoje sukcesy głównie wtedy, gdy jest pracą zespołową. Chciałem podziękować wam za to, że zmieniacie świat na lepsze - powiedział w środę w Warszawie premier Mateusz Morawiecki do laureatów Nagród Prezesa Rady Ministrów.
      
            W środę w Warszawie wręczono Nagrody Prezesa Rady Ministrów za osiągnięcia naukowe lub artystyczne w 2018 r. W tym roku przyznano 44 nagrody. 

"Wiemy doskonale, że dzisiaj współczesna nauka w szerokim rozumieniu tego słowa swoje sukcesy świętuje przede wszystkim wtedy, kiedy jest pracą zespołową. Ale niezależnie od tego, że praca zespołowa jest tak ważna, w waszych głowach, w waszych sercach jest to ziarno geniuszu, pasji, miłości do poszczególnych dziedzin i za to chciałem wam bardzo podziękować. Za to, że zmieniacie świat na lepsze" - mówił premier Mateusz Morawiecki w czasie tegorocznej uroczystości rozdania nagród dla wybitnych naukowców i artystów.

Jak stwierdził premier, to połączenie przedsiębiorczości i nauki "doprowadziło nas dzisiaj do tego świata, w którym żyjemy".

"Połączenie w taki sposób, żeby praktyczne zdobycze tej nauki można było przekładać na warunki życia ludzi. I to dzięki nauce i przedsiębiorczości (...) żyjemy dzisiaj w czasach zupełnie nieporównywalnych do jakiejkolwiek poprzedniej epoki" - podkreślił Morawiecki.

"Ludwik Hirszfeld (XIX-wieczny anatom - przyp. PAP) powiedział kiedyś, że nawet najlepszy mikroskop, gdyby był schowany w szufladzie, to po prostu na nic się nam nie przyda. A wiem po waszych pasjach, po waszych pracach (...) jak dalece wykorzystujecie wszystkie dostępne wasze mikroskopy w różnych dziedzinach" - mówił Morawiecki do laureatów.

Nagrody Prezesa Rady Ministrów za wyróżnione rozprawy doktorskie, dokonania naukowe będące podstawą do nadania stopnia doktora habilitowanego, dorobek naukowy lub artystyczny oraz dokonania naukowo-techniczne zostały ustanowione z inicjatywy PAN w 1994 r. Przyznawane są w czterech kategoriach: za osiągnięcie naukowe lub artystyczne (w tym wybitny dorobek naukowy lub artystyczny), osiągnięcie naukowo-techniczne, za osiągnięcia będące podstawą nadania stopnia doktora habilitowanego, a także za rozprawy doktorskie.

Jak podała podczas uroczystości rzeczniczka rządu Joanna Kopcińska, w tym roku do KPRM spłynęły łącznie 462 zgłoszenia do nagród - spośród nich wybrano 44 tegorocznych laureatów.

Nagrody Prezesa Rady Ministrów za osiągnięcie naukowe lub artystyczne trafiły do sześciorga profesorów: Ewy Góreckiej (Uniwersytet Warszawski), Marii Korytowskiej (Uniwersytet Jagielloński), Wojciecha Janusza Kucharza (Uniwersytet Jagielloński), Piotra Ponikowskiego (Uniwersytet Medyczny im. Piastów Śląskich we Wrocławiu), Bogusza Salwińskiego (Akademia Sztuk Pięknych im. Jana Matejki w Krakowie) oraz Zdzisława Wąsika (Uniwersytet im. Adama Mickiewicza w Poznaniu).

W kategorii osiągnięć naukowo-technicznych pierwsza nagroda trafiła do zespołu prof. Agnieszki Słowik i prof. Tadeusza Popiela z Collegium Medicum UJ, druga nagroda do zespołu prof. Andrzeja Dziecha z Akademii Górniczo-Hutniczej im. Stanisława Staszica w Krakowie, zaś trzecia do zespołu dr. Mateusza Puśleckiego z Uniwersytetu Medycznego im. Karola Marcinkowskiego w Poznaniu.

Nagrody za osiągnięcia będące podstawą nadania stopnia doktora habilitowanego przyznano 10 osobom, zaś za rozprawy doktorskie - 25 doktorom.

Pełna lista wyróżnionych naukowców dostępna jest pod adresem:

http://bip.kprm.gov.pl/download/75/35348/ListapracwyroznionychNagrodaPrezesaRadyMinistroww2018r.docx 