Madryt, Hiszpania, 15.04.05. Dokumentalny film kanału National Geographic "W łonie" zaprezentowany w Madrycie. Film wprowadza widzów po raz pierwszy do wnętrza macicy i prezentuje płód ludzki w dziewiątym miesiącu ciąży matki.  PAP/EPA © 2015 / National Geographic Channel
                                        

            Kondycja układu odpornościowego matki w trzecim trymestrze ciąży koreluje z rozwojem u dziecka sieci neuronalnej odgrywającej dużą rolę w powstawaniu zaburzeń psychicznych – informuje "Journal of Neuroscience".
      
            Naukowcy z Uniwersytetu Columbia, Uniwersytetu Yale i Uniwersytetu Kalifornijskiego (USA) wykazali, że potomstwo kobiet z wyższym stężeniem dwóch białek związanych z funkcjonowaniem systemu odpornościowego – interleukiny 6 (IL-6) i białka C-reaktywnego (CRP) - posiada więcej połączeń nerwowych w rejonie mózgu zwanym siecią istotności (salience network).

W poprzednich badaniach powiązano nieprawidłową strukturę tej sieci z występowaniem zaburzeń psychicznych, takich jak autyzm, schizofrenia i ADHD.

Dzieci kobiet z bardziej aktywnym układem immunologicznym osiągają też wyższe wyniki w testach zdolności poznawczych w wieku 14 miesięcy.

Ponadto aktywacja systemu odpornościowego matki wiąże się z niższym tętnem płodu mierzonym pod koniec ciąży. Niskie tętno płodu może z kolei wskazywać na opóźnienie dojrzewania autonomicznego układu nerwowego.

W badaniu uczestniczyło 36 ciężarnych nastolatek w wieku od 14 do 19 lat.

Wyniki badania sugerują, że kondycja systemu odpornościowego kobiety koreluje ze zdrowiem psychicznym i zdolnościami poznawczymi jej dzieci.

Artykuł na temat badania można znaleźć pod adresem: http://www.jneurosci.org/content/early/2018/02/27/JNEUROSCI.2272-17.2018