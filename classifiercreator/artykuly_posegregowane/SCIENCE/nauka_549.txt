Pod hasłem "dobry zawód" planowany jest w marcu kongres dot. szkolnictwa zawodowego z udziałem m.in. pracodawców i samorządowców - zapowiedziała w piątek szefowa MEN Anna Zalewska.
      
            Minister edukacji narodowej była gościem Ogólnopolskiego Dnia Informacyjnego Programu +Erasmus+, zorganizowanego w Warszawie na PGE Narodowy.

Minister wskazała, że trwają prace nad budową "nowoczesnej szkoły branżowej, nowoczesnego technikum". "Ileś działań zostało już podjętych (…). Przepisy już dają ogromne możliwości, ale one są jeszcze niewystarczające" – oceniła.

"W marcu odbędzie się kongres zawodowy pod hasłem +dobry zawód+. Spotkamy się z powiatami, pracodawcami po to, by pokazać wszystkie przepisy, które chcemy zmienić" – powiedziała minister.

"Przypominam, że chcemy dotknąć i ustawy o finansach publicznych i ustaw podatkowych. Branże, spółki, korporacje są gotowe dołożyć się do systemu edukacji poprzez m.in. wyposażenie, ale jest problem z podatkiem od darowizny" – dodała.

Minister zachęcała by nauczyciele śledzili jakie MEN zaproponuje zmiany. "My naprawdę jesteśmy otwarci, reagujemy. (…) Czasami są to drobiazgi, które łatwo jest zmienić, a które skutecznie przeszkadzają w rozwoju, przygotowywaniu do rynku pracy" – powiedziała.

Zalewska przypomniała, że powołana została Rada Dyrektorów Szkół Zawodowych. Jej członkami zostali dyrektorzy szkół prowadzących kształcenie zawodowe (techników i branżowych szkół I stopnia) reprezentujący różne branże i ze wszystkich województw.



Zalewska podała, że 22 stycznia planowane jest w Ministerstwie Rozwoju robocze spotkanie z przedstawicielami przedsiębiorstw i spółek, by "praktycznie i konkretnie porozmawiać z nimi o promocji". "Chcemy, by co najmniej 30, 40 spółek wyprodukowało spoty reklamowe, gdzie nie tylko pochwalą się tym, co robią, ale przede wszystkim - jakich zawodów potrzebują i gdzie są już w szkołach" – powiedziała szefowa MEN.

Minister edukacji wskazywała, że o tym, czy młody człowiek idzie do liceum ogólnokształcącego, technikum, czy do szkoły branżowej, decyduje ponad 80 proc. rodziców. "Musimy zmienić świadomość rodziców i przypomnieć im np. o znaczeniu przemysłu" – wskazywała.

Wśród podjętych już działań dot. kształcenia zawodowego szefowa MEN wskazała m.in. uwolnienie pensji nauczycieli uczących w szkołach zawodowych. "To trochę rewolucyjne, ale zachęcamy spółki i przedsiębiorców do tego, żeby przez organy prowadzące dofinansowywały nauczycieli" – mówiła. Minister mówiła też np. o wprowadzeniu obowiązkowego doskonalenia zawodowego nauczycieli. "Teraz będziemy je wspólnie budować. Chcemy, by dyrektor szkoły (…) miał pieniądze i wytyczne" – dodała.

Szefowa MEN wyraziła nadzieję, że nauczyciele korzystający z możliwości programu Erasmus i wyjeżdżający za granicę, często wykorzystują w pracy zdobytą wiedzę i doświadczenie.