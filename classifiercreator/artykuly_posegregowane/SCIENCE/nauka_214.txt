Warszawa, 11.06.2016. Widowisko historyczne "Uniwersytecki wehikuł czasu - UW 200 lat temu", zorganizowane przez Uniwersytet Otwarty UW, odbyło się, 11 bm. w Warszawie. Imprezę zainaugurowała Wielka Parada Jubileuszowa, która wyruszyła z pl. Zamkowego w kierunku bram uniwersytetu. Tutaj, na głównym Kampusie UW, dzięki inscenizacji historycznej uczestnicy wydarzenia mogli przenieść się w czasy, kiedy powstawała najstarsza stołeczna uczelnia. (ls/awol) PAP/Leszek Szymański Archiwum PAP © 2018 / Leszek Szymański
                                        

            Najpopularniejszymi kierunkami podczas tegorocznej rekrutacji na Uniwersytecie Warszawskim były kierunki ekonomiczne - wynika z podanych przez uczelnię wstępnych wyników rekrutacji. Najwięcej kandydatów na jedno miejsce było z kolei na japonistyce i koreanistyce.
      
            Podczas tegorocznej rekrutacji na studia pierwszego i drugiego stopnia na Uniwersytecie Warszawskim najwięcej studentów zapisało się na kierunki: ekonomia, finanse, inwestycje i rachunkowość, informatyka i ekonometria (2,9 tys. osób). Następne w kolejności były: zarządzanie (2,4 tys. zapisów) oraz finanse, rachunkowość i ubezpieczenia (2,2 tys.). Ponadto 2,1 tys. osób zgłosiło chęć studiowania psychologii, a 2 tys. - filologii angielskiej - informuje na swojej stronie internetowej UW.

Najwięcej kandydatów na jedno miejsce zapisało się z kolei na kierunki orientalistyczne: japonistykę (25 osób na jedno miejsce) oraz koreanistykę (22 osoby na miejsce). Innymi popularnymi kierunkami okazały się w tym roku: ekonomia, zarządzanie – specjalność międzykierunkowe studia ekonomiczno-menedżerskie (22 osoby na miejsce); dziennikarstwo i medioznawstwo – specjalność public relations i marketing medialny (19 osób na miejsce) oraz trzeci kierunek orientalistyczny: sinologia (18 osób na miejsce).

UW podkreśla, że dużą popularnością cieszy się też nowy kierunek, który będzie prowadzony we współpracy z Warszawskim Uniwersytetem Medycznym: chemia medyczna. Są to inżynierskie studia interdyscyplinarne obejmujące wiedzę z zakresu chemii, poszerzoną o wybrane zagadnienia z nauk medycznych, biologicznych, farmaceutycznych i nauk pokrewnych. O jedno miejsce na tym kierunku starało się 16 osób.

Jak podaje uczelnia, do tej pory w systemie Internetowej Rejestracji Kandydatów (IRK) zarejestrowało się ok. 30 tys. osób, które dokonały ponad 51 tys. rejestracji na wybrane kierunki studiów. Nie są to jednak jeszcze wyniki ostateczne: kandydaci wciąż mogą się rejestrować na większość kierunków drugiego stopnia. Lista aktualnie otwartych rejestracji dostępna jest na stronie IRK: https://irk.uw.edu.pl