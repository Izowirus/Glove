Warszawa, 24.11.2016. Wicepremier, minister nauki Jarosław Gowin podczas uroczystości wręczenia nagród naukowych prezes Rady Ministrów, 24 bm. w sali im. Anny Walentynowicz w KPRM. (zuz/mr) PAP/Jakub Kamiński PAP © 2016 / Jakub Kamiński
                                        

            Wicepremier Jarosław Gowin zaprosił naukowców do współpracy przy nowej ustawie o uczelniach. Mówił o tym wręczając w czwartek nagrody Prezesa Rady Ministrów za działalność naukową, naukowo-techniczną, artystyczną, rozprawy habilitacyjne, doktorskie w 2015 roku.
      
            Podczas uroczystości w KPRM w imieniu premier Beaty Szydło nagrody laureatom wręczył wicepremier, minister nauki i szkolnictwa wyższego Jarosław Gowin.

Zwracając się do laureatów minister zaznaczył, że potrzebne są głębokie inwestycje w naukę i szkolnictwie wyższym. "Będę o to zabiegał ze wszystkich moich politycznych sił" - zapewnił. "Nowe wino musi jednak zostać nalane w nowe bukłaki. Musimy wspólnie wypracować nową koncepcję tego, jak mają wyglądać polskie uczelnie, polskie instytuty badawcze. Musimy wspólnie wypracować nową konstytucję nauki, nową ustawę o szkolnictwie wyższym" - powiedział.

Przypomniał, że obecnie trwają prace trzech zespołów wyłonionych w konkursie "Ustawa 2.0". Grupy te mają przygotować trzy różne koncepcje projektów ustawy dotyczącej uczelni. Założenia jednego z tych projektów są już znane i zaczęły się jego konsultacje. Jednocześnie ministerstwo organizuje cykl konferencji dotyczących nauki i szkolnictwa wyższego. Ich zwieńczeniem ma być we wrześniu Narodowy Kongres Nauki.

"Chciałbym każdego z państwa (...) zaprosić do współpracy nad ustawą. Ona naprawdę nie powstaje w ministerstwie. Nie powstaje na moim biurku, nie powstaje na biurkach urzędników ministerstwa - swoją drogą bardzo kompetentnych. Ona powstaje podczas spotkań takich jak dzisiejsze, ona powstaje w dialogu" - podkreślił Gowin. Zaznaczył, że to dialog podwójny: między rządem a środowiskiem akademickim i wewnątrz środowiska akademickiego. Wyraził nadzieję, że rozwiązania te popchną polską naukę daleko do przodu.

Zwracając się do laureatów Gowin powiedział: "Mam wielki zaszczyt reprezentowania rządu RP wobec grona osób, które mają dla polskiej przyszłości znaczenie fundamentalne" - powiedział. Zaznaczył, że rząd realizuje od roku plan przebudowy polskiej gospodarki tak, by była to gospodarka innowacyjna, a nie naśladowcza. "Takiej gospodarki nie zbudujemy inaczej, jak opierając ją o dorobek odkrycia polskich naukowców" - powiedział.

"Znakomicie, jeżeli badania naukowe przekładają się na wdrożenia gospodarcze, znakomicie, jeśli dzięki rozwojowi nauki rozwija się gospodarka, a Polacy stają się zamożniejsi. Ale nawet gdyby tych wszystkich praktycznych aspektów nie było, to to, czym państwo się zajmujecie, to co jest zawodem, misją, powołaniem, ma i tak najgłębszy sens. Sens konstytutywny dla człowieczeństwa" - powiedział wicepremier.

Mówił, że to, co robią naukowcy, bywa niedoceniane, nie jest rozumiane. "Ale tak naprawdę my wszyscy - my Polacy, my ludzie - jesteśmy winni wam najgłębszą wdzięczność" - podkreślił Gowin.

W kategorii dorobek naukowy nagrodę otrzymało sześć osób. Za osiągnięcia naukowo-techniczne doceniono trzy zespoły. Nagrodzono też dziesięć rozpraw habilitacyjnych i 25 doktorskich.

Wśród nagrodzonych za dorobek naukowy znalazł się prof. Grzegorz Błaszczyk z Uniwersytetu im. A. Mickiewicza w Poznaniu - ceniony i powszechnie szanowany w świecie nauki badacz przeszłości Litwy. Nagrodzono również prof. Andrzeja Borowskiego z Uniwersytetu Jagiellońskiego za dorobek naukowy z zakresu badań nad kulturą nowożytną. Prof. Agnieszka Chacińska z Międzynarodowego Instytutu Biologii Molekularnej i Komórkowej została nagrodzona za badania nad molekularnymi mechanizmami zaburzeń mitochondriów.

Laureatem został też prof. Marek Cyprian Chmielewski z Instytutu Chemii Organicznej PAN, którego nagrodzono za nowe metodologie i strategie, umożliwiające uproszczenie syntezy naturalnych związków biologicznie aktywnych. Nagrodę otrzymał też prof. Józef Spałek z Uniwersytetu Jagiellońskiego. To współtwórca nowoczesnej gałęzi fizyki materii skondensowanej.

Pierwszą nagrodę za osiągnięcia naukowo-techniczne otrzymał dr hab. Jan Zawilak z zespołem Politechniki Wrocławskiej za "Energooszczędne silniki synchroniczne wzbudzane magnesami trwałymi". Druga nagroda w tej samej kategorii przypadła prof. Włodzimierzowi Choromańskiemu z zespołem Politechniki Warszawskiej. Naukowcy ci przygotowali system zrównoważonego transportu i osobistej mobilności – "Eko-Mobilność-Prometeusz". Laureatami trzeciej nagrody zostali prof. Mirosław Wielgoś i dr Przemysław Kosiński z Warszawskiego Uniwersytetu Medycznego za wprowadzenie do praktyki klinicznej w Polsce nowoczesnej techniki wewnątrzmacicznej operacji u pacjentek z rozpoznaną u płodu wrodzoną przepukliną przeponową.