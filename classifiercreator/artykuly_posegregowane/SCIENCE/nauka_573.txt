epa06316602 A close-up image showing the Facebook Messenger app on an iPhone in Kaarst, Germany, 08 November 2017.  EPA/SASCHA STEINBACH ILLUSTRATION 
Dostawca: PAP/EPA. PAP/EPA © 2017 / SASCHA STEINBACH
                                        

            Komunikator Facebook Messenger posłużył w 2017 r. do odbycia ponad 17 mld rozmów wideo. To dwa razy więcej, niż rok temu - podał serwis społecznościowy Marka Zuckerberga. W mijającym właśnie roku z użyciem Messengera dziennie prowadzonych było ponad 7 mld rozmów.
      
            Odkąd w grudniu 2016 r. Messenger umożliwił swoim użytkownikom wideorozmowy grupowe, stając do rywalizacji ze Skype'em i zarządzaną przez Facebooka marką WhatsApp, jego popularność nieprzerwanie rośnie.

Statystycznie, w przeciętnej wideorozmowie grupowej udział bierze dziesięć osób - podał Facebook.

Według firmy, w 2017 roku użytkownicy komunikatora Messenger wysłali w swoich wiadomościach również 500 mld emoji oraz 18 mld gifów, co świadczy o coraz większej roli obrazów w komunikacji za pośrednictwem internetu.

W 2017 roku Facebook udostępnił swoim użytkownikom również alternatywną wersję komunikatora Messenger, przeznaczoną dla starszych telefonów oraz dla użytkowników, którzy zainteresowani są zmniejszeniem zużycia danych przez aplikację. Messenger Lite dostępny jest obecnie wyłącznie na urządzeniach z Androidem i ma wszystkie podstawowe funkcjonalności komunikatora. Nie umożliwia jednak korzystania z rozmów wideo, a jedynie połączenia głosowe.