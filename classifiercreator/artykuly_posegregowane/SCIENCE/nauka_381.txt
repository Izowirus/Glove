Dolina Chochołowska, 28.03.2016. Na tatrzańskich łąkach pojawiły się pierwsze krokusy, 28 bm. 

                                        

            W pierwszy weekend kwitnięcia krokusów Dolinę Chochołowską odwiedziło około 40 tys. osób. Strażnicy Tatrzańskiego Parku Narodowego (TPN) niemal 100 razy pouczali turystów, którzy wchodzili wprost w kwitnące kwiaty.
      
            Interwencje pracowników parku ograniczały się głównie do upomnień. Strażnicy nałożyli na krnąbrnych turystów jedynie dwa mandaty w wysokości po 200 zł każdy. Dotyczyły one uporczywego deptania krokusów.

Zdaniem Pauliny Kołodziejskiej z TPN "było o wiele spokojniej niż w ubiegłym roku, ale przed nami kolejny tydzień i weekend kwitnienia krokusów. Straż parku odnotowała około 100 interwencji związanych z ochroną krokusów, a w ubiegłoroczny weekend było blisko 1500 takich interwencji” – powiedziała PAP Paulina Kołodziejska z TPN.

„Pamiętajmy, że krokusy cały czas kwitną. Również najazdu turystów spodziewamy się w przyszły weekend” – przypomniała Kołodziejska.

Cały czas trwa akcja informacyjna TPN dotycząca ochrony krokusów. Miejsca, gdzie szczególnie bujnie kwitną te kwiaty są ogrodzone specjalnie przygotowanymi taśmami z piktogramami przedstawiającymi krokusy i napisami: „Ani kroku(s) dalej". Turyści na szlakach otrzymują foldery zawierające propozycje krokusowych szlaków. W ramach akcji ochronnej krokusów uruchomiono także specjalną stronę internetową hokuskrokus.pl, na której są zawarte wszystkie niezbędne informacje dla miłośników tych kwiatów. W Zakopanem i okolicach pojawią się ponadto plakaty promujące akcję ochronną krokusów. W kampanię zostali także zaangażowani przewodnicy górscy oraz właściciele kwater.

Akcja ma być powtarzana co roku na wiosnę. Fioletowe krokusy szczególnie pięknie wyglądają na zielonych tatrzańskich polanach. Szczególnie bujnie kwitną w miejscach, gdzie wypasane są owce.