Statek kosmiczny Shenzhou 11 rozpoczął w poniedziałek swoją misję w ramach chińskiego programu kosmicznego. Zadaniem statku jest dostarczenie dwuosobowej załogi do chińskiego modułu orbitalnego Tiangong 2. Astronauci spędzą w module miesiąc.
      
            Statek kosmiczny Shenzhou 11 wystartował z kosmodromu Jiuquan na pustyni Gobi, około 1600 kilometrów na północny zachód od Pekinu. Misja rozpoczęła się o godz. 7.30 czasu lokalnego (godz. 1.30 w Polsce).

Załoga statku dotrze do modułu Tiangong 2 (Niebiański Pałac 2) w ciągu dwóch dni. Spędzi w laboratorium kosmicznym cały miesiąc, badając sprawność systemu oraz procesy związane ze średniookresowym przebywaniem w kosmosie. Astronauci będą też przeprowadzać i nadzorować eksperymenty naukowe, w tym medyczne.

W 2021 roku Państwo Środka chce wysłać sondę na Marsa, a trzy lata później wyekspediować na Księżyc załogowy statek kosmiczny.