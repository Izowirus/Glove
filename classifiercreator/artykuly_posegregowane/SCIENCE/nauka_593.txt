Reakcje mózgu niemowląt z wrodzonym ryzykiem dysleksji na mowę znacząco różnią się od reakcji mózgu dzieci bez tego obciążenia - wynika z badania fińskich naukowców. Na ich podstawie można zaś przewidzieć, jak płynnie i szybko dane dziecko będzie czytało jako nastolatek.
      
            Badanie przeprowadzono na Wydziale Psychologii Uniwersytetu w Jyväskylä w Finlandii, a jego wyniki opublikowano na łamach pisma „Neuropsychologia” (http://www.sciencedirect.com/science/article/pii/S0028393217304402?via%3Dihub).

Zespół dr Kaisy Lohvansuu analizował odpowiedzi elektryczne mózgów sześciomiesięcznych niemowląt na mowę ojczystą, a następnie sprawdzał korelacje między tymi reakcjami a tzw. umiejętnościami przedczytelniczymi, gdy dzieci te były w wieku przedszkolnym, oraz umiejętnością czytania i pisania, gdy miały lat 14.

Okazało się, że odpowiedź mózgowa niemowląt z dziedzicznym ryzykiem dysleksji różniła się od reakcji mózgu niemowląt z grupy kontrolnej (nie obciążonych ryzykiem rodzinnym). Na podstawie intensywności takiej reakcji naukowcy nauczyli się przewidywać szybkość czytania dziecka, gdy będzie nastolatkiem. Zauważyli oni bowiem, że silniejsza reakcja mózgu niemowlęcia wiązała się z bardziej płynnym i szybszym nazywaniem znanych obiektów, lepszymi umiejętnościami fonologicznymi i szybszym czytaniem w późniejszym życiu.

„To, jak szybko ktoś czyta, zależy w dużej mierze od tego, w jaki sposób jego mózg był w stanie dopasowywać nazwy do przedmiotów jeszcze w wieku przedszkolnym. Inaczej mówiąc: jeżeli wyszukiwanie słów z naszego leksykonu umysłowego jest zaburzone przed osiągnięciem wieku szkolnego, to czytanie w szkole średniej nadal będzie sprawiało nam kłopoty” - wyjaśnia dr Lohvansuu.

Jak dodaje badaczka, nietypowa aktywacja mózgu na w odpowiedzi na mowę u niemowląt z wrodzonym ryzykiem dysleksji utrudnia rozwój skutecznych połączeń z leksykonem umysłowym, a tym samym spowalnia proces nazywania i czytania. Łatwy i skuteczny "dostęp" do leksykonu mentalnego jest bowiem podstawą zarówno umiejętności płynnego czytania, jak i nazywania przedmiotów.

Dysleksja rozwojowa, czyli specyficzna niepełnosprawność w zakresie czytania (może dotyczyć też pisania i liczenia), jest najczęściej występującą trudnością w uczeniu się. Ma silne podstawy genetyczne: dzieci rodziców z dysleksją są narażone na dużo większe ryzyko wystąpienia trudności w czytaniu i/lub pisaniu niż średnia w populacji.