Ponad 24,3 tys. gatunków zwierząt i roślin uznanych jest za zagrożone wyginięciem. Podczas konferencji CBD COP13 w Meksyku aktualizowano Czerwoną Listę IUCN. Wśród gatunków, których przyszłość jest niepewna, znalazły się m.in. żyrafa czy papuga żako.
      
            Czerwona Lista Międzynarodowej Unii Ochrony Przyrody (IUCN) jest powszechnie uznawana za najbardziej wiarygodny i obiektywny system oceny ryzyka wymierania gatunków roślin i zwierząt. IUCN kategoryzuje gatunki na: wymarłe (EX), wymarłe na wolności (EW), krytycznie zagrożone (CR), zagrożone (EN), narażone (VU), bliskie zagrożenia (NT) i najmniejszej troski (LC).

W czwartek podczas 13. Konferencji Stron Konwencji o różnorodności biologicznej (CBD COP13) w Cancun w Meksyku ogłoszono, że Czerwona Lista IUCN została zaktualizowana. Zmiany na liście podsumowali w przesłanym PAP komunikacie przedstawiciele Ogólnopolskiego Towarzystwa Ochrony Ptaków.

Lista obejmuje obecnie 85604 gatunki, z których 24307 jest zagrożonych wyginięciem.

Po aktualizacji lista uwzględnia m.in. nowo wyodrębnione taksonomicznie gatunki ptaków. Analizie poddano dodatkowe 742 gatunki. Okazało się, że 11 proc. z nich zagrożonych jest wyginięciem. Zagłada grozi m.in. afrykańskiej papudze żako, znanej ze zdolności do naśladowania ludzkiej mowy. Status tego gatunku podniesiono z kategorii narażony (VU) do zagrożony (EN). Niebezpieczeństwo stanowią dla niej zwłaszcza polowania i utrata siedlisk. Badania prowadzone przez BirdLife International pokazują, że w niektórych częściach kontynentu populacja tej papugi spadła aż o 99 proc.

Aktualizacja pokazuje również drastyczny spadek populacji żyrafy, spowodowany utratą siedlisk, niepokojami społecznymi i nielegalnymi polowaniami. Globalna populacja żyrafy gwałtownie spadła aż o 40 proc. w ciągu ostatnich 30 lat, a gatunek ten został wymieniony jako narażony (VU) na Czerwonej Liście IUCN.

Aktualizacja Czerwonej Listy IUCN zawiera również pierwsze oceny dzikiego owsa, jęczmienia, mango i innych dziko rosnących przodków roślin użytkowych. Status tych roślin jest kluczowy dla bezpieczeństwa żywnościowego, ponieważ ich różnorodność genetyczna może przyczynić się do poprawy odporności upraw na choroby, suszę i zasolenie.

„Ta aktualizacja Czerwonej Listy IUCN pokazuje, że skala kryzysu wymierania może być większa, niż sądziliśmy" - komentuje dyrektor generalny IUCN Inger Andersen. Zaznaczył, że rządy z całego świata powinny zwiększyć wysiłki na rzecz ochrony różnorodności biologicznej na Ziemi.

To pierwsza aktualizacja Czerwonej Listy IUCN po rewizji taksonomicznej wszystkich gatunków ptaków sporządzonej przez BirdLife International we współpracy z wydawnictwem „Handbook of the Birds of the World”. Na liście rozpoznanych gatunków ptaków znajduje się teraz 11 121 pozycji.