Liczymy na pogłębienie polsko-chińskiej współpracy w sektorze kosmicznym – powiedział w piątek PAP w Chinach wicepremier, minister nauki Jarosław Gowin. W Pekinie spotkał się z władzami Chińskiej Akademii Technologii Kosmicznych.
      
            Gowin od poniedziałku przebywa z misją w Chinach, gdzie spotyka się m.in. z przedstawicielami rządu ChRL i wyższych chińskich uczelni. Wziął także udział w spotkaniu z władzami Chińskiej Akademii Technologii Kosmicznych (CAST). CAST w 1970 r. umieściła w przestrzeni okołoziemskiej pierwszego sztucznego satelitę chińskiej produkcji Dong Fang Hong 1.

"Chińczycy bardzo intensywnie rozwijają swój przemysł kosmiczny. Są wschodzącą potęgą przemysłu kosmicznego. Polska chce rozwijać badania nad kosmosem i przemysł kosmiczny, od kilku lat mamy własne ambicje w tej dziedzinie" – powiedział. Dodał, że polsko-chińska współpraca kosmiczna już się rozpoczęła.

Polska Agencja Kosmiczna w czerwcu, w trakcie wizyty prezydenta Chin w Polsce, podpisała porozumienie o współpracy z Chińską Narodową Agencją Kosmiczną. "Wkroczyliśmy w kolejny etap realizacji tego porozumienia, czyli dyskusję o projektach związanych z przyszłymi misjami kosmicznymi. Chcemy zaangażować polskie firmy w projekty chińskiego sektora kosmicznego" - powiedziała PAP w Pekinie dr Marta Wachowicz, dyrektor departamentu strategii i współpracy międzynarodowej Polskiej Agencji Kosmicznej.

Jak dodała, Chińczycy obecnie angażują ogromne środki w badania kosmiczne. "Wystrzeliwują rocznie wielokrotnie więcej satelitów niż Stany Zjednoczone czy Europa. Potrzebują jednak, tak jak inne państwa w każdym innym sektorze, współpracowników, i dobrze byłoby, gdyby Polska również uczestniczyła w badaniach kosmosu i misjach satelitarnych prowadzonych przez ten kraj" - podkreśliła.

Dodała, że podczas wizyty w Chińskiej Narodowej Agencji Kosmicznej w efekcie rozmów podjęto decyzję o powołaniu dwóch grup roboczych. "Być może uda się również stworzyć platformę biznesową dla polskich i chińskich firm sektora kosmicznego. Rozmawiamy o konkretach" – powiedziała.

Z Pekinu Łukasz Osiński