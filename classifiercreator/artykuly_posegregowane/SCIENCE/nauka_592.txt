Warszawa, 13.12.2017. Wicepremier, minister nauki i szkolnictwa wyższego Jarosław Gowin (P) i zastępca dyrektora Narodowego Centrum Badań i Rozwoju Aleksander Nawrat (L) podczas konferencji prasowej, 13 bm. w siedzibie NCBiR w Warszawie. Tematem briefingu było ogłoszenie wyników konkursu BRIdge Alfa "Miliard dla wynalazców, miliard dla gospodarki". (nlat) PAP/Paweł Supernak PAP © 2017 / Paweł Supernak
                                        

            Prawie miliard złotych otrzymają autorzy innowacyjnych projektów nagrodzonych II konkursie BRIdge Alfa. Jego wyniki ogłosił w środę w Warszawie szef resortu nauki Jarosław Gowin. Jak powiedział, kwestia innowacyjności odgrywa ważną rolę w planach rządu Mateusza Morawieckiego.
      
            „Przekazujemy kolejny miliard złotych na inwestycje w dziedzinie innowacyjności. Jestem przekonany, że to będzie jedno z kół zamachowych przyspieszających i tak skądinąd wysokie - ale ciągle jeszcze nie satysfakcjonujące dla naszego rządu i przede wszystkim dla Polaków - tempo rozwoju gospodarczego" - mówił wicepremier, minister nauki i szkolnictwa wyższego Jarosław Gowin podczas konferencji prasowej, na której ogłoszono wyniki konkursu.

Program BRIdge Alfa jest realizowany jest przez Narodowe Centrum Badań i Rozwoju (NCBR). Jego celem jest wsparcie najbardziej nowatorskich projektów zarówno na wczesnym etapie ich rozwoju, jak i na etapie komercjalizacji. NCBR, operator programu, nie finansuje projektów bezpośrednio, ale poprzez specjalnie powołane fundusze: tzw. Alfy, tworzące sieć wehikułów inwestycyjnych.

NCBR zapewnia dofinansowanie na poziomie 80 proc. budżetu utworzonej Alfy.

Inwestycje planowane przez przyszłe Alfy obejmują projekty z różnych dziedzin i obszarów, m.in. technologii inżynierii medycznej, w tym biotechnologii medycznych, inteligentnych sieci i technologii geoinformacyjnych oraz automatyzacji i robotyki procesów technologicznych.

Jak zaznaczył Gowin, kwestia innowacyjności odgrywa ważną rolę w planach rządu Mateusza Morawieckiego.

"Wczoraj wszyscy słuchaliśmy expose pana premiera Morawieckiego i na pewno państwo zauważyliście, jak ważną rolę w tym expose i w planach nowego rządu odgrywa kwestia innowacyjności" - powiedział. "Z punktu widzenia Ministerstwa Nauki i Szkolnictwa Wyższego to jest jeden z bezwzględnych priorytetów i staramy się wspierać polskich przedsiębiorców i polskich naukowców" - zadeklarował Gowin, podając jako przykład konkursy ogłaszane przez NCBR oraz uchwalenie dwóch ustaw o innowacyjności.

O dodatkowe środki na rozwój ubiegało się w ramach II konkursu BRIdge Alfa 98 podmiotów. Łączna wartość złożonych wniosków wyniosła 3 mld zł. Ostatecznie do dofinansowania wybrano 28 najlepszych projektów o łącznej wartości 922 mln złotych. Najwięcej zwycięskich projektów zgłosili przedsiębiorcy z województw małopolskiego (9), dolnośląskiego (5) i wielkopolskiego (3).

Jak wyjaśniło NCBR w komunikacie, za pomysłem stworzenia Alf stoi przekonanie, że wraz z pieniędzmi młodym innowatorom należy również zapewnić wsparcie merytoryczne, pomoc w formalnościach, czy w wyznaczaniu kierunków rozwoju. Wsparcie to ma być zapewnione przez przedsiębiorców zajmujących się wyszukiwaniem i rozwijaniem technologicznych młodych firm w warunkach rynkowych.

Autorzy innowacyjnych projektów pozostaną współwłaścicielami praw własności intelektualnej i zakładanych firm. W II edycji programu NCBR ma przy tym prawo pierwokupu spółek, aby w razie potrzeby zagwarantować niezbędne finansowanie najlepszym, strategicznym projektom.

Dzięki zmianom wprowadzonym do regulaminu przez NCBR do konkursu zostały warunkowo dopuszczone takie podmioty, które nie zdążyły zarejestrować się jeszcze w Komisji Nadzoru Finansowego (a taki wymóg wprowadziła nowelizacja ustawy o funduszach inwestycyjnych z czerwca 2016 roku). Po podpisaniu umowy z NCBR podmioty będą miały maksymalnie pół roku na rejestrację w KNF.

Budżet II edycji konkursu wyniósł miliard złotych, a o dofinansowanie na utworzenie Alfy można się było ubiegać w ramach dwóch ścieżek: ścieżki "A", przeznaczonej dla inwestorów z niższym kapitałem początkowym na uruchomienie funduszu (z budżetem od 6,25 do 25 mln zł) oraz "B", dla inwestorów z większym kapitałem początkowym na uruchomienie funduszu (z budżetem od 25 do 50 mln zł).

Nowe Alfy dołączą do utworzonych w ramach I konkursu 21 funduszy, które dysponują łącznym budżetem w wysokości ponad 480 mln zł.

Fundusze z pierwszego konkursu dokonują już pierwszych inwestycji w spółki, wśród których znajdują się m.in. Dystrogen (nowatorska terapia biotechnologiczna dla leczenia choroby rzadkiej – choroby Dushena), czy Skynamo Aerospace ("latający skuter" do zastosowań do celów sportowo-rekreacyjnych oraz w wersji specjalistycznej dla służb ratunkowych oraz mundurowych).

Natomiast w ramach etapu pilotażowego BRIdge Alfa w 2015 r. uruchomionych zostało 10 funduszy, które powołały 47 spółek technologicznych. Jedną z nich był Photon, który stworzył i wprowadził na rynek innowacyjnego w skali świata robota edukacyjnego dla dzieci.

Lista rankingowa II konkursu BRIdge Alfa dostępna jest na stronie internetowej NCBR: http://www.ncbr.gov.pl/gfx/ncbir/userfiles/_public/fundusze_europejskie/inteligentny_rozwoj/1_1_3_1_2017/lista_rankingowa_ba.pdf