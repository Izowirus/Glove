DZIEWCZYNA, PROBLEM, BEZDOMNA, UCIECZKA, SMUTNA, SMUTEK, DEPRESJA, OPUSZCZONA, SAMOTNA, WYRZUCONA.

FIKCJA, ILUSTRACJA.

JEST PISEMNE ZEZWOLENIE NA ROZPOWSZECHNIANIE WIZERUNKU.

FOT. PAP / MACIEJ CZAJKOWSKI Archiwum PAP © 2015 / Maciej Czajkowski
                                        

            Depresja i stany lękowe niezależnie od siebie zwiększają ryzyko przedwczesnego zgonu osób chorych na cukrzycę typu 2. - wynika z badania, które publikuje pismo "Diabetes Care".
      
            Naukowcy pod kierunkiem Kiyuri Naickera z University of Ottawa (Kanada) we współpracy z naukowcami z Norwegii przeanalizowali dane zebrane wśród ponad 64 tys. dorosłych uczestników norweskiego studium pt. Nord-Troendelag Health Study. Posługując się informacjami z Norweskiego Rejestru Przyczyn Zgonów oceniali ryzyko zgonu badanych osób w ciągu 18 lat (od 1995 r. do 2013 r.).

Okazało się, że w przypadku osób chorych na cukrzycę typu 2. ryzyko przedwczesnego zgonu rosło, gdy występowała u nich dodatkowo depresja lub stany lękowe, albo jedno i drugie. W najmniejszym stopniu ryzyko przedwczesnego zgonu rosło, gdy u chorego na cukrzycę występowały dodatkowo lęki. Co ciekawe, jednoczesne występowanie lęków i depresji podnosiło prawdopodobieństwo wczesnego zgonu w mniejszym stopniu niż obecność wyłącznie depresji. Najbardziej narażeni na przedwczesny zgon byli mężczyźni z cukrzycą typu 2., u których dodatkowo występowały objawy depresji – wzrost ryzyka niemal 3,5–krotny.

"Nasze wyniki dostarczają dowodów na to, że występowanie stanów lękowych wpływa na ryzyko zgonu u osób chorych na cukrzycę typu 2. niezależnie od występowania u nich objawów depresji" – komentują autorzy artykułu. Jednocześnie obecność stanów lękowych u tych chorych zdaje się obniżać prawdopodobieństwo zgonu związane z występowaniem u nich depresji - zaznaczają.

Depresja i zaburzenia nastroju stanowią bardzo duży problem wśród pacjentów z chorobami przewlekłymi, w tym u chorych z cukrzycą. Podczas ostatniego, 52. kongresu Europejskiego Towarzystwa Badań nad Cukrzycą (EASD), który odbył się we wrześniu 2016 r. w Monachium, zaprezentowano wyniki międzynarodowego badania na ten temat pt. International Diabetes Management Practices Survey (IDMPS). Analiza danych wśród blisko 10 tys. pacjentów z 21 krajów świata wykazała, że depresja występuje u ok. 29 proc. chorych na cukrzycę typu 2. oraz u 31 proc. chorych na cukrzycę typu 1. Jest to znacznie wyższy odsetek niż w ogólnej populacji (w Polsce oceniany na ok. 3 proc.).

Wśród chorych na cukrzycę w Polsce odsetki te są nawet nieco wyższe. Z badania naukowców z prowadzonego pod kierunkiem prof. Andrzeja Kokoszki z Warszawskiego Uniwersytetu Medycznego wynika, że na depresję objawową cierpi 35 proc. polskich chorych na cukrzycę typu 2, a 24 proc. z nich ma depresję tzw. subkliniczną (określaną też jako mała depresja). Wyniki tego badania ukazały się w październiku 2009 r. na łamach pisma "European Psychiatry".

Co gorsze, potwierdzono, że występowanie depresji znacznie pogarsza kontrolę poziomu glukozy we krwi, czyli skuteczność leczenia cukrzycy. Dlatego pacjenci z cukrzycą i zaburzeniami nastroju mogą mieć wyższe ryzyko poważnych powikłań, a także przedwczesnego zgonu.