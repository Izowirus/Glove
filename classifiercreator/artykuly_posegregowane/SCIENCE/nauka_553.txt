Łódź, 19.11.2008. Szczepienie przeciw grupie w łódzkiej przychodni, 19 bm. Szczepienia przeciwko grypie są zalecane  osobom przewlekle chorym (astma, cukrzyca, niewydolność układu krążenia), osobom w podeszłym wieku, narażonym na kontakty z dużą liczbą ludzi, bądź pracującym na otwartej przestrzeni. (gm/kru) PAP/Grzegorz Michałowski Archiwum PAP © 2018 / Grzegorz Michałowski
                                        

            Doroczne szczepienia przeciwko grypie zapobiegają jej ciężkiemu przebiegowi u starszych osób - informuje pismo "Canadian Medical Association Journal" (CMAJ).
      
            Dr Itziar Casado i dr Jesús Castilla z Instituto de Salud Pública de Navarra w Pampelunie (Hiszpania) oraz ich współpracownicy wykazali, że wielokrotne szczepienia przeciwko grypie znacząco zmniejszają ryzyko ciężkiego przebiegu tej choroby oraz śmierci z jej powodu.

Naukowcy przeanalizowali efekty regularnie powtarzanych szczepień (w bieżącym sezonie oraz w trzech poprzednich). Badanie dotyczyło osób w wieku 65 i więcej lat, przyjętych do 20 hiszpańskich szpitali w latach 2013/14 oraz 2014/15.

Okazało się, że powtarzane co roku szczepienia wiązały się z dwukrotnie mniejszym niż w przypadku osób nieszczepionych ryzykiem ciężkiego przebiegu grypy oraz rzadszą koniecznością hospitalizacji. Efekt ten nie zależał od sezonu grypowego, podtypu wirusa ani wieku pacjenta.

To kolejne badania wskazujące, że coroczne szczepienia mogą łagodzić przebieg choroby - nawet wówczas, gdy powoduje ją podtyp wirusa, przed którym szczepionka nie chroni.