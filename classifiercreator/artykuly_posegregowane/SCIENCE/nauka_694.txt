Ponad 275 mln zł przeznaczy Narodowe Centrum Badań i Rozwoju (NCBR) na kilkadziesiąt projektów stażowych i ułatwiających rozpoczęcie aktywności zawodowej przez studentów. "To przykład sensownego wykorzystania funduszy unijnych" - ocenił wicepremier Jarosław Gowin.
      
            NCBR ogłosiło w środę wyniki dwóch konkursów skierowanych do uczelni wyższych - Studiujesz? Praktykuj!" oraz "Akademickie Biura Karier". Nagrodzone projekty mają pozwolić zrealizować kilkadziesiąt projektów stażowych i ułatwiających rozpoczęcie aktywności zawodowej przez studentów. Oba konkursy zorganizowano w ramach Programu Operacyjnego Wiedza, Edukacja, Rozwój (POWER).

"To jest przykład sensownego wykorzystania funduszy unijnych, bo wszyscy wiemy, że te fundusze unijne, nie tylko w Polsce - we wszystkich krajach unijnych, bywają wykorzystywane z większym, ale czasami też z mniejszym sensem. Ja myślę, że taka inwestycja w młodych ludzi, zwłaszcza w ich praktyczne umiejętności, w formowanie ich głowy, umysłów, ale także w nabywanie praktycznych umiejętności, poszukiwanych przez pracodawców - to jest chyba najlepszy sposób na wykorzystanie funduszy unijnych" - powiedział PAP wicepremier, minister nauki i szkolnictwa wyższego, Jarosław Gowin.

W pierwszym z rozstrzygniętych konkursów „Studiujesz? Praktykuj!” o dofinansowanie mogły wnioskować szkoły wyższe kształcące co najmniej 100 studentów na studiach stacjonarnych, a projekty musiały obejmować staże realizowane wyłącznie w ciągu ostatnich czterech semestrów studiów. Uczelnie zgłosiły łącznie 217 wniosków, spośród których 196 przygotowanych przez 79 uczelnie uzyskało pozytywną ocenę. Dlatego NCBR zdecydowało o zwiększeniu puli środków ze 150 mln do 260 mln zł.



"Program +Studiujesz? Praktykuj!+ zapewnia praktyczne staże, sensownie przemyślanie i przez uczelnie i przez pracodawców. Jestem przekonany, że absolwenci tych staży będą rozchwytywani na rynku pracy, bo przedsiębiorcy poszukują młodych ludzi, którzy potrafią kreatywnie myśleć, ale poszukują też ludzi, którzy od początku dysponują określonymi, praktycznymi umiejętnościami" - dodał Gowin.

Celem drugiego konkursu - „Akademickie Biura Karier” – było dofinansowanie działań na rzecz aktywizacji zawodowej studentów i absolwentów. Projekty swoim zakresem obejmowały inicjatywy związane z bezpośrednim wparciem studentów w rozpoczęciu aktywności zawodowej na rynku pracy. Spośród 59 wniosków, dofinansowanie otrzymały 33, a łączna wartość dofinansowania wyniesie ponad 15 mln zł.

"Jest to program, który polega na skierowaniu środków bezpośrednio do uczelni, ale w celu wypracowania przez uczelnie narzędzi, które pozwolą im tak oddziaływać na studentów, na absolwentów, aby ich szanse na rynku pracy istotnie wzrosły" – powiedział dyrektor NCBR, prof. Maciej Chorowski. Dodał, że NCBR do tej pory przyznało środki w ramach programu POWER w dwunastu konkursach na łączną kwotę bliską miliardowi złotych.

Największymi wygranymi w obu konkursach okazały się Wyższa Szkoła Bankowa - uzyskała dofinansowanie dla 15 zgłoszonych projektów i Uniwersytet Adama Mickiewicza dla 11. Wysoko ocenione zostały również projekty uczelni technicznych – Politechnika Śląska uzyskała granty dla 9 swoich projektów, Politechnika Białostocka – dla 7, a Politechnika Rzeszowska – dla 6.

W ofercie NCBR dla szkół wyższych czekają kolejne fundusze. Obecnie mogą one aplikować w konkursie na Zintegrowane Programy Uczelni (nabór wniosków trwa do 5 października). Jeszcze w tym miesiącu ruszy również nabór w konkursie na Interdyscyplinarne Programy Studiów Doktoranckich (nabór do 20 października). Szczegółowe informacje dostępne są na stronach NCBR [http://www.ncbr.gov.pl/].