Z dna jeziora Lednickiego wydobyto w poniedziałek pochodzącą z X wieku łódź jednopienną. Prawdopodobnie została zrobiona przez jednego z rzemieślników, którzy związany byli z dworem Mieszka I - mówi PAP dr Krzysztof Radka z Uniwersytetu Mikołaja Kopernika.
      
            Wydobyta z jeziora tzw. dłubanka ma ok. 10 m długości. Wykonana została z jednego pnia drewna lipowego. Upływ czasu, nietrwałość materiału, działające na nią przez ten czas środowisko wodne i upadające na łódź belki dawnego mostu poznańskiego, spowodowały liczne pęknięcia. Z tego względu obiekt został wydobyty w kilku elementach.

Jak mówi PAP kierownik zakładu archeologii podwodnej Uniwersytetu Mikołaja Kopernika dr hab. Andrzej Pydyn, jednostka została odnaleziona w czasie wcześniejszych badań. "Zlokalizowaliśmy ją już w latach 90. W wyniku współpracy Muzeum Pierwszych Piastów  na Lednicy i Muzeum Historii Polski z Warszawy została podjęta decyzja o jej wydobyciu i konserwacji" - powiedział PAP.

Dr Krzysztof Radka z zakładu archeologii podwodnej tego uniwersytetu podkreśla, że historia łodzi sięga być może końca X wieku i prawdopodobnie została ona zrobiona przez jednego z rzemieślników, którzy związany byli z dworem Mieszka I. 



Akcja wydobycia łodzi rozpoczęła się na początku października. Ze względu jednak na stan obiektu był to niezwykle skomplikowany i długotrwały proces.

Obiekt w poniedziałek został przewieziony do Torunia. Po wykonaniu niezbędnych prac konserwatorskich łódź będzie eksponatem wystawy stałej w Muzeum Historii Polski w Warszawie jako wieloletni depozyt przekazany przez Muzeum Pierwszych Piastów na Lednicy.