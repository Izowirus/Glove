Warszawa, 09.05.2018. Wicepremier, minister nauki i szkolnictwa wyższego Jarosław Gowin (3P), Ewelina Fabiańczyk (3L) z regionalnej dyrekcji Lasów Państwowych w Zielonej Górze oraz przewodniczący Parlamentu Studentów RP Tomasz Tokarski (L) podczas konferencji prasowej "Miliard złotych na Zintegrowane Programy Uczelni", 9 bm. w KPRM. (wst) PAP/Marcin Obara PAP © 2018 / Marcin Obara
                                        

            To ważny moment dla całego świata akademickiego w Polsce: rozpoczyna się finałowa faza unikatowego procesu dialogu między rządem a środowiskiem akademickim - powiedział w środę w Sejmie szef resortu nauki Jarosław Gowin przedstawiając projekt ustawy reformującej szkolnictwo wyższe.
      
            W środę w Sejmie odbywa się pierwsze czytanie projektu ustawy Prawo o szkolnictwie wyższym i nauce, tzw. Konstytucji dla Nauki, który ma zastąpić cztery dotychczas obowiązujące ustawy. To pierwsza tak szeroka reforma nauki i szkolnictwa wyższego po 1989 r.

"To jest ważny moment dla całego świata akademickiego w Polsce, bo rozpoczyna się finałowa faza unikatowego w skali nie tylko Polski, ale w skali całej Unii Europejskiej procesu dialogu między rządem a środowiskiem akademickim - dialogiem, którego finałem na być uchwalenie tego, co zostało nazwane Konstytucją dla Nauki - nowej ustawy, w sposób systemowy regulującej sposób funkcjonowania polskich uczelni czy instytutów naukowych" - ocenił wicepremier, minister nauki i szkolnictwa wyższego Jarosław Gowin.

Przypomniał, że kiedy jesienią 2015 roku rząd obejmował obóz Zjednoczonej Prawicy, polskie uczelnie znajdowały się właśnie w fazie wdrażania wcześniejszej, uchwalonej w 2014 roku, kolejnej już nowelizacji Prawa o szkolnictwie wyższym. "W świecie akademickim powszechne było przekonanie, że każda kolejna nowelizacja tylko pogłębia chaos, doprowadza do tego, że dokument, treść ustawy staje się pod wieloma względami nieczytelna nawet dla autorów tych zmian" - opisywał Gowin.

"Mówiąc krótko, powszechne w środowisku akademickim było oczekiwanie, że nie będziemy po raz kolejny poprawiać dokumentu tylekroć już zmienianego, tylko rozpoczniemy prace nad nową ustawą" - przypomniał wicepremier.

Podkreślił, że od początku prace nad ustawą miały przyjąć formę dialogu ze wszystkimi zainteresowanymi grupami zawodowymi. Punktem wyjścia dla ustawy był konkurs, w którym wyłoniono trzy zespoły składające się z przedstawicieli środowisk akademickich. Ich zadaniem było przygotowanie trzech konkurencyjnych koncepcji szczegółowych założeń do ustawy. "Chodziło nam od początku o to, żeby zderzać ze sobą różne argumenty, różne punkty widzenia i starać się znaleźć między nimi złoty środek" - wyjaśnił szef resortu nauki.

Równolegle do prac zespołów zorganizowano cykl kilkunastu konferencji. "Zwieńczeniem procesu dialogu nad kształtem ustawy był Narodowy Kongres Nauki, który odbył się we wrześniu 2017 roku w Krakowie" - przypomniał Gowin.

Jak dodał, "tę wyjątkowość drogi dochodzenia do nowej ustawy docenia nawet bardzo wielu krytyków, zdecydowana większość krytyków ostatecznych rozwiązań. tę unikalność dostrzegła także Komisja Europejska". Przypomniał, że KE wielokrotnie stawiała proces tworzenia Konstytucji dla Nauki jako wzór do naśladowania dla wszystkich państw unijnych przy wielkich zmianach systemowych. "A z taką zmianą systemową mamy do czynienia w przypadku Konstytucji dla Nauki" - stwierdził.