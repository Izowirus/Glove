Kraków, 08.01.2018. Minister nauki i szkolnictwa wyższego Jarosław Gowin (L), rektor AGH Tadeusz Słomka (2L) i członek Zarządu ds. Rozwoju Biznesu Mostostalu Warszawa Jorge Calabuig Ferre (P) biorą udział w uroczystym wmurowaniu kamienia węgielnego pod budowę nowego budynku dla Wydziału Informatyki, Elektroniki i Telekomunikacji Akademii Górniczo-Hutniczej. (awa) PAP/Stanisław Rozpędzik PAP © 2018 / Stanisław Rozpędzik
                                        

            Akademia Górniczo-Hutnicza w Krakowie buduje nowoczesny budynek dla Wydziału Informatyki, Elektroniki i Telekomunikacji. Wmurowanie aktu erekcyjnego w ścianę budynku nastąpiło w poniedziałek. Inwestycja ma być gotowa we wrześniu 2019 r.
      
            "Dzisiejsza uroczystość jest przyłożeniem skromnej cegiełki do budowy innowacyjnej nauki, gospodarki" – powiedział podczas uroczystości wicepremier, minister nauki i szkolnictwa wyższego Jarosław Gowin.

Jego zdaniem AGH oraz wydział, który będzie gospodarzem budynku, znakomicie się rozwija. "Nie ma żadnych wątpliwości, że obowiązkiem państwa, rządu jest wsparcie tej inicjatywy" – zaznaczył.

Pomieszczenia dydaktyczne i laboratoryjne nowej siedziby będą wykorzystywane przede wszystkim na potrzeby kształcenia i badania w obszarach związanych z technologiami informacyjno-telekomunikacyjnymi (ICT).

Na budowę obiektu, którego wartość kosztorysowa wynosi 21 mln zł, Ministerstwo Nauki i Szkolnictwa Wyższego przekazało dotację celową w wysokości 13 mln zł. Nowa inwestycja na mapie kampusu AGH powstaje przede wszystkim w celu poprawy warunków i jakości kształcenia, szczególnie na kierunkach teleinformatyka oraz elektronika i telekomunikacja.

"Budynek pozwoli rozwinąć jeszcze bardziej skrzydła wydziałowi, który należy do najlepszych w Polsce, bo ma kategorię A+. Na tym wydziale uczą się najlepsi studenci" – mówił rektor AGH prof. Tadeusz Słomka. Jak dodał, to będzie kolejny obiekt uczelni, który pozwoli jej jeszcze lepiej kształcić młodych i prowadzić badania na światowym poziomie.

Realizacja inwestycji rozpoczęła się w ubiegłym roku, jednak – jak podkreślił rektor AGH – to wsparcie ministerialne pozwoli zakończyć prace. Własne środki uczelni wynoszą 8 mln zł.

"Niedługo będzie gotowy stan surowy (obiektu). Natomiast wyposażanie drogich laboratoriów potrwa. Ostatni rata z ministerstwa wpłynie do nas na początku 2019 r. (...) Plany przewidują, że od 1 września 2019 r. budynek będzie w pełni funkcjonalny" – powiedział prof. Słomka.

Kubatura nowego, czterokondygnacyjnego budynku wyniesie ponad 11 tys. m sześc., a powierzchnia użytkowa ponad 2 tys. m kw.

Powstający obiekt w poniedziałek poświęcił bp Tadeusz Pieronek. Oprócz aktu erekcyjnego w ścianę budynku została wmurowana gazeta informująca o sobotnim sukcesie Kamila Stocha – sportowiec zwyciężył w 66. Turnieju Czterech Skoczni.