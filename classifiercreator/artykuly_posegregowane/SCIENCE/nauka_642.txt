Warszawa, 08.09.2017. ĹšpiÄ…ca kobieta w sypialni, w Ĺ‚ĂłĹĽku. (jt/am) PAP/Jacek Turczyk

***UWAGA!!! ZDJÄCIA NIE MOGÄ„ BYÄ† WYKORZYSTANE  DO TEMATĂ“W O CHOROBACH WENERYCZNYCH ORAZ PSYCHICZNYCH Z WYĹÄ„CZENIEM DEPRESJI*** Archiwum PAP © 2017 / Jacek Turczyk
                                        

            Niedobór snu zaburza komunikację pomiędzy komórkami nerwowymi i spowalnia przetwarzanie informacji związanych z pamięcią i postrzeganiem wzrokowym - zawiadamia czasopismo "Nature Medicine".
      
            W ramach badań prowadzonych na pacjentach z epilepsją naukowcy z Uniwersytetu Kalifornijskiego (USA) odkryli, że podczas deprywacji snu spada wydajność neuronów z rejonu płata skroniowego - części mózgu odpowiedzialnej za analizowanie bodźców wizualnych oraz informacji pochodzących z pamięci.

Badacze obserwowali aktywność mózgu pacjentów oczekujących w szpitalu na operację umożliwiającą zablokowanie źródła wstrząsów epileptycznych. Pacjentom wszczepiono elektrody, które pozwalały śledzić zachowanie około 1500 pojedynczych komórek nerwowych. Służyło to identyfikacji miejsca powstawania wstrząsów. Ponadto badanych utrzymywano w stanie czuwania (nie pozwalano im zasnąć), żeby przyspieszyć atak padaczki, a dzięki temu skrócić ich pobyt w szpitalu.

Korzystając z okazji, pracownicy uniwersytetu przeprowadzali na pacjentach dodatkowe testy. Prosili ich na przykład o jak najszybsze kategoryzowanie różnych obrazków. Zauważyli, że w miarę, gdy pacjenci robili się coraz bardziej senni, zadanie to sprawiało im coraz więcej trudności. Niedobór snu znacznie utrudniał kodowanie informacji wizualnych oraz przekazywanie ich do świadomości.

"Zafascynowani obserwowaliśmy, jak deprywacja snu upośledza aktywność komórek nerwowych. Zamiast reagować tak szybko, jak zwykle, neurony reagowały coraz wolniej, coraz słabiej, a przekazywanie sygnałów pomiędzy nimi zajmowało coraz więcej czasu" - komentuje jeden z badaczy dr Yuval Nir z Uniwersytetu Telawiwskiego (Izrael).

Naukowcy wykazali również, iż rozleniwieniu komórek nerwowych towarzyszyło pojawianie się wolnych fal mózgowych.

"Wolne, charakterystyczne dla snu fale zakłócały aktywność mózgu pacjentów i pogarszały wykonanie zadania. To sugeruje, że podczas gdy pozostała część mózgu pacjentów funkcjonowała normalnie, niektóre rejony drzemały, wywołując chwilowe zaćmienie umysłu" - mówi inny badacz dr Itzhak Fried.

"Nieadekwatna ilość snu wywiera na mózg podobny wpływ, jak nadmierne spożycie alkoholu. Tymczasem nie istnieją żadne standardy medyczne lub prawne, które pozwalałyby identyfikować przemęczonych kierowców w taki sam sposób, jak robi się to w przypadku tych pijanych" - dodaje Fried.

O szczegółach badania można przeczytać na stronie: https://www.nature.com/articles/nm.4433