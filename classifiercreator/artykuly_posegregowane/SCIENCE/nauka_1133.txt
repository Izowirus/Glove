MOS10-20001215-LISTVZANKA, RUSSIAN FEDERATION A winter view of the banks of the Baikal lake taken 11 December 2000 not far from the village of Listvyanka, 70 km from the Siberian city of Irkutsk. Buryat ethnic Mongols settled the shores of Siberia's Lake Baikal long before the 13th-century conquests of Genghis Khan, and centuries ahead of the Russian fur traders who arrived in the 1640s.  EPA PHOTO/ALEXANDER NEMENOV. Archiwum PAP/EPA © 2016 / ALEXANDER NEMENOV
                                        

            Rekordowo niską temperaturę - minus 62 stopnie Celsjusza - odnotowano w środę w Chanty-Mansyjskim Okręgu Autonomicznym na zachodniej Syberii - powiadomiły lokalne władze. W szkołach odwołano lekcje, a na lotniskach wstrzymano odloty samolotów.
      
            Jak powiedziała szefowa służb prasowych we władzach regionu Jelena Szumakowa, we wtorek w miejscowości Kazym odnotowano minus 58 stopni i "praktycznie nie było widoczności". "Najnowsze dane to minus 62 stopnie dzisiaj na złożu Bolszoje Olchowskoje" - dodała rzeczniczka.

Lokalne służby meteorologiczne oficjalnie nie potwierdziły rekordu, bo nie mają na złożu swojej stacji. Niemniej uznały temperaturę za prawdopodobną, bo od 17 grudnia w regionie panują wyjątkowo niskie temperatury, o około 15 stopni poniżej normy.

Władze odradzają w tych warunkach podróż samochodem, a w niektórych rejonach drogówka grupuje podróżujących autami tak, by jechali zorganizowaną kolumną.

Wyjątkowe mrozy utrzymają się w okręgu chanty-mansyjskim przez najbliższe dwa dni. "W piątek tylko minus 30, można powiedzieć - Krym!" - zauważyła Szumakowa. Jednak służby meteorologiczne są mniej optymistyczne - prognozują do minus 52 stopni w piątkową noc, a w sobotę 24 grudnia w zależności od regionu - od minus 15 do minus 32 stopni.

Chanty-Mansyjski Okręg Autonomiczny to ważny ośrodek wydobycia ropy i gazu i jeden z najbogatszych regionów Rosji. Obszary, gdzie odnotowano rekordowe mrozy, leżą na północy okręgu.

Absolutny rekord niskich temperatur w Rosji należy jednak do Republiki Jakucji. W 1938 roku odnotowano tam minus 77,8 stopni Celsjusza.

Z Moskwy Anna Wróbel