Rozpoczynamy konsultacje w sprawie wdrażania ustawy Prawo o szkolnictwie i nauce – powiedział w piątek w Warszawie wicepremier, szef resortu nauki Jarosław Gowin podczas konferencji prasowej towarzyszącej kongresowi Ekspertów Praw Studenta.
      
            Podpisana 1 sierpnia przez prezydenta Andrzeja Dudę Konstytucja dla Nauki w systemowy sposób reguluje nowe zasady działania uczelni i instytucji naukowych. Ustawa wejdzie w życie 1 października, ale wejście w życie wielu przepisów rozłożone jest w czasie i trwać będzie kilka lat.
W piątek minister nauki i szkolnictwa wyższego Jarosław Gowin na konferencji prasowej podczas V kongresu Ekspertów Praw Studenta podsumował, że nowa ustawa w sposób radykalny zwiększa autonomię uczelni, co ma prowadzić w rezultacie do podniesienia jakości kształcenia studentów i jakości badań naukowych.

"Teraz rozpoczynamy nową fazę. Rozpoczynamy wdrażanie tej ustawy" – zapowiedział.
Podkreślił, że tak, jak przez ostatnie lata ministerstwo konsultowało się ze środowiskiem naukowym w sprawie kształtu ustawy, tak teraz – w piątek – zaczynają się szerokie konsultacje w sprawie wdrażania tej ustawy.

"Nie jest przypadkiem, że wdrażanie ustawy zaczynamy od spotkania ze środowiskiem samorządów studenckich. Środowiskiem, które reprezentuje 1,5 mln rzeszę młodych, ambitnych, zdolnych Polaków" - powiedział minister.


Podkreślił, że chce, aby członkowie środowiska akademickiego byli dalej partnerami dla rządu w jak najlepiej przemyślanym wdrażaniu ustawy.
Wiceminister nauki Piotr Mueller ogłosił: "niedługo powstanie specjalny komitet monitorujący wdrażanie Konstytucji dla Nauki. W jego skład wejdą wszystkie organizacje reprezentatywne dla środowiska akademickiego oraz eksperci, którzy na bieżąco będą nam doradzać w zakresie wdrażania ustawy, wskazywać wyzwania, które się pojawiają".

Przewodniczący Parlamentu Studentów RP Tomasz Tokarski powiedział, że "Ustawa 2.0 jest dobrym aktem prawnym dla studentów". Ocenił, że podczas przygotowywania przepisów resort nauki był otwarty na oczekiwania i potrzeby studentów.

Przypomniał, że ustawa wprowadza skuteczny mechanizm ochrony praw studenta, utrzymuje zasadę bezpłatności studiów stacjonarnych na uczelniach publicznych, zapewnia stabilny system pomocy materialnej dla studentów i gwarantuje szerokie uprawnienia samorządom studenckim.

Patrycja Serafin, przewodnicząca Zarządu Krajowego Niezależnego Zrzeszenia Studentów dodała: "Mam wielką nadzieję, że my, studenci będziemy obecni przy pracach i wdrażaniu Ustawy 2.0".