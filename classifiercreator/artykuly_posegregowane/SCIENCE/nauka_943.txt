Warszawa, 08.04.2016. Nowy szef Narodowego Centrum Badań i Rozwoju prof. Maciej Chorowski podczas konferencji prasowej w Warszawie, 8 bm. (obm/mgut)  Archiwum PAP/Marcin Obara 
                                        

            Przedsiębiorcy z branży motoryzacyjnej otrzymają prawie 240 mln zł na realizację nowatorskich projektów. Narodowe Centrum Badań i Rozwoju ogłosiło w piątek wyniki pierwszej edycji konkursu INNOMOTO.
      
            Ogłoszony we wrześniu zeszłego roku nowy program sektorowy Narodowego Centrum Badań i Rozwoju ma na celu wspieranie tworzenia innowacyjnych rozwiązań dla branży motoryzacyjnej, a w efekcie wzrost konkurencyjności polskiego sektora motoryzacyjnego. Przedsiębiorcy mogli ubiegać się o dofinansowanie m.in. na stworzenie prototypów innowacyjnych aut, nowatorskich rozwiązań w obszarze elektromobilności czy inteligentnych systemów wspierających produkcję pojazdów.

W ramach I konkursu INNOMOTO przedsiębiorcy złożyli 87 wniosków o dofinansowanie. Do dofinansowania zakwalifikowanych zostało 47 projektów, których łączna wartość wynosi ponad 238 mln zł.

Laureaci konkursu chcą m.in. skonstruować pojazd modułowy o napędzie elektrycznym do transportu na obszarach miejskich i przemysłowych, opracować autonomiczny system ładowania autobusów elektrycznych, czy prowadzić prace nad nowym modelem samochodu osobowego w wersji elektrycznej. Środki z INNOMOTO pozwolą też na stworzenie systemu zdalnego monitoringu urządzeń w platformach do automatycznego wynajmu „car-sharing".

"Mamy ambicję, ale i odpowiednie narzędzia, by polska gospodarka rozwijała się w oparciu o technologie stworzone przez polskich wynalazców i inżynierów. Inwestując środki publiczne w rozwój perspektywicznych branż, kierujemy Polskę na drogę dynamicznego wzrostu, by uniknąć pułapki średniego rozwoju. Program sektorowy INNOMOTO, w którym w I edycji przeznaczyliśmy prawie 240 mln zł na realizację nowatorskich projektów, to jedna z szeregu inicjatyw, które zapewnią lepszą przyszłość kolejnym pokoleniom Polaków" - mówi wicepremier, minister nauki i szkolnictwa wyższego Jarosław Gowin.

"Współpracując z przedsiębiorcami precyzyjnie określiliśmy wyzwania stojące przed polskim sektorem motoryzacyjnym. Stawiając na innowacje współfinansujemy realizację projektów, które napędzą rozwój branży i pozwolą polskim firmom skutecznie rywalizować na dynamicznie rozwijającym się rynku motoryzacyjnym. Co istotne, udzielamy wsparcia zarówno producentom i konstruktorom pojazdów, jak i przedsiębiorcom tworzącym konkretne rozwiązania na potrzeby tej branży - podkreśla dyrektor Narodowego Centrum Badań i Rozwoju prof. Maciej Chorowski.

Szczegółowe informacje o wynikach I konkursu dostępne są na stronie NCBR (http://www.ncbr.gov.pl/fundusze-europejskie/poir/konkursy/innomoto/aktualnosci/art,5131,zakonczenie-oceny-merytorycznej-projektow-zlozonych-w-ramach-programu-innomoto-dzialanie-1-2-po-ir-sektorowe-programy-br-konkurs.html).

Program sektorowy INNOMOTO jest jednym z 13 programów sektorowych NCBR realizowanych w ramach Programu Operacyjnego Inteligentny Rozwój.

INNOMOTO został zainicjowany przez Porozumienie na rzecz sektorowego programu badań naukowych i prac rozwojowych „INNOMOTO”, w skład którego wchodzą: Przemysłowy Instytut Motoryzacji (PIMOT), Polska Izba Motoryzacji (PIM), Polski Związek Przemysłu Motoryzacyjnego (PZPM), Stowarzyszenie Dystrybutorów i Producentów Części Motoryzacyjnych (SDCM), Związek Pracodawców Motoryzacji i Artykułów Przemysłowych (ZPMiAP) oraz Związek Pracodawców Motoryzacji (ZPM).