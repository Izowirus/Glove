Uniwersytet Warszawski zajął pierwsze miejsce w XVII Rankingu Szkół Wyższych Perspektywy 2016. Na drugim miejscu uplasował się Uniwersytet Jagielloński, a na trzecim Uniwersytet im. Adama Mickiewicza w Poznaniu. W rankingu oceniono 315 uczelni i 47 kierunków studiów.
      
            Ranking po raz 17. przygotowała Fundacja Edukacyjna „Perspektywy”, pod nadzorem Kapituły kierowanej przez prof. Michała Kleibera.

Na pierwszym miejscu Rankingu Uczelni Akademickich, obejmującym 90 szkół wyższych w kraju, znalazł się Uniwersytet Warszawski, uzyskując 100 proc. we wskaźniku rankingowym. Na drugim miejscu uplasował się w tym roku Uniwersytet Jagielloński ze wskaźnikiem 98,2 proc. Trzecie miejsce należy - podobnie jak w ubiegłym roku - do Uniwersytetu im. Adama Mickiewicza w Poznaniu (82,3 proc).

Kolejne miejsca należą do: Politechniki Warszawskiej (81,7 proc.), Politechniki Wrocławskiej (77,3 proc.) i Akademii Górniczo-Hutniczej w Krakowie (77,2). W najlepszej dziesiątce znalazły się jeszcze: Uniwersytet Wrocławski (72,1 proc.), Warszawski Uniwersytet Medyczny (65 proc.), Gdański Uniwersytet Medyczny (63,5 proc.) i Uniwersytet Mikołaja Kopernika w Toruniu (62,4 proc.).

W obejmującym 69 szkół wyższych Rankingu Uczelni Magisterskich Niepublicznych - podobnie jak w 2015 roku - zwyciężyła Akademia Leona Koźmińskiego w Warszawie, osiągając wskaźnik 100 proc. Drugie miejsce zajął Uniwersytet SWPS, a trzecie Polsko-Japońska Akademia Technik Komputerowych w Warszawie. W najlepszej piątce znalazły się też: Uczelnia Łazarskiego w Warszawie i Akademia Finansów i Biznesu Vistula.

W Rankingu Państwowych Wyższych Szkół Zawodowych najlepsza okazała się Państwowa Szkoła Wyższa im. Papieża Jana Pawła II w Białej Podlaskiej. Kolejne miejsca zajęły: Państwowa Wyższa Szkoła Zawodowa im. Prezydenta St. Wojciechowskiego w Kaliszu i Państwowa Wyższa Szkoła Zawodowa w Tarnowie.

W kategorii najlepszych uniwersytetów pierwsze miejsce zajął Uniwersytet Warszawski, a uczelni technicznych Politechnika Warszawska. W grupie uczelni medycznych wygrało Collegium Medicum Uniwersytetu Jagiellońskiego. Miano najlepszej uczelni ekonomicznej wywalczyła Szkoła Główna Handlowa w Warszawie, a najlepszej uczelni rolniczej - Szkoła Główna Gospodarstwa Wiejskiego w Warszawie. Akademia Wychowania Fizycznego im. Bronisława Czecha w Krakowie okazała się najlepszą Akademią Wychowania Fizycznego, a Uniwersytet Pedagogiczny im. Komisji Edukacji Narodowej w Krakowie najlepszą uczelnią pedagogiczną.

Uczelnie otrzymały także nagrody dodatkowe. W kategorii: lider umiędzynarodowienia nagrodę otrzymała Akademia Leona Koźmińskiego w Warszawie. Uniwersytet Jagielloński został uczelnią o najwyższym potencjale naukowym i najwyższym prestiżu wśród kadry akademickiej. Z kolei Uniwersytet Warszawski zyskał miano uczelni o najwyższej efektywności naukowej oraz najwyższym prestiżu wśród pracodawców. W kategorii: lider publikacji wygrał Gdański Uniwersytet Medyczny, a w kategorii lider innowacyjności: Politechnika Lubelska.

Kapituła przyznała też nagrody specjalne Awans 2016 za największy skok w rankingach. W grupie uczelni akademickich otrzymał ją Uniwersytet Śląski, który awansował o cztery miejsca (z 17. na 13.). Wśród uczelni niepublicznych magisterskich nagrodę otrzymała Górnośląska Wyższa Szkoła Handlowa im. W. Korfantego w Katowicach, która awansowała z 12. na 9. miejsce.

Szczegółowe wyniki rankingu są dostępne na portalu: www.ranking.perspektywy.pl