Kozłów, 19.12.2016. Inauguracja programu Naukobus, 19 bm. w Zespole Szkół w Kozłowie. W Polskę rusza pierwszy naukobus. Bus wyposażony jest w mobilne laboratorium naukowe, obsługiwane przez animatorów wyszkolonych przez Centrum Nauki Kopernik. (mr) PAP/Piotr Polak PAP © 2016 / Piotr Polak
                                        

            Nawet do 100 tys. dzieci dotrze w 2017 r. Naukobus – nowoczesne laboratorium mobilne, którego działalność zainaugurowało w poniedziałek w Kozłowie (woj. małopolskie) Ministerstwo Nauki i Szkolnictwa Wyższego oraz Centrum Nauki Kopernik.
      
            Naukobus to mobilne laboratorium, rodzaj wystawy z ok. 20 eksponatami, które będzie montowane w wybranych placówkach edukacyjnych, przede wszystkim w szkołach podstawowych i w gimnazjach. Jak podkreślił wicepremier, minister nauki i szkolnictwa wyższego Jarosław Gowin, dzięki Naukobusom dzieci w praktyczny sposób, poprzez eksperymenty, będą mogły poznawać tajniki różnych dziedzin nauki, m.in. biologii fizyki, chemii, informatyki.

Wicepremier zaznaczył, że zainaugurowany w poniedziałek program wpisuje się w strategię ministerstwa nauki i szkolnictwa wyższego, zgodnie z którą jednym z filarów rozwoju nauki jest jej społeczna odpowiedzialność. "Chodzi o popularyzację odkryć światowej nauki, także polskich naukowców, popularyzację wśród różnych grup wiekowych" – powiedział.

Laboratorium - ekspozycja ma być montowane w szkołach na dwa dni. W ciągu godziny z laboratorium będzie mogło skorzystać od 60 do 70 dzieci, w ciągu dnia – kilkaset.



Pierwsze laboratorium stanęło w Gminnym Zespole Szkół w Kozłowie (woj. małopolskie). "Zależy mi bardzo na tym, żeby nauka nie zamykała się w dużych metropoliach, w dużych miastach akademickich, żeby docierała do Polski powiatowej, nawet gminnej" – zaznaczył na konferencji prasowej w Kozłowie wicepremier.

Jak dodał, Kozłów to gmina po "trudnych przejściach, ale w której wspólnota, społeczność lokalna zorganizowała się, wybrała spośród siebie znakomitego społecznika na wójta (Jan Zbigniew Basa-PAP), i od tej pory gmina zaczęła się bardzo dobrze rozwijać" – powiedział wicepremier.

W styczniu Naukobus ruszy do kolejnych miast i wiosek w Polsce. Zajęcia w laboratoriach poprowadzą animatorzy Centrum Nauki Kopernik. Jak powiedział PAP dyrektor tego Centrum Robert Firmhofer, w 2017 r. Naukobus dotrze do ok. 100 szkół, jednak organizatorzy będą się starali, aby placówek było więcej – według MNiSW odwiedzonych szkół może być nawet ok. 200, co daje niemal 100 tys. uczniów. Z laboratorium skorzystać będą mogli także rodzice.

Jak poinformowało MNiSW, szczególnie istotna jest trasa mobilnej wystawy naukowej – Naukobus odwiedzi wsie i miasta mające do 130 tys. mieszkańców; ma to na celu wyrównywanie szans edukacyjnych.

Naukobus to kolejny program, obok Uniwersytetu Młodego Odkrywcy i Wsparcia dla Uniwersytetów Trzeciego Wieku, realizowany w ramach społecznej odpowiedzialności nauki ujętej w tzw. strategii Gowina dla nauki i szkolnictwa wyższego. Przewidywany budżet w pierwszym roku trwania programu Naukobus wynosi 2,5 mln zł. Ministerstwo Nauki i Szkolnictwa Wyższego planuje stopniowe zwiększanie zasięgu wystaw w kolejnych latach.