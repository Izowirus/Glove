Lublin 30.06.2010 Rodzina na spacerze. /bpt/ PAP/Wojciech Pacewicz Archiwum PAP © 2018 / Wojciech Pacewicz
                                        

            Młodzi ludzie, którzy otrzymują wsparcie finansowe od swoich rodziców, odnoszą większe sukcesy zawodowe w dorosłym życiu - wynika z badania amerykańskich naukowców. Oznacza to, że nierówności społeczne przenoszą się z pokolenia na pokolenie.
      
            Praca na ten temat ukazała się w majowym numerze pisma „Journal of Youth and Adolescence” (https://link.springer.com/article/10.1007%2Fs10964-018-0856-z).

„Celem naszego badania było sprawdzenie, czy wsparcie rodzicielskie zapewnia dorosłym dzieciom przewagę nad rówieśnikami, którzy tego wsparcia nie otrzymali, czy przeciwnie - hamuje ich rozwój zawodowy” - opowiada prof. Anna Manzoni z North Carolina State University, główna autorka omawianej pracy.

Aby odpowiedzieć na to pytanie, Manzoni przeanalizowała dane dotyczące 7542 amerykańskich dorosłych w wieku od 18 do 28 lat. Dane te umożliwiły śledzenie statusu zawodowego każdego z uczestników w czasie. Status zawodowy oznacza wykształcenie i dochody danej osoby w konkretnym zawodzie.

„Korzystając z modeli uwzględniających różne indywidualne i rodzinne zmienne, stwierdziłam, że wsparcie rodziców może pomóc lub przeszkodzić młodym ludziom, w zależności od charakteru tego wsparcia” - mówi Manzoni.

Badaczka stwierdziła, że im więcej bezpośredniego wsparcia finansowego otrzymują młodzi ludzie od rodziców, tym wyższy jest w przyszłości ich status zawodowy. Dotyczyło to zwłaszcza absolwentów szkół wyższych.

Z drugiej strony, młodzi ludzie, którzy otrzymali pośrednie wsparcie finansowe, czyli np. mogli mieszkać za darmo w domu rodziców przez całe studia, mieli w przyszłości niższy status zawodowy.

„Innymi słowy: absolwentom szkół wyższych, którzy otrzymywali wsparcie pieniężne od swoich rodziców, życie zawodowe ułożyło się najlepiej ze wszystkich badanych grup” - mówi autorka pracy.

„Moje wyniki wyraźnie pokazują, że nierówności społeczne są przenoszone z pokolenia na pokolenie - podsumowuje prof. Manzoni. - Oczywiście większość rodziców chce wspierać swoje dzieci, ale nie wszyscy są w stanie dawać im pieniądze, kiedy wkraczają w dorosłość. Tymczasem dzieci, których rodziny mogą sobie na takie wsparcie pozwolić, radzą sobie w życiu zawodowym lepiej. Co ciekawe, te młode osoby, które mogły za darmo mieszkać i żywić się w domu swoich rodziców, ale nie dostawały bezpośredniego wsparcia finansowego, raczej źle na tym wyszły, gdyż ich kariery zawodowe potoczyły się nie najlepiej”.