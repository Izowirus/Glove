Toruń, 10.06.2016. Unikatowy XV-wieczny inkunabuł podczas prezentacji, 10 bm. Unikatowe dzieło rzymskiego pisarza Gaiusa Suetoniusa "Vitae XII Caesarum", wydane w 1470 r. w Rzymie to nowy nabytek Książnicy Kopernikańskiej w Toruniu. Dzieło zostało kupione za 120 tys. zł. Koszty w dwóch trzecich pokryła firma Cereal Partners Poland Toruń-Pacific, a w jednej trzeciej - samorząd województwa, któremu podlega Książnica Kopernikańska. (tż/cat)
PAP/reprodukcja PAP © 2016 / reprodukcja
                                        

            Wojewódzka Biblioteka Publiczna - Książnica Kopernikańska w Toruniu  wzbogaciła się o unikatowe dzieło rzymskiego pisarza Gaiusa Suetoniusa "Vitae XII Caesarum", wydane w 1470 r. w Rzymie. Księga jest bogato iluminowana.
      
            "Dzieło Suetoniusa, który zmarł w II wieku naszej ery, zostało wydane w nakładzie około 200 egzemplarzy. Do niedawna uważano, że do naszych czasów zachowało się jedynie 31 egzemplarzy, ale niedawno na krajowym rynku antykwarycznym pojawił jeszcze jeden. To niezwykły rarytas bibliofilski, bowiem inkunabuły rzadko wystawiane są na do sprzedaży, osiągając bardzo wysokie ceny" - poinformowała rzeczniczka marszałka województwa kujawsko-pomorskiego Beata Krzemińska.

Dzieło zostało kupione za 120 tys. zł. Koszty w dwóch trzecich pokryła firma Cereal Partners Poland Toruń-Pacific, a w jednej trzeciej - samorząd województwa, któremu podlega Książnica Kopernikańska.

"Vitae XII Caesarum" uzupełniło kolekcję 73 inkunabułów, do których zalicza się wydawnictwa z lat 1455-1500, znajdujące się w zbiorach Książnicy Kopernikańskiej. Najstarsze pochodzą z 1472 r. To ilustrowane kosmografie, zawierające informacje o powstaniu i budowie świata autorstwa Honoriusza z Autun "De imagine mundi" (wydana w Norymberdze) i Izydora z Sewilli "De responsione mundi" (wydana w Augsburgu).

Kilka pozycji stanowi jedyne egzemplarze wykazane w centralnym katalolgu inkunabułów polskich. Są to m. in. "Epistolae ad familiares" Marka Tulliusza Cycerona (Wenecja 1485), "Horologium devotionis" O. P. Bertholdusa (Norymberga 1489) i "Opera" Wergiliusza (Wenecja 1485). Aż 68 inkunabułów w zbiorach pochodzi z toruńskich bibliotek kościelnych i prywatnych bibliotek miejscowych patrycjuszy.

Cereal Partners Poland Toruń-Pacific sfinansowała już w przeszłości zakup kilku inkunabułów i konserwację jednego z nich, a także zakup faksymile innego inkunabułu.