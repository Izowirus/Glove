Warszawa, 23.02.2016. Sortownia pieniędzy w siedzibie Narodowego Banku Polskiego. (ls/abug) PAP/Leszek Szymański Archiwum PAP © 2017 / Leszek Szymański
                                        

            W słoneczne dni ludzie gorzej zarządzają swoimi pieniędzmi – podejmują mniej trafne wybory, a ich zachowanie mniej spójne. Konsekwencje tego mogą ponosić nie tylko pojedyncze osoby, ale nawet całe rynki. W piękny, letni dzień lepiej więc oddać się wakacyjnemu odpoczynkowi
      
            Takie wnioski płyną z badania przeprowadzonego przez naukowców z University of Sydney i New York University, a opisanego na łamach „PLOS ONE”.

Badacze sprawdzili, w jaki sposób nasłonecznienie wpływa na zachowania związane z finansami. Wiadomo już bowiem, że światło poprzez receptory w oczach oddziałuje na mózg i wpływa m.in. na odczucie głodu, senność czy popęd seksualny.

W nowym badaniu, 2,5 tys. ochotników miało proste zadanie. Uczestnicy eksperymentu musieli dokonać serii finansowych wyborów, w których albo godzili się na otrzymanie gwarantowanych 5 dol., albo wybierali los. Mógł on zawierać wyższą kwotę lub zupełnie nic. Wyniki badacze porównali z aktualną pogodą.

Jej znaczenie okazało się niebagatelne. W jaśniejsze dni badani m.in. rzadziej akceptowali znane im ryzyko. Na przykład, kiedy mieli do wyboru gwarantowane 5 dol. albo 20 dol. los z 50 proc. szansą wygranej, decydowali się na mniejszą, ale pewną kwotę. Co zaskakujące, w tym samy czasie częściej podejmowali niemożliwe do oszacowania ryzyko – np. zamiast pewnych 5 dol. wybierali 20 dol. los z nieznaną szansą wygranej.

„W dni o wyższym nasłonecznieniu, ludzie podejmowali gorsze decyzje i zachowywali się mniej konsekwentnie - mówi prof. Agnieszka Tymula z University of Sydney, współautorka pracy. - Ogólnie, efekty te nie mają potężnego wpływu, niemniej jednak działają przez cały czas i są wystarczająco silne, aby można się po nich spodziewać wyraźnego wpływu na rynki finansowe”.