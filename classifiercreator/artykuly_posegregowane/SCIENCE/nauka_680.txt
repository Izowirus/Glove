PARA, KONFLIKT, ZAKOCHANI, ON I ONA, PROBLEM, 
NIEPOROZUMIENIE, KŁÓTNIA, SPRZECZKA, 
AWANTURA.

FIKCJA, ILUSTRACJA.

JEST PISEMNE ZEZWOLENIE NA ROZPOWSZECHNIANIE WIZERUNKU.

FOT. PAP / MACIEJ CZAJKOWSKI PAP © 2017 / Maciej Czajkowski
                                        

            Skłonność do kończenia związku małżeńskiego rozwodem może w większym stopniu zależeć od wyposażenia genetycznego człowieka, niż od jego doświadczeń życiowych - wynika z badania opublikowanego w "Psychological Science".
      
            Wśród osób, których rodzice w przeszłości rozwiedli się, obserwuje się większą tendencję do wprowadzania w życie tego samego rozwiązania. Do tej pory nie było jednak wiadomo, czy decyzja o rozwodzie to jedynie konsekwencja wcześniejszych doświadczeń - efekt powielania wzorców obserwowanych w dzieciństwie, czy w całą sytuację są zamieszane jeszcze jakieś geny.

Naukowcy z Uniwersytetu Virginia Commonwealth (USA) oraz Uniwersytetu w Lund (Szwecja) doszli do wniosku, że skłonność do rozwodzenia się jest jednak bardziej niż od czynników społecznych - zależna od genów.

Badacze przeanalizowali historie osób, które zostały wychowane przez rodziny adopcyjne. Sprawdzali, czy prawdopodobieństwo rozwodu jest większe u uczestników, których rodzice biologiczni również się rozwiedli, czy u osób, których rodzice adopcyjni podjęli decyzję o definitywnym zakończeniu małżeństwa.

"Jeśli adoptowane osoby przypominają pod tym względem rodziców biologicznych, wiemy, że doprowadziły do tego czynniki genetyczne. Jeśli osoby adoptowane przypominają rodziców adopcyjnych, wiemy, że jest to efekt oddziaływań środowiskowych" - komentuje prof. Jessica Salvatore.

Chociaż wyniki badania były początkowo niejednoznaczne i nie wskazywały na wyraźną przewagę czynników genetycznych lub środowiskowych, to gdy do analiz włączono dane dotyczące biologicznego i "przyszywanego" rodzeństwa badanych osób - okazało się, iż tendencja do rozwodzenia się w większym stopniu zależy od genów.

"Potomstwo rozwiedzionych rodziców ma większą skłonność do rozwodzenia się raczej ze względu na wspólnie dzielone geny, niż na doświadczenia związane z obserwacją rozstania rodziców" - podsumowuje Salvatore.