Wicepremier Jarosław Gowin powiedział w poniedziałek w Toruniu, iż liczy na to, że Konstytucję dla Nauki poprze także wicemarszałek Sejmu Ryszard Terlecki. Odniósł się on do wcześniejszej wypowiedzi szefa klubu PiS - wskazując, że publiczna krytyka zmian jest nieprzemyślana.
      
            Nie ma zgody na ustawę Jarosława Gowina dot. szkolnictwa wyższego i nauki; są w tym projekcie elementy, które uważam za nie do przyjęcia - mówił szef klubu PiS Ryszard Terlecki w rozmowie z tygodnikiem "Sieci". Jak podkreślił, w obecnej formie projekt ustawy "nie przejdzie".

Terlecki zapytany został, czy projekt ustawy o szkolnictwie wyższym i nauce (tzw. Ustawa 2.0 lub Konstytucja dla Nauki) - zaprezentowany przez ministra nauki i szkolnictwa wyższego, wicepremiera Jarosława Gowina - zyska akceptację PiS. "Po pierwsze słowo +konstytucja+ w tym przypadku to trochę tromtadracja ustawodawcza. A po drugie, nie ma zgody na tę ustawę" - podkreślił lider klubu PiS.

"Szkoda, że pan marszałek Terlecki swoimi nieprzemyślanymi wypowiedziami wprowadza zamęt i napięcia w obóz Zjednoczonej Prawicy. Mamy w tej chwili wystarczająco dużo poważnych problemów, żeby jeszcze niepotrzebnie je mnożyć i podkładać sobie wzajemnie nogi. Liczyłbym na to, że marszałek Terlecki, jako przewodniczący klubu, skoncentruje się na tym, żeby nie powtarzały się takie przypadki, o jakich on sam mówi w dzisiejszym wywiadzie, i to na przykładzie bardzo ważnej ustawy o IPN, kiedy pod głosowanie trafia projekt niedostatecznie przygotowany" - wskazał Gowin.

Wicepremier dodał, że najbliższych dniach będzie rozmawiał z prezesem Prawa i Sprawiedliwości Jarosławem Kaczyńskim o przyszłości Konstytucji dla Nauki.

"Liczę w tym względzie na jednoznaczne poparcie naszego koalicjanta. Nie ma żadnego stanowiska PiS w sprawie tej ustawy. Są indywidualne wypowiedzi poszczególnych polityków tej partii. Szanuję ich prawo do tego, żeby wyrażali swoją opinię. Uważam to jednak za nieodpowiedzialne, że formułują je nie w rozmowach bezpośrednich, a na forum publicznym. Mamy sytuację kryzysową w kwestiach międzynarodowych i dodawanie do tego jeszcze wewnętrznych kontrowersji w obozie rządowym jest naprawdę przynajmniej nieprzemyślane" - zaznaczył lider Porozumienia.

Według zapewnień Gowina Ustawa 2.0 jest gruntownie przedyskutowana ze środowiskiem akademickim. Poparła ją Konferencja Rektorów Akademickich Szkół Polskich, rektorzy państwowych wyższych szkół zawodowych czy parlament studentów.

"Liczę na to, że poprze tę ustawę również marszałek Terlecki" - zakończył Gowin.



Terlecki w wywiadzie zastrzegł, że w tej formie projekt ustawy "nie przejdzie". "Bo tak jak wicepremier Gowin przywołuje poparcie dla swojego projektu ze strony części środowiska akademickiego, tak my musimy przywołać miażdżącą wręcz krytykę tej propozycji, która do nas dociera ze strony wielu ludzi nauki" - podkreślił.

Zdaniem szefa klubu PiS "trzeba szukać kompromisu, ale nie na tych warunkach, które są dziś proponowane". "Wszystko można poprawić, ale to nie może być ustawa napisana za pieniądze przez jakąś zewnętrzną firmę" - powiedział Terlecki.