Kielce,6.09.2002              W jaskini "Raj" k.Chęcin zamieszkali   neandertalczycy. Na zorganizowanej tam wystawie trzy naturalnej wielkosci figury przedstawiają prehistorycznych  ludzi którzy zamieszkiwali jakinię przed 50 tysiącami lat.    pp/wk     
PAP/Piotr Polak PAP © 2016 / PIOTR POLAK
                                        

            Nasz bliski wymarły krewniak, neandertalczyk, miał mózg nawet większy od naszego. Jednak w trakcie rozwoju osobniczego mózg neandertalczyka wolniej osiągał dojrzałość - dowodzą naukowcy na łamach tygodnika „Science”.
      
            Badania oparte zostały na szczegółowych analizach szkieletów neandertalskich, które zachowały się w hiszpańskiej grocie El Sidrón.

Naukowcy zainteresowani byli rozwojem osobniczym neandertalczyków, a przede wszystkim rozwojem ich mózgów. Biorąc pod uwagę podobieństwo genetyczne człowieka i neandertalczyka, naukowcy zastanawiali się, na czym polegały różnice w aspekcie rozwoju ciała i mózgu.

Zespół pod kierunkiem Antonio Rosasa z Hiszpańskiej Narodowej Rady Badań Naukowych (CSIC) analizował szkielet jednego z dzieci neandertalskich, które zginęły w jaskini w tajemniczych okolicznościach. W El Sidron znaleziono m.in. kości kilku neandertalczyków, którzy byli ze sobą spokrewnieni, niespokrewnione kobiety oraz ich potomstwo.

Wyniki badań dowodzą, że oba gatunki odmiennie regulują swój wzrost, dostosowując zużycie energii do cech fizycznych. „Poznanie różnic i podobieństw w sposobie rośnięcia neandertalczyków i ludzi współczesnych pomoże nam w lepszym zrozumieniu naszej własnej przeszłości” - wyjaśnia Antonio Rosas.

Neandertalczycy mieli większą pojemność puszki mózgowej niż ludzie współcześni. W przypadku dorosłego neandertalczyka było to 1520 cm3, w przypadku dorosłego człowieka współczesnego jest to 1195 cm3.

Dziecko neandertalskie z El Sidron osiągnęło poziom 1330 cm3, czyli 87,5 proc. w wieku prawie ośmiu lat (wiek oszacowano na podstawie mikroskopowej analizy zębów). W przypadku ludzi współczesnych w wieku siedmiu lat dziecko osiąga już 95 proc. pełnej pojemności.

„Rozwój dużego mózgu wymaga znaczącego wydatku energetycznego i spowalnia rozwój innych części ciała. U Homo sapiens rozwój mózgu w dzieciństwie wiąże się z dużym wydatkiem energetycznym, w rezultacie reszta ciała rozwija się wolniej” - wyjaśnia Rosas.

Porównując szkielet małego neandertalczyka z dziećmi ludzi współczesnych w tym samym wieku, naukowcy zauważyli również różnicę w rozwoju kilku kręgów. U neandertalczyka ich rozwój był opóźniony, podczas gdy u dzieci Homo sapiens są one już w wieku siedmiu lat rozwinięte.

Poza tym naukowcy podkreślają wiele podobieństw anatomicznych dotyczących tempa rozwoju dziecka neandertalskiego i dzieci Homo sapiens, np. w rozwoju łokci, nadgarstków, dłoni i kolan.