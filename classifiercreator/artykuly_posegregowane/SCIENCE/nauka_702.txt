Kraków, 24.02.2017. Rosyjski wiolonczelista prof. Ivan Monighetti otrzymał tytuł doktora honoris causa Akademii Muzycznej w Krakowie. Uroczystość odbyła się, 24 bm. podczas święta uczelni. (sr/mgut) PAP/Stanisław Rozpędzik PAP © 2017 / Stanisław Rozpędzik
                                        

            Akademia Muzyczna w Krakowie obchodzi 130-lecie swojego istnienia. Szkoła planuje wiele jubileuszowych wydarzeń, ich punktem kulminacyjnym będzie koncert galowy 25 lutego w sali koncertowej Filharmonii Krakowskiej.
      
            Władze uczelni starają się też o budowę nowej siedziby.

Akademia Muzyczna jest kontynuatorką Konserwatorium Muzycznego, założonego w roku 1888 przez Władysława Żeleńskiego – kompozytora i pedagoga.

„Kontynuujemy tradycje starej uczelni. Jesteśmy zapleczem twórczego środowiska muzycznego Krakowa. Nasi absolwenci zasilają orkiestry, chóry i szkoły muzyczne w całym regionie. A choć naszą główną działalnością statusową jest nauczanie, sami organizujemy na co dzień tak dużo koncertów, jak filharmonia” – powiedział rektor akademii prof. Stanisław Krawczyński.

Punktem kulminacyjnym obchodów jubileuszu będzie koncert galowy, który odbędzie się 25 lutego w sali koncertowej Filharmonii Krakowskiej. Na jego program złożą się utwory kompozytorów związanych z miastem - „Magnificat” Mikołaja Zieleńskiego, poemat „W Tatrach” Władysława Żeleńskiego i „Polimorfie” Krzysztofa Pendereckiego.

Na jubileusz szkoła przygotowuje też okolicznościowy album z utworami kompozytorów związanych z Krakowem. Będą to nie tylko znani kompozytorzy, jak Krzysztof Penderecki, Adam Walaciński, Marek Stachowski, Krystyna Moszumańska-Nazar, Bogusław Schaeffer, Wojciech Widłak, ale i mniej znani – Jerzy Gablenz, Bolesław Wallek-Walewski, Artur Malawski oraz debiutujący kompozytorzy. Ich utwory nagrane zostaną przez studentów i pedagogów.