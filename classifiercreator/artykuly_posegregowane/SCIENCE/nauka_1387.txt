Płock (woj. mazowieckie), 05.09.2013. Dwie papugi - ary szafirowe trafiły do Miejskiego Ogrodu Zoologicznego w Płocku, 5 bm. Zwierzęta należą do grupy ptaków najbardziej zagrożonych wyginięciem. Na wolności żyje tylko ok. 200 osobników. (mgo) PAP/Marcin Bednarski ***Zdjęcie do depeszy PAP pt. W płockim zoo ary szafirowe - papugi zagrożone wyginięciem*** Archiwum PAP © 2016 / Marcin Bednarski
                                        

            Ptaki są zdolne do wykonywania skomplikowanych czynności umysłowych, bo ich niewielkie mózgi składają się z zadziwiająco dużej liczby neuronów - wynika z badania opublikowanego w magazynie "PNAS".
      
            Naukowcy z Uniwersytetu Vanderbilt (USA) oraz Uniwersytetu Karola w Pradze (Czechy) wykazali, że komórki nerwowe w mózgach ptaków są mniejsze i gęściej upakowane, niż w mózgach ssaków. W dodatku ptaki posiadają więcej neuronów w przedniej części mózgu, odpowiedzialnej za wyższe funkcje poznawcze.

Od dawna zastanawiano się, jak to możliwe, że ptaki – zwierzęta dysponujące stosunkowo niewielkim mózgiem – potrafią wykonywać skomplikowane operacje umysłowe zazwyczaj zarezerwowane dla naczelnych: używać narzędzi, rozwiązywać problemy poprzez wgląd, przeprowadzać wnioskowanie przyczynowo-skutkowe, rozpoznawać siebie w lustrze i planować.

Początkowo zakładano, że mózg ptaków musi mieć inną strukturę połączeń nerwowych niż mózg ssaków. Jednak ta teoria okazała się błędna.

W najnowszym badaniu (DOI: 10.1073/pnas.1517131113) wykazano, że ptaki mają po prostu więcej neuronów w mózgu, a zwłaszcza w jego części regulującej funkcje poznawcze.

"Wykazaliśmy, że ptaki, a zwłaszcza ptaki śpiewające i papugi, posiadają zaskakująco dużo neuronów w płaszczu mózgu (pallium) - rejonie odpowiadającym korze mózgowej, który kontroluje wyższe funkcje poznawcze, jak planowanie czy znajdowanie wzorca. To wyjaśnia, dlaczego przejawiają one (ptaki – PAP) tak skomplikowane zdolności umysłowe, jak naczelne" – mówi współautorka badania Suzana Herculano-Houzel.

Badacze zaobserwowali, że papugi i ptaki śpiewające mają dwa razy tyle neuronów, co naczelne, oraz dwa do czterech razy tyle neuronów, co gryzonie o takiej samej masie mózgu.

"Przez długi czas uważano, że posiadanie ptasiego móżdżku to coś złego. Teraz okazuje się, że w gruncie rzeczy jest to komplement" – zauważa Herculano-Houzel.