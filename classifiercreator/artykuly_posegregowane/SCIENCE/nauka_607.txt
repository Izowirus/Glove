Warszawa, 24.01.2017. Smog podczas porannego szczytu w centrum Warszawy, 24 bm. W stolicy stężenia pyłów PM10 i PM2,5 we wtorkowy poranek nawet trzykrotnie przekroczyły dopuszczalne normy. (zuz) PAP/Jakub Kamiński PAP © 2017 / Jakub Kamiński
                                        

            Aż 94 proc. Polaków zauważa problem smogu w Polsce, jednak inaczej na niego reaguje. Co piąty zapytany śledzi alerty smogowe i zmienia swoje zachowania, jeśli poziom smogu jest wysoki. Czterech na 10 Polaków sprawdza alerty, ale nie reaguje na nie.
      
            Co trzeci nie śledzi alertów, ale uważa, że smog jest problemem, szczególnie zimą.

To wyniki badania „Wiem, czym oddycham, czyli Polacy o smogu”, przeprowadzonego w listopadzie przez instytut badawczy ARC Rynek i Opinia, na zlecenie firmy Aviva, na próbie 955 osób.

Najbardziej stanem powietrza interesują się mieszkańcy regionów, które mają z nim największy problem – województw śląskiego i małopolskiego. 29 proc. mieszkańców Śląska i 25 proc. Małopolski jest na bieżąco z doniesieniami smogowymi i zmienia swoje zachowania, jeśli prognozy nie są dobre.

Wysoka jest również wiedza o konkretnych chorobach, które nasila smog. Według 86 proc. respondentów są to choroby układy oddechowego, jak astma, zapalenie oskrzeli czy przewlekła obturacyjna choroba płuc; niemal połowa zapytanych wskazuje na alergie, a 42 proc. na choroby układu sercowo-naczyniowego, takie jak miażdżyca czy zawał serca.

Smog znalazł się w grupie pięciu głównych czynników, wskazywanych jako najbardziej szkodliwe dla zdrowia. Listę otwiera stres, na który wskazała połowa badanych. Na drugim miejscu znalazł się brak aktywności fizycznej – 46 proc., na trzecim palenie tytoniu – 45 proc., potem złe odżywianie – 42 proc. i smog - 33 proc., który jest przed nadużywaniem alkoholu – 31 proc.

„Badania naukowe i dane epidemiologiczne jednoznacznie wskazują, że przebywanie w środowisku o zwiększonym poziomie zanieczyszczeń powietrza istotnie wpływa na rozwój i dynamikę chorób, m.in. układu oddechowego i sercowo-naczyniowego” – powiedział komentując badania dr Piotr Dąbrowiecki. „Według najnowszego raportu Europejskiej Agencji Środowiska, w Polsce z tego powodu umiera przedwcześnie ok. 50 tys. osób, co stanowi aż 10 proc. wszystkich przyczyn zgonów w naszym kraju. Co więcej, z powodu ekspozycji na zanieczyszczenia powietrza umiera ok. 10 razy więcej Polaków niż w wyniku wypadków drogowych, o których tyle się mówi publicznie” - dodał.

Statystyki dotyczące jakości powietrza w Polsce są alarmujące 

Tylko 6 proc. zapytanych odpowiedziało, że w ogóle nie przejmuje się smogiem. Większość - 61 proc. - sprawdza, jakim powietrzem oddycha. Z tego 20 proc. regularnie śledzi alerty smogowe i jeśli poziom smogu jest wysoki, zmienia swoje zachowania. 41 proc. badanych czasem sprawdza doniesienia, ale nie zmienia swoich zachowań. Natomiast co trzeci zapytany w ogóle nie śledzi raportów smogowych, ale przyznaje, że smog w zimie jest problemem.

Zmianę zachowań podczas smogu najczęściej deklarują osoby od 25 do 34 roku życia. Im większe miasto, tym bardziej świadomi i skłonni do reakcji są jego mieszkańcy – to 25 proc. badanych w miastach 200-500 tys. mieszkańców oraz 28 proc. w miastach powyżej 500 tys. mieszkańców.

Wyższy odsetek ankietowanych, którzy śledzą alerty i na nie reagują - 22 proc. - jest wśród osób aktywnych fizycznie na powietrzu, podczas gdy wśród domatorów tylko 13 proc. Co trzeci ankietowany w razie alertu smogowego nie wychodzi z domu, 29 proc. zapytanych nie wietrzy mieszkania, a 28 proc. rezygnuje z biegania, jazdy na rowerze, nordic walking czy innych aktywności na powietrzu. Co piąty ankietowany w takiej sytuacji rezygnuje ze spaceru z dzieckiem. 28 proc. ankietowanych nie wyjeżdża na weekend, urlop czy ferie do miejscowości, gdzie poziom smogu jest wysoki.

Statystyki dotyczące jakości powietrza w Polsce są alarmujące. Aż 33 z 50 miast w UE o największym stężeniu zanieczyszczeń powietrza to polskie miasta. Według Światowej Organizacji Zdrowia (WHO), w kategorii zanieczyszczenia powietrza pyłami zawieszonymi PM10 i rakotwórczym benzo(a)pirenem, nasz kraj zajmuje niechlubne pierwsze miejsce w Europie.

Badanie „Wiem, czym oddycham, czyli Polacy o smogu” zrealizowano metodą wspomaganych komputerowo wywiadów indywidualnych (CAWI) na próbie 955 respondentów w dniach 21-26 listopada br.