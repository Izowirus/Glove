Łódź, 14.01.2015. Specjalistyczne laboratorium Politechniki Łódzkiej, gdzie 14 bm. prof. Piotra Kula zaprezentował dziennikarzom wyprodukowany innowacyjną metodą metalurgiczną grafen. Metodę produkcji opracował zespół pod kierownictwem profesora Kuli. (gj) PAP/Grzegorz Michałowski Archiwum PAP © 2016 / Grzegorz Michałowski
                                        

            Graphene Week - najważniejsza na świecie naukowa konferencja poświęcona grafenowi - rusza w poniedziałek w Warszawie. Weźmie w niej udział ok. 600 czołowych badaczy pracujących nad wytwarzaniem i wykorzystaniem grafenu, w tym - laureaci Nagrody Nobla.
      
            Konferencja Graphene Week jest organizowana przez Komisję Europejską w ramach Graphene Flagship – 10-letniego projektu Unii Europejskiej. Jego celem jest rozwój badań naukowych nad wykorzystaniem grafenu i innych materiałów dwuwymiarowych w różnych dziedzinach życia i gospodarki. Graphene Flagship to jedno z dwóch flagowych przedsięwzięć, które wygrały konkurs w europejskim programie Nowe Technologie i Technologie Przyszłości. Na realizację obu tych projektów Komisja Europejska przeznaczyła blisko miliard euro. Koordynatorem Graphene Flagship jest Chalmers University of Technology w Goeteborgu w Szwecji.

Gospodarzem wydarzenia jest warszawski Instytut Technologii Materiałów Elektronicznych (ITME) - ośrodek badawczy specjalizujący się w opracowywaniu nowych technologii, materiałów oraz badaniu ich właściwości i możliwości wykorzystania w nauce i gospodarce.

Wybór Polski na miejsce konferencji to wyraz uznania europejskich naukowców dla wkładu ITME w badania nad grafenem. "Poprzednie edycje konferencji odbyły się w ośrodkach, które odgrywają znaczącą rolę w pracach nad grafenem. Pierwszą zorganizował Chalmers University of Technology. Druga odbyła się w Manchesterze, gdzie pracują odkrywcy grafenu i nobliści, profesorowie Andriej Gejm i Konstantin Novoselov. O organizację trzeciej poproszono nasz instytut w uznaniu wkładu naszych naukowców, a w szczególności doktora Włodzimierza Strupińskiego, który jest jednym z prekursorów badań nad grafenem" – mówi dyrektor ITME, dr inż. Ireneusz Marciniak.

Polscy naukowcy zdobyli uznanie badaczy z Europy dzięki opracowaniu nowych i udoskonaleniu istniejących metod produkcji grafenu oraz jego zastosowań.

Grafen to materiał składający się z pojedynczej warstwy atomów węgla. Ma szerokie zastosowanie – może posłużyć m.in. do produkcji elastycznych smartfonów, baterii o zwiększonej wydajności czy rozwoju terapii antynowotworowych.

W trakcie konferencji odbędą się liczne sesje i prelekcje dotyczące stanu badań nad grafenem i jego zastosowaniem w przemyśle, w tym w elektronice czy biomedycynie. Uczestnicy będą mogli zobaczyć prototypy urządzeń wykorzystujących grafen oraz odwiedzić stoiska m.in. polskich firm i instytucji naukowych zaangażowanych w projekty grafenowe.

Konferencja potrwa do piątku.

Partnerem strategicznym wydarzenia jest Urząd Miasta Stołecznego Warszawy, zaś patronami honorowymi są: Urząd Marszałkowski Województwa Mazowieckiego, Ministerstwo Nauki i Szkolnictwa Wyższego, Ministerstwo Rozwoju oraz Narodowe Centrum Badań i Rozwoju. Konferencję współorganizuje Uniwersytet Warszawski.

Więcej informacji o wydarzeniu: www.graphene-flagship.eu, program dostępny jest na stronie:
http://graphene-flagship.eu/grapheneweek/conference/programme/Pages/ConferenceProgramme.aspx