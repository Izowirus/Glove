Kraków, 03.04.2017. Wicepremier, minister nauki i szkolnictwa wyższego Jarosław Gowin podczas konferencji prasowej nt. rządowego wsparcia dla sektora gier video, 30 bm. w Krakowskim Parku Technologicznym. Wicepremier ogłosił II edycję programu GameINN, którego celem jest wsparcie nowatorskich projektów w polskiej branży gamingowej. (zuz)  PAP/Jacek Bednarczyk 

                                        

            100 mln zł przeznaczy Narodowe Centrum Nauki i Rozwoju (NCBR) na drugą edycję projektu GameINN, w której o dofinansowanie mogą się ubiegać przedsiębiorstwa związane z sektorem gier wideo. Konkurs ogłosił w poniedziałek w Krakowie wicepremier Jarosław Gowin.
      
            Nabór wniosków będzie prowadzony online od 5 maja do 6 lipca.

„Kolejny pomost miedzy nauką a gospodarką powstaje na naszych oczach. Jestem przekonany, że dzięki takim programom jak GameINN możemy liczyć na rozwój myśli informatycznej w Polsce, na rozwój kreacji artystycznych i wreszcie na rozwój polskiej gospodarki i podnoszenie poziomu zamożności Polaków” – powiedział wicepremier, minister nauki i szkolnictwa wyższego.

Jak podkreślił, za grami komputerowymi kryje się wielki namysł naukowy, przemyślenia i kreacje polskich artystów. "Nasz rząd od kilkunastu miesięcy realizuje śmiały plan przeobrażenia gospodarczego Polski, pchnięcia polskich firm na tory innowacyjności. Staramy się inwestować środki publiczne przede wszystkim w te obszary, które mają największy potencjał wzrostu konkurencyjności, podbijania światowych rynków, ale zarazem chodzi o to, aby te polski produkty były jak najbardziej innowacyjne" – mówił Gowin na briefingu prasowym w Krakowskim Parku Technologicznym.

Z-ca dyrektora NCBR prof. Aleksander Nawrat ocenił, że sektor gier jest największym potencjałem Polski i ma możliwości globalizacji polskich rozwiązań.

Z kolei dyrektor NCBR prof. Maciej Chorowski zauważył, że technologie wypracowywane przez sektor gier wideo mogą służyć nie tylko rozrywce, ale także nauce, edukacji i medycynie.

"Jednym z założeń programu GameINN jest opracowanie rozwiązań o charakterze badawczo-rozwojowym, które pozwolą skutecznie wykorzystać powstałe technologie m.in. do celów społecznych, edukacyjnych, medycznych i terapeutycznych" – powiedział dyrektor NCBR. Jako przykład wymienił dwie gry, które powstaną dzięki dofinansowaniu w ramach pierwszej edycji konkursu: gra poprawiająca zdolności echolokacji u osób niedowidzących, wspierająca terapię i rehabilitację osób po udarach - oraz gra edukacyjna, która będzie pomagała uczniom w utrwalaniu wiedzy i sprawdzaniu umiejętności.

W drugim konkursie GameINN o wsparcie mogą się ubiegać zarówno duże, jak i średnie i małe firmy. W projekcie uczestniczyć mogą także przedsiębiorstwa, które były beneficjentami pierwszej edycji.

Więcej informacji o konkursie dostępnych jest na stronie ncbr.gov.pl.

Jak poinformowało NCBR, w Polsce istnieje ponad 240 firm zajmujących się produkcją gier. Ich liczba stale rośnie. To branża, która odnotowuje systematyczny wzrost zatrudnienia i obrotów. Wartość polskiego rynku gier w 2015 r. szacowano na ponad 1,65 mld zł. Gry polskiej produkcji zdobywają międzynarodowe wyróżnienia.

Program sektorowy GameINN został uruchomiony w 2016 r. na wniosek Porozumienia Polskie Gry. Ma na celu zwiększenie konkurencyjności krajowego sektora producentów gier wideo na rynku globalnym w perspektywie 2023 r. W pierwszym konkursie, który został rozstrzygnięty w grudniu 2016 r., NCBR dofinansowało 38 projektów na kwotę prawie 116 mln zł.