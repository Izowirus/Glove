Poznań, 31.05.2017. Studenci Politechniki Poznańskiej zaprezentowali 31 bm., w Urzędzie Miasta Poznania, autonomiczny dron własnej konstrukcji. Studenci wezmą udział w zawodach dronów w Stanach Zjednoczonych w bazie Marynarki Wojennej USA Webster Field, które odbędą się w dniach 14-17 czerwca br. (jk/mgut) PAP/Jakub Kaczmarczyk Archiwum PAP © 2017 / Jakub Kaczmarczyk
                                        

            Narodowe Centrum Badań i Rozwoju przygotowuje nową edycję konkursu INNOSBZ dla polskiego sektora systemów bezzałogowych. W programie można uzyskać wsparcie np. na prace badawczo-rozwojowe związane z bezzałogowymi statkami powietrznymi.
      
            Fundusze można też pozyskać na prace nad platformami lądowymi i wodnymi, konstrukcją podsystemów i podzespołów, a także nad aplikacjami przemysłowymi.

Celem zainicjowanego przez Polską Platformę Technologiczną Systemów Bezzałogowych programu sektorowego INNOSBZ jest zwiększenie konkurencyjności i innowacyjności polskiego sektora produkcji systemów bezzałogowych na rynku globalnym w perspektywie roku 2023/2026.

"Nie ustajemy w dążeniu, aby nadać polskiej gospodarce innowacyjny charakter" – skomentował cytowany w komunikacie NCBR wicepremier, minister nauki i szkolnictwa wyższego Jarosław Gowin. "Dlatego inwestujemy w dynamicznie rozwijające się branże, w których możliwe jest wykorzystanie potencjału polskich naukowców i przedsiębiorców. Systemy bezzałogowe to bez wątpienia dziedzina już dziś przyciągająca uwagę, chcemy jednak by już niedługo, przyciągały ją przede wszystkim konkretne, praktyczne i profesjonalne rozwiązania, które nie tylko przyjmą się na polskim rynku, ale również za granicą" - powiedział Gowin.

To drugi konkurs w ramach programu INNOSBZ. W pierwszym, zakończonym w ubiegłym roku, 12 projektów otrzymało łącznie 44 mln zł dofinansowania. Wśród nagrodzonych projektów znalazły się m.in. bezzałogowy statek powietrzny, latająca platforma hybrydowa do zadań szybkiego reagowania czy głowica optoelektroniczna do wykrywania zagrożeń. Nagrodzone projekty cechują się możliwościami szerokiego zastosowania, zwłaszcza jeśli chodzi o kwestie bezpieczeństwa. Rozwiązania, które powstaną dzięki wsparciu NCBR będą wykorzystywane przy monitoringu, kontroli i ochronie, ale również w rolnictwie czy w leśnictwie.

"Możliwości zastosowania systemów bezzałogowych jest bardzo wiele. Najlepsze projekty, oprócz funduszy na prace badawczo-rozwojowe, mają także szansę na komercjalizację i wejście na rynek. Każdy aplikujący projekt oceniany jest bowiem nie tylko pod względem stopnia innowacyjności technologicznej, ale również pod kątem ekonomicznym" – mówi prof. Aleksander Nawrat, zastępca dyrektora Narodowego Centrum Badań i Rozwoju.

Kwota alokacji w konkursie wynosi 50 mln zł, a o dofinansowanie projektów mogą ubiegać się jedynie przedsiębiorstwa – indywidualnie lub w konsorcjach. Fundusze przeznaczone zostaną na realizację projektów, które obejmują badania przemysłowe i eksperymentalne prace rozwojowe albo tylko eksperymentalne prace rozwojowe. Elementem projektu mogą być również prace przedwdrożeniowe.

Minimalna wartość kosztów kwalifikowalnych wynosi 2 mln zł, maksymalna – 20 mln zł. Nabór wniosków potrwa od 16 października do 18 grudnia 2017 r.

Program sektorowy INNOSBZ jest jednym z 14 programów sektorowych NCBR realizowanych w ramach Programu Operacyjnego Inteligentny Rozwój.