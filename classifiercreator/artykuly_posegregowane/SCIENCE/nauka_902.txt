Choć drzewa w przestrzeni miejskiej są bardzo pożyteczne, to jednak podczas upałów mogę zwiększać poziom ozonu przygruntowego i tym samym wzmagać zanieczyszczenie powietrza - wynika z badania przeprowadzonego w Institute for Advanced Sustainability Studies w Poczdamie (Niemcy).
      
            Jego wyniki opublikowano na łamach "Environmental Science & Technology" (http://pubs.acs.org/doi/abs/10.1021/acs.est.6b06514).

"Sadzenie drzew to popularna strategia, która pomaga miastom stać się +bardziej ekologicznymi+, dosłownie i w przenośni - mówi dr Galina Churkina, główna autorka badania. - Jednak już od dawna mówi się o tym, że roślinność miejska w połączeniu z emisjami antropogenicznymi przyczynia się do produkcji ozonu i innych cząstek stałych. Proces ten nasila się wraz ze wzrostem temperatury i może powodować poważne problemy z jakością powietrza na gęsto zaludnionych obszarach podczas fal upałów".

Powołując się na wyniki wielu wcześniejszych badań specjalistka wyjaśnia, że sadzenie drzew w miastach niesie mnóstwo korzyści. Do najważniejszych należą: pochłanianie dwutlenku węgla, częściowa redukcja emisji węglowodorów ulatniających się ze zbiorników paliwa i przewodów, tworzenie obszarów zacienionych, zatrzymywanie wód opadowych. W wielu metropoliach w SUSA i Europie sadzenie drzew stało się powszechną praktyką.

"Wiadomo jednak, że drzewa oraz inne rośliny uwalniają lotne związki organiczne (VOC - volatile organic compounds), które mogą oddziaływać z innymi substancjami i powodować zanieczyszczenie powietrza. A kiedy jest gorąco, rośliny uwalniają więcej VOC, niż w okresach chłodniejszych" - wyjaśnia dr Churkina.

Wraz z kolegami z kilku niemieckich ośrodków naukowych badaczka postanowiła więc sprawdzić, czy i jaki wpływ mają fale upałów oraz roślinność miejska na zanieczyszczenie powietrza.

Naukowcy porównali wyniki modelowania komputerowego stężeń zanieczyszczeń powietrza na obszarze metropolitalnym Berlin-Brandenburgia. Badanie przeprowadzono latem 2006 roku - kiedy odnotowano bardzo silne upały, oraz latem 2014 roku - kiedy temperatury były bardziej typowe.

Okazało się, że w 2006 roku VOC z zieleni miejskiej przyczyniły się do powstania około 6-20 procent całego ozonu przygruntowego (troposferycznyego), a w czasie fali upałów udział ten wzrósł do 60 procent.

Autorzy badania sugerują więc, że oprócz kampanii promujących sadzenie drzew na terenach miejskich, wysiłki na rzecz poprawy stanu środowiska powinny skupić się także na innych działaniach, np. zmniejszeniu ruchu pojazdów, który jest głównym źródłem tlenków azotu, czyli substancji łatwo reagujących z lotnymi związkami organicznymi i przyczyniających się do tworzenia ozonu.