Zielona Góra, 16.12.2017. Pierwsze Mistrzostwa Polski w Szyciu Chirurgicznym Studentów Medycyny odbyły się w Zielonej Górze, 16 bm. W zawodach wzięło udział 20 czteroosobowych drużyn. Swoje reprezentacje wystawiły uczelnie medyczne, koła i stowarzyszenia studenckie z całego kraju. Organizatorami mistrzostw są: Wydział Lekarski i Nauk o Zdrowiu Uniwersytetu Zielonogórskiego we współpracy z Katedrą i Kliniką Chirurgii, Traumatologii i Urologii Dziecięcej Uniwersytetu Medycznego im. Karola Marcinkowskiego w Poznaniu oraz Aesculap Akademia. (lm/cat)
PAP/Lech Muszyński PAP © 2017 / Lech Muszyński
                                        

            Studenci z Wydziału Lekarskiego i Nauk o Zdrowiu Uniwersytetu Zielonogórskiego zostali triumfatorami pierwszych Mistrzostw Polski w Szyciu Chirurgicznym Studentów Medycyny. Dwudniowa impreza dobyła się w Zielonej Górze.
      
            Na drugim stopniu podium stanęła drużyna Uniwersytetu Medycznego w Lublinie, a trzecie miejsce zajął drugi zespół wystawiony przez gospodarzy.

W zmaganiach wzięło udział 18 drużyn z uczelni medycznych, kół i stowarzyszeń studenckich z całego kraju, w tym jedna z Ukrainy. Reprezentacje liczyły po trzech-czterech zawodników, byli nimi studenci medycyny od II do VI roku. Zwycięzcy w nagrodę wezmą udział w profesjonalnym kursie laparoskopii. Pozostali medaliści otrzymali nagrody książkowe. Były też puchary dla uczelni.

„Bardzo wysoki poziom zawodów. Członkowie jury byli pod wrażeniem umiejętności studentów w tym fachu. Możemy być spokojni o pacjentów, którymi w przyszłości będą się opiekować” - powiedział PAP jeden z pomysłodawców mistrzostw, prodziekan ds. klinicznych Uniwersytetu Zielonogórskiego dr Paweł Jarmużek.

Dwudniowe zmagania były podzielone na dwa bloki. W piątek odbyła się prezentacja drużyn i część teoretyczna – cykl wykładów mający przygotować zawodników do części praktycznej imprezy.

W sobotę przyszedł czas na rywalizację. Najpierw był test ze zdobytej dzień wcześniej wiedzy, a potem zajęcia praktyczne, czyli szycie. Studenci wykonywali zadane im szwy na materiale genetycznym – wieprzowych brzuszkach, nóżkach, a także na nóżkach kurzych.

Na wykonanie zadanych szwów były dwie godziny. Efekt pracy młodzieży oceniło jury złożone z lekarzy i nauczycieli akademickich. Po uwagę brano poprawność wykonania szwów, użycie odpowiednich dla danego szwu nici, liczył się także czas.

Jury oceniało kilka podstawowych rodzajów szwów służących do zespalania skóry i tkanki podskórnej (m.in. szew pojedynczy, węzełkowy, materacowy pionowy czy poziomy). Studenci medycyny musieli także zespolić jelito cienkie sposobem koniec do końca oraz bok do boku, a także sprawnie wykonać zespolenie dwunastniczo-dwunastnicze typu „karo”.

Organizatorami mistrzostw był Wydział Lekarski i Nauk o Zdrowiu Uniwersytetu Zielonogórskiego we współpracy z Katedrą i Kliniką Chirurgii, Traumatologii i Urologii Dziecięcej Uniwersytetu Medycznego im. Karola Marcinkowskiego w Poznaniu oraz Aesculap Akademia.

Dr Jarmużek zapowiedział, że w 2018 roku mistrzostwa będą miały swoją kontynuację.

Głównym celem imprezy jest podniesienie wiedzy na temat technik szycia chirurgicznego, zapoznanie z nowoczesnymi materiałami szewnymi oraz integracja środowisk studenckich z całego kraju.

Autor: Marcin Rynkiewicz