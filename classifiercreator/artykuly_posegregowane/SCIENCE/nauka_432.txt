Sosnowiec, 10.02.2018.
Uczestnicy konkursów, 10 bm. XXII Międzynarodowa Wystawa Psów Rasowych odbywa się w mijający weekend (10-11 bm.) w sosnowieckiej hali Expo Silesia. (ag/cat)
PAP/Andrzej Grygiel Archiwum PAP © 2018 / Andrzej Grygiel
                                        

            Studenci, którzy przed egzaminami korzystają z zajęć terapeutycznych z psami są mniej zestresowani - informują kanadyjscy naukowcy na łamach pisma "Stress and Health".
      
            "Sesje terapeutyczne z czworonogami stają się coraz bardziej popularne na kampusach akademickich, jednak dotychczas zaskakująco mało badań przeprowadzono na temat tego, w jakim stopniu pojedyncza sesja takiej terapii rzeczywiście pomaga studentom. Nasze badania sugerują, że dogoterapia ma wymierny, pozytywny wpływ na stan psychiczny studentów. Pozwala przede wszystkim zmniejszyć poziom stresu i negatywnych uczuć" - zauważa autorka analizy Emma Ward-Griffin z University of British Columbia w Vancouver.

W badaniach wzięło udział 246 studentów, którzy wypełniali kwestionariusze przed i po sesji terapeutycznej (zaraz po zakończeniu sesji i 10 godzin później). Podczas zajęć terapeutycznych uczestnikom towarzyszyło od 7 do 12 psów.

Po zakończeniu sesji studenci twierdzili, że czują się znacznie mniej zestresowani, szczęśliwsi i mają więcej energii w porównaniu z grupą kontrolną, która nie korzystała z dogoterapii. Po dziesięciu godzinach również przyznawali, że ich poziom stresu uległ obniżeniu, odczuwali mniej negatywnych emocji, a więcej wsparcia.

Choć wcześniejsze badania wskazywały, że z dogoterapii więcej korzyści czerpią kobiety, obecne wyniki wskazywały, że pozytywny wpływ dotyczył obu płci w równym stopniu.

Autorzy sugerują, że więcej uczelni powinno oferować dogoterapię jako metodę niwelowania stresu przedegzaminacyjnego.