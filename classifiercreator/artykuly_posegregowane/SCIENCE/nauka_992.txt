Seniorzy są bardziej skłonni do podejmowania ryzykownych decyzji niż młodzi dorośli - wykazały badania, o których informuje pismo "Psychological Science".
      
            Żyjemy dłużej. W krajach rozwiniętych odsetek osób po 65. roku życia wynosi już około 21 proc., a do 2060 roku wzrośnie - według prognoz - do 32 proc. Osoby starsze i decyzje, jakie podejmują mają więc coraz większy wpływ na sytuację gospodarczą i społeczną - uzasadniają swoje badania naukowcy z Max Planck Institute for Human Development w Berlinie.

Skłonność do podejmowania decyzji związanych z ryzykiem badano w grupie 60 osób w wieku od 18 do 30 lat oraz 62 osób w wieku od 63 do 88 lat. Zadaniem uczestników było podjęcie 105 decyzji, przy których informowano ich, ile pieniędzy mogą wygrać lub stracić oraz o prawdopodobieństwie wygranej i przegranej.

Wbrew oczekiwaniom, okazało się, że to seniorzy częściej podejmowali decyzje obarczone ryzykiem. Badacze tłumaczą to większym optymizmem w tej grupie wiekowej. Seniorzy przejawiali więcej pozytywnych emocji, wyobrażali sobie lepsze potencjalne rezultaty decyzji oraz nadawali podobną wagę potencjalnej wygranej i przegranej. Osoby młodsze koncentrowały się w większym stopniu na unikaniu potencjalnej przegranej.

Decyzje seniorów okazywały się jednak częściej decyzjami prowadzącymi do utraty pieniędzy. Rzadziej dokonywali oni obiektywnie lepszego wyboru. Jak zauważa autor badań dr Thorsten Pachur, jest to związane z pogorszeniem się z wiekiem zdolności szybkiego przetwarzania informacji i szybkiego rozwiązywania problemów.