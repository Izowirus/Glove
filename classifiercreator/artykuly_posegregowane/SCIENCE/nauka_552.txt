Szczecin, 09.01.2015. Ogromny owad straszyk olbrzymi zaprezentowany podczas "Nocy bilogów" na Wydziale Biologii Uniwersytetu Szczecińskiego, 9 bm. "Noc Biologów", organizowana przez Wydział Biologii Uniwersytetu Szczecińskiego, ma na celu zaciekawić młodzież naukami przyrodniczymi i zaprezentować biologię w niekonwencjonalny sposób. (gj) PAP/Marcin Bielecki Archiwum PAP © 2015 / Marcin Bielecki
                                        

            Piątek 12 stycznia to data, której nie powinien przegapić żaden miłośnik biologii. Ok. 30 jednostek akademickich w kraju przygotowuje wtedy moc atrakcji z okazji Nocy Biologów. W planach są prelekcje, wycieczki i pokazy. Na część zajęć obowiązują rezerwacje.
      
            Szczecin, Zielona Góra, Poznań, Opole, Katowice, Kraków, Rzeszów, Lublin, Bydgoszcz, Toruń, Poznań, Warszawa - to miasta, w których biolodzy szykują moc atrakcji podczas Nocy Naukowców. W organizację wydarzeń włączyły się nie tylko uczelnie, ale również niektóre instytuty, ogrody zoologiczne i botaniczne, centra nauki. W sumie na stronie Nocy Biologów można znaleźć programy w ok. 30 jednostkach w całym kraju.

"Dziesiątki naukowców zafascynowanych fenomenem Życia, wyjdą z ukrycia, by w jasny sposób opowiedzieć, na czym polega ich praca i jak niezwykłe zjawiska można obserwować nawet bardzo prostymi metodami. Postarają się zmierzyć z dość powszechnym przekonaniem, że zima jest tą porą roku, w której życie zamiera. Czy tak jest naprawdę? Czy mróz i mrok mogą pokonać życie? Przekonajcie się sami!" - zachęcają organizatorzy na stronie Nocy Biologów.

W programach poszczególnych ośrodków można znaleźć dziesiątki prelekcji, wycieczki, pokazy czy zajęcia w laboratoriach. Większość atrakcji przewidziana jest na piątkowe popołudnie i wieczór, ale niektóre ośrodki zajęcia zaczynają od rana. Na większość warsztatów obowiązują rezerwacje.

Organizatorzy wymieniają na swojej stronie wiele niezwykłych odkryć biologicznych, jakich dokonano na przełomie XX i XXI wieku. To m.in. możliwość poznawania genomów wielu organizmów, coraz łatwiejsza edycja genów i tworzenie roślin modyfikowane genetycznie, zmiany w bioróżnorodności związane z globalnym ociepleniem. "Wiele wskazuje na to, że XXI stulecie będzie wiekiem biologii. Trudno się więc dziwić, że ta fascynująca dziedzina nauki przyciąga rzesze chętnych do zgłębiania jej tajemnic" - piszą organizatorzy Nocy Biologów.

Idea Nocy Biologów narodziła się na Wydziale Biologii Uniwersytetu im. Adama Mickiewicza w Poznaniu podczas spotkań otwartych dla społeczności miasta i regionu. Pomysł zaczerpnięto z organizowanej co roku Nocy Muzeów, która przyciąga rzesze zwiedzających.

Pierwsza edycja Nocy Biologów odbyła się w styczniu 2012 r. Wtedy w wydarzeniach w całym kraju udział wzięło 16-20 tys. uczestników. Od tej pory organizowana jest w styczniu co roku i przyciąga znacznie większe rzesze zwolenników nauk o życiu.

Odbywające się w całej Polsce pikniki naukowe (zwykle wiosną) i festiwale nauki (na ogół wczesną jesienią) poświęcone są wszelkim formom aktywności naukowej. Tymczasem Noc Biologów jest wydarzeniem, w którym cała uwaga publiczności może się skupić na naukach biologicznych.