Warszawa, 24.10.2015. Targi gier komputerowych i wideo Warsaw Games Week 2015, 24 bm. w Warszawie. W warszawskiej Hali EXPO XXI uczestnicy znajdą specjalnie zaaranżowane strefy, w których będą mogli zmierzyć się w turniejach, przetestować najlepszy sprzęt i nowe gry czy spotkać się na żywo z najpopularniejszymi graczami i youtuberami. Targi potrwają do niedzieli, 25 października. (zuz)  Archiwum PAP/Leszek Szymański 
                                        

            Od 1 czerwca twórcy gier wideo będą mogli składać wnioski o dofinansowanie badań przemysłowych i prac rozwojowych w konkursie w ramach programu sektorowego GAMEINN ogłoszonym przez Narodowe Centrum Badań i Rozwoju. W tym roku do rozdysponowania jest 80 mln zł.
      
            „Gry komputerowe to jest jeden z tych obszarów, w których naszym zdaniem Polska ma potencjał, żeby stać się wkrótce jednym z liderów nie tylko w Europie, ale także na świecie” - powiedział wicepremier i minister nauki i szkolnictwa wyższego Jarosław Gowin. W Krakowie uczestniczył on w konferencji Digital Dragons, skupiającej przedstawicieli branży gier z całego świata. Organizatorem spotkania jest Krakowski Park Technologiczny.

Gowin zwrócił uwagę, że gry komputerowe są jednym z najbardziej dynamicznie rozwijających się obszarów gospodarki na świecie. Globalny rynek szacowany jest na blisko 100 mld dolarów, w Polsce w ubiegłym roku określono go na blisko 2 mld zł. Według badań co trzeci Polak gra w gry wideo.

„Rząd nie chce z góry narzucać, gdzie polska gospodarka powinna się rozwijać - obserwujemy gdzie ma ona realny potencjał, gdzie już dzisiaj istnieją szybko rozwijające się branże i firmy, i chcemy w przemyślany sposób kierować właśnie tam pomoc publiczną” - zaznaczył szef resortu nauki przypominając, że branża ta wymaga nie tylko kompetencji informatycznych, ale też udziału przedstawicieli innych dziedzin: artystów, socjologów czy psychologów.

Stan Just z firmy CD Projekt, reprezentujący Porozumienie Polskie Gry, poinformował, że pierwszy raz w historii w 2015 r. firmy produkujące gry komputerowe zarobiły w Polsce ponad 1 mld zł. „To jest nieprawdopodobny sukces w naszej branży - widząc ten potencjał uruchamiamy program GAMEINN, którego celem jest podwyższenie konkurencyjności sektora produkcji gier wideo w Polsce poprzez innowacje” - zaznaczył.

Według niego obszary dofinansowania zdefiniowano bardzo szeroko. „Uważamy, że jesteśmy w stanie pokusić się o innowacje w każdym aspekcie tworzenia gry, a także zastosowaniu technologii (używanej do gier) w innych branżach niż rozrywka” - wyjaśnił.

Środki dostępne w ramach GAMEINN mają posłużyć m.in. na opracowanie i rozwój technologii takich jak budowa wieloplatformowych silników grafiki, mapowanie rzeczywistych obrazów, modelowanie 3D na potrzeby światów wirtualnych czy wykorzystanie w grach sztucznej inteligencji.

Przedsiębiorcy działający w branży gier będą mogli składać wnioski o dofinansowanie badań przemysłowych i prac rozwojowych od 1 czerwca do 16 sierpnia 2016 r. W konkursie mogą brać udział przedsiębiorstwa lub konsorcja przedsiębiorstw składające projekty o wartości od 500 tys. do 20 mln zł. Dofinansowanie ma wynieść od 40 do 80 proc. „Limit minimalny został ustalony na niskim poziomie, żeby zachęcić jak największą liczbę również małych firm do tego programu” - wyjaśnił Just.

W tym roku odbędzie się pilotaż programu o budżecie 80 mln zł. Łączny budżet projektu jest planowany nawet na 245 mln zł w latach 2016-2023.”Od wyniku tego pilotażu będą zależały dalsze losy tego programu” - zaznaczył przedstawiciel Porozumienia Polskie Gry.