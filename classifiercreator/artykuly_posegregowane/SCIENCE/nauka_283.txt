Warszawa, 23.05.2018. Wicepremier, minister nauki i szkolnictwa wyższego Jarosław Gowin podczas uroczystości wręczenia nagród w konkursie na Modelowy Dom Jednorodzinny dla programu "Mieszkanie Plus", 23 bm. w Warszawie. PAP/Jacek Turczyk
                                        

            Porozumienie o współpracy naukowo-technicznej między Polską a Izraelem zostanie podpisane jeszcze w tym roku - zapowiedział we wtorek wicepremier, minister nauki i szkolnictwa wyższego Jarosław Gowin, podsumowując swoje rozmowy w Izraelu.
      
            Od niedzieli wicepremier Gowin oraz wiceminister nauki Piotr Dardziński przebywają z trzydniową wizytą w Izraelu. Są tam na zaproszenie strony izraelskiej, jako goście ministerialnej konferencji "Thinking out of the Box", która została zorganizowana z okazji obchodów 70. rocznicy powstania państwa żydowskiego. W nocy z wtorku na środę delegacja wraca do kraju.

Gowin spotkał się w niedzielę z izraelskim ministrem nauki i technologii Ofirem Akunisem, a w poniedziałek z premierem Benjaminem Netanjahu i z dyrektorem Yad Vashem Awnerem Szalewem. We wtorek odbyły się spotkania z członkinią Rady Szkolnictwa Wyższego Izraela prof. Jaffą Zilberszac oraz z szefową izraelskiej Akademii Nauk Ścisłych i Humanistycznych prof. Nili Cohen.

"Moja wizyta tutaj służyła z jednej strony przygotowaniu się do podpisania porozumienia o współpracy naukowej z Izraelem, ale z drugiej strony - stworzeniu odpowiedniego klimatu do nawiązania współpracy już szczegółowej, także w obszarze gospodarczym" - powiedział dziennikarzom Gowin.

Zaznaczył, że o szczegółach współpracy, zarówno naukowej, jak i gospodarczej, rozmawiać będą przedstawiciele polskiego rządu i strony izraelskiej podczas Forum Gospodarczego, które organizują w Izraelu 19 czerwca polskie instytucje, m.in. Ministerstwo Przedsiębiorczości i Technologii.

"Z panem ministrem Ofirem Akunisem ustaliliśmy, że bezpośrednio po moim powrocie do Warszawy zintensyfikujemy pracę nad porozumieniem o współpracy naukowo-technicznej między Izraelem a Polską" - powiedział PAP Gowin. Zapewnił, że porozumienie zostanie podpisane w tym roku.

Wiceminister nauki Piotr Dardziński w rozmowie z PAP wyjaśnił, że wygasł już załącznik o współpracy między Polską a Izraelem, który określał szczegółową agendę tego, w jakich obszarach taka naukowo-techniczna współpraca jest prowadzona. Dardziński zaznaczył, że załącznik wygasł w naturalny sposób, a nie np. z powodu pogorszenia relacji między krajami. Teraz muszą jeszcze zostać doprecyzowane punkty dotyczące współpracy - powiedział wiceminister.

Wicepremier Gowin podkreślił, że Izrael to bardzo atrakcyjny partner, który wymaga nie tylko dużego potencjału naukowego po stronie polskiej. "Myślę, że taki potencjał mamy, ale także współpraca naukowo-techniczna wymaga rozwiązania tego, co dziś jest kamykiem w bucie uwierającym naszych izraelskich partnerów. Mam na myśli ustawę o IPN" - powiedział wicepremier.
Przyznał, temat ustawy o IPN powracał w rozmowach z różnymi związanymi ze środowiskiem akademickim partnerami izraelskimi, choć nie w rozmowie z premierem Izraela.

"Niezależnie od tego, jaki będzie wyrok Trybunału (Konstytucyjnego - PAP), powinniśmy tę ustawę poddać korekcie, bo w sposób trwały mogłaby ona rzutować nie tylko na relacje polsko-izraelskie, ale także polsko-amerykańskie" - powiedział Gowin.

Polska delegacja spotkała się też z Mailis Reps, minister edukacji i badań Estonii. Podczas rozmów kuluarowych rozmowy toczyły się także z ministrami ds. nauki z innych krajów. W konferencji w Jerozolimie uczestniczyły ministerstwa z 20 krajów.

"Muszę powiedzieć, że ze strony partnerów izraelskich i ze strony innych ministrów nauki z innych krajów, z Europy, czy z reszty świata, którzy przyjechali do Jerozolimy, usłyszałem wiele pytań na temat naszej reformy nauki i szkolnictwa wyższego, dlatego że nasza reforma uważana jest coraz powszechniej za bardzo ciekawy eksperyment. Myślę, że znajdziemy bardzo wielu naśladowców" - ocenił Gowin.

Jak zauważył jednak, przepisy i umowy to nie wszystko. Najważniejsza jest - według niego - konkretna współpraca naukowców i przedsiębiorców.

Podczas wizyty w Izraelu wicepremier Gowin złożył wieniec w instytucie Yad Vashem. Prywatnym punktem jego wizyty w Izraelu była zaś wizyta przy Ścianie Płaczu.

Izrael jest jedną z potęg światowych, jeśli chodzi o badania naukowe i innowacje. Od roku 2000 izraelscy naukowcy zdobyli aż 8 Nagród Nobla. Kraj przoduje w rankingach innowacyjności, a nakłady na badania i rozwój w stosunku do PKB są tam rekordowo wysokie.

Z Jerozolimy Ludwika Tomala