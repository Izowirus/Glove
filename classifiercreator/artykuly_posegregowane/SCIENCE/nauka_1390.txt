Warszawa, 28.01.2016. Laboratorium dużych prędkości (transoniczne) w Laboratorium Aerodynamiki Turbin Lotniczych i Spalania na Wydziale Mechanicznym Energetyki i Lotnictwa Politechniki Warszawskiej. (zuz)  Archiwum PAP/Marcin Obara 
                                        

            Szesnaście ośrodków badawczych dostanie w sumie nawet 250 mln zł dofinansowania na utrzymanie infrastruktury badawczej do 2020 r. Zaplecze ma służyć komercjalizacji prac badawczo-rozwojowych - poinformowało PAP Narodowe Centrum Badań i Rozwoju (NCBR).
      
            Środki przyznano w ramach programu PANDA 2, który jest skierowany do instytucji prowadzących badania naukowe lub prace rozwojowe oraz działających na rzecz upowszechniania nauki. Wyniki konkursu na dofinansowanie kosztów utrzymania infrastruktury badawczej, służącej komercjalizacji prac B+R, resort nauki oraz NCBR ogłosiły w piątek.

Wsparcie dotyczy infrastruktury (o wartości co najmniej 50 mln zł), jaka powstała dzięki Programowi Operacyjnemu Innowacyjna Gospodarka. Program ten umożliwia prowadzenie badań na zamówienie podmiotów zewnętrznych.

Celem konkursu było zachęcenie ośrodków badawczych do zewnętrznego udostępniania posiadanej infrastruktury i utrzymywania jej w gotowości do świadczenia usług.

Dzięki dobrze przygotowanym aplikacjom wszystkie projekty otrzymają wsparcie NCBR na prowadzenie badań dla podmiotów zewnętrznych. W pierwszym roku trwania programu wnioskodawcom zagwarantowano środki na łączną sumę 50 mln zł - poinformowało NCBR.

Dalsze dofinansowanie przyznawane będzie co roku.

Jego wysokość aż w 80 proc. będzie jednak uzależniona od przychodów z komercjalizacji wyników prac zrealizowanych przy wykorzystaniu posiadanej infrastruktury w roku poprzednim. Łączny budżet programu wynosi 250 mln zł (maksymalnie 50 mln zł w każdym roku). Wsparcie projektów potrwa do końca 2020 r.

"Stawiamy na przenikanie się nauki i biznesu, bo to przekłada się na realne zyski dla gospodarki. Komercjalizacja badań powinna stać się standardem, a nie wyjątkiem od reguły. Dlatego wierzę, że przyznane w konkursie środki zachęcą ośrodki badawcze do ściślejszej współpracy z przemysłem, a naukowców - do wprowadzania wyników swoich prac na rynek" - mówi minister nauki i szkolnictwa wyższego Jarosław Gowin.

"Mamy w Polsce sprzęt i laboratoria światowej klasy, których nierzadko zazdroszczą nam badacze z krajów +starej+ Europy. Tego skoku jakościowego udało się dokonać dzięki funduszom unijnym. Teraz czas na wykorzystanie laboratoriów do realizacji ambitnych projektów badawczo-rozwojowych służących gospodarce. Przyznane w konkursie środki przeznaczone są na utrzymanie już istniejącej infrastruktury, ale co najważniejsze - dodatkową premię otrzymają te podmioty, które najskuteczniej współpracują z przedsiębiorcami i komercjalizują wyniki prac B+R" – dodał dyrektor Narodowego Centrum Badań i Rozwoju, Maciej Chorowski.

Na liście beneficjentów konkursu znalazły się: Narodowe Centrum Badań Jądrowych, Uniwersytet im. Marii Curie-Skłodowskiej w Lublinie, Politechnika Gdańska, Politechnika Świętokrzyska, Uniwersytet Warszawski, Akademia Górniczo-Hutnicza w Krakowie, Główny Instytut Górnictwa, Instytut Chemii Bioorganicznej PAN, Politechnika Warszawska, Wielkopolskie Centrum Zaawansowanych Technologii w Poznaniu, Warszawski Uniwersytet Medyczny, Polonia Aero sp. z o.o., Wrocławskie Centrum Badań EIT+, Uniwersytet Jagielloński, Wojskowa Akademia Techniczna i Politechnika Wrocławska.