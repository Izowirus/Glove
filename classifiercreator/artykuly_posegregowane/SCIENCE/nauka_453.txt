W ostatnich latach zwłaszcza strefie podbiegunowej i na dużych szerokościach geograficznych północnych wiosna zaczyna się szczególnie wcześnie - informuje pismo "Nature Scientific Reports".
      
            To północno-wiosenne przyspieszenie jest mniej więcej trzykrotnie większe niż sugerowały wcześniejsze badania - wskazują naukowcy z University of California - Davis. Na południowych i umiarkowanych szerokościach geograficznych - w Los Angeles, Nowym Orleanie czy Dallas wiosna może przychodzić tylko dzień wcześniej niż dziesięć lat emu. Dalej na północ - w Seattle, Chicago czy Waszyngtonie może przyjść cztery dni wcześniej. Natomiast w Arktyce - aż o 16 dni wcześniej.

"To badanie weryfikuje obserwacje, które krążyły w społeczności naukowej oraz popularnych raportach od lat - wyjaśnia główny autor, Eric Post. - Tak, wiosna nadchodzi wcześniej, zaś w Arktyce to przyspieszenie jest większe niż w przypadku mniejszych szerokości. Nasze badanie wiąże ponadto te różnice z szybszym wiosennym ociepleniem na większych szerokościach".

Obecne badanie jest najbardziej wszechstronną analizą dotyczącą początku wiosny na różnych szerokościach geograficznych. Typowe oznaki wiosny to migrujące ptaki, kwitnące kwiaty, aktywność płazów oraz pojawianie się liści.



Naukowcy przeanalizowali 743 wcześniej opublikowane szacunki, dotyczące tempa postępu wiosny, z badań obejmujących 86 lat na półkuli północnej, a także wskaźniki ocieplenia wiosennego w tym samym przedziale lat i szerokości geograficznej.

Nawet po uwzględnieniu różnic w długości, czasie i miejscu poprzednich badań, związek między wcześniejszą wiosną a wyższymi szerokościami geograficznymi był silny.

Nadejście wiosny wpływa na wiele gatunków roślin i zwierząt. Nie jest jasne, w jaki sposób przyspieszona wiosna mogłaby wpływać na gatunki na całej planecie. Potencjalnym problemem może być na przykład wpływ na wędrowne ptaki. Wiele ich gatunków przenosi się ze stref tropikalnych na wyższe szerokości geograficzne, takie jak Arktyka, w celu rozmnażania.

"Niezależnie od tego, na jakie sygnały reagują, aby przenieść się na północ wiosną, mogą one nie być wiarygodnymi wskaźnikami dostępności żywności, gdy tam dotrą, a początek wiosny zostanie przesunięty przez przyszłe ocieplenie" - powiedział Post. "Wiosenne pojawianie się roślin i owadów, którymi żywią się po przybyciu, następuje szybciej niż zmiany na niższych szerokościach geograficznych, z których te ptaki odlatują" - dodał.