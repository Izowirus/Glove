Dwukrotnie w trakcie ewolucji podwoił się w owocach kiwi poziom witaminy C – dowodzą naukowcy na łamach pisma "iScience".
      
            "Dzisiaj kiwi zawiera niemal tyle witaminy C, co pomarańcza. Jest to rezultat spontanicznej duplikacji DNA u przodków dzisiejszej rośliny kiwi. Były to dwa niezależne epizody, ok. 50-57 mln lat temu i ok. 18-20 mln lat temu" - wyjaśnia kierownik zespołu, Xiyin Wang z Uniwersytetu Naukowo-Technologicznego Północnych Chin.

U kiwi doszło do tzw. poliploidalności, kiedy to powstają dodatkowe kopie genów. Mogą one zwiększyć produktywność rośliny.

Naukowcy porównywali genom kiwi z genomem kawy i winogron. Wszystkie te rośliny mają wspólnego przodka. W kilku przypadkach zaobserwowano, że kiwi posiada kilka kopii genów tam, gdzie u kawy czy winogron jest po jednej. Te dodatkowe kopie zawierały "instrukcję" do wytwarzania witaminy C.

Witamina C służy nie tylko ludziom, ale również roślinom. Sprzyja wzrostowi i odporności na uszkodzenia. Zwiększona produkcja witaminy C stanowiła więc przystosowanie ewolucyjne, które przyjęło się i rozprzestrzeniło.

Dla porównania, przystosowanie kawy polegało najprawdopodobniej na wytwarzaniu kofeiny, która jest naturalnym pestycydem, a winogron – na wytwarzaniu pigmentu na skórkach, chroniącego przed skrajnymi temperaturami.

Więcej: www.sciencedaily.com/releases/2018/09/180920161046.htm