Porównując genomy żółwi, ptaków i innych zwierząt, naukowcy próbują zrekonstruować genom dinozaurów. O wynikach badań piszą na łamach „Nature Communications”.
      
            Na podstawie porównania genomów różnych typów zwierząt, głównie ptaków i żółwi, zespół pod kierunkiem prof. Darrena Griffina z University of Kent (W. Brytania) pracuje nad rekonstrukcją genomu dinozaurów.

Za pomocą nowoczesnych narzędzi biotechnologicznych naukowcy starają się w poznać genom wspólnego przodka ptaków i żółwi, który żył ok. 240 mln lat temu, czyli na 20 mln lat przed pojawieniem się dinozaurów.

Głównym punktem odniesienia są ptaki, które obecnie uważa się za odłam dinozaurów, ocalały z wielkiego wymierania sprzed 66 mln lat. Ptaki, w porównaniu do innych gatunków zwierząt, odznaczają się dużą liczbą chromosomów, co być może jest powodem ich ogromnej bioróżnorodności.

Zdaniem badaczy podobnie być mogło w przypadku dinozaurów, które również odznaczały się dużą różnorodnością gatunkową. Chromosomy dwunożnych dinozaurów teropodów mogły wyglądać podobnie do chromosomów ptasich.

Więcej:
www.kent.ac.uk/news/science/18013/genome-structure-of-dinosaurs-discovered-by-bird-turtle-comparisons