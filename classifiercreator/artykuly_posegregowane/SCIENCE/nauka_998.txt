Naukowcom udało się dowieść, że pająki są jednymi z największych drapieżników na naszej planecie. Zabijają ogromne ilości insektów – według wyliczeń badaczy zjadają ich nawet 800 mln ton rocznie, czyli dwukrotnie więcej niż wynosi roczna konsumpcja mięsa i ryb przez wszystkich ludzi na Ziemi.

      
            Pająki to jedne z najbardziej zróżnicowanych gatunkowo (45 tys. gatunków) i rozpowszechnionych (średnio tysiąc osobników na metr kw.) grup drapieżników. Często prowadzą jednak nocny tryb życia lub świetnie kamuflują się w otoczeniu - naukowcom trudno było do tej pory ocenić ich rzeczywistą rolę dla ekosystemów.

Udało się to zoologom z Uniwersytetu Bazylei (Szwajcaria) i szwedzkiego Uniwersytetu Lund. W swoim badaniu wyliczyli, jak ogromny wpływ na środowisko mają pająki jako naturalni wrogowie wielu owadów. Wyniki opublikowano w naukowym periodyku "The Science of Nature".

Naukowcy oparli swe wyliczenia na dwóch różnych modelach. Oba potwierdziły, że globalna populacja pająków, ważąca około 25 mln ton, pożera rocznie od 400 do nawet 800 mln ton ”mięsa” – pajęczych ofiar.

Dla porównania, Organizacja Narodów Zjednoczonych do spraw Wyżywienia i Rolnictwa (FAO) ocenia, że wszyscy ludzie na świecie zjadają rocznie ok. 400 mln ton mięsa i ryb.

Ponad 90 proc. ofiar pająków to owady i skoczogonki – stawonogi z grupy skrytoszczękich, żyjące w wilgotnych środowiskach. Dużym tropikalnym pająkom zdarza się też polować na małe kręgowce, jak żaby, jaszczurki, węże, ryby czy nietoperze.

Badanie pokazało też, że pająki zabijają dużo więcej ofiar w lasach i na łąkach – często szkodników - niż w innych siedliskach. Ich znaczenie jest też mniejsze na ziemiach rolnych, podlegających intensywnej uprawie, gdyż nie stwarzają one sprzyjających warunków życia dla pająków.

"Nasze obliczenia dowiodły, po raz pierwszy w skali światowej, że pająki to główni naturalni wrogowie owadów. Wraz z innymi owadożernymi zwierzętami, jak mrówki i ptaki, pomagają znacznie przetrzebić owadzie populacje” – mówi główny autor badania, Martin Nyffeler z Uniwersytetu w Bazylei. ”Pająki są więc niezbędne do podtrzymania równowagi ekologicznej w przyrodzie” – podsumowuje badacz.