Warszawa, 23.02.2009. W ramach obchodów Światowego Dnia Walki z Depresją ulicami miasta przeszli uczestnicy happeningu "Forum Przeciw Depresji na warszawskich ulicach", 23 bm. (kru) Archiwum fot. PAP/Bartłomiej Zborowski
                                        

            Z badań przeprowadzonych przez Narodowe Instytuty Zdrowia USA wynika, że w przypadku par poddających się leczeniu niepłodności, depresja mężczyzny dodatkowo zmniejsza szanse na poczęcie potomka, podczas gdy kobieca depresja nie ma na to wpływu - informuje pismo "Fertility and Sterility".
      
            Wcześniejsze analizy wskazywały, że wśród par decydujących się na zapłodnienie in vitro objawy depresji występują u 41 proc. kobiet i 50 proc. mężczyzn. Obecnie badacze postanowili przyjrzeć się problemowi depresji w przypadkach, gdy zastosowano leczenie hormonalne (u kobiet z zespołem wielotorbielowatych jajników oraz w przypadkach trudnych do zdiagnozowania przyczyn problemów z zajściem w ciążę).

W badaniach wzięło udział 1650 kobiet, z których blisko 6 proc. cierpiało na depresję, i 1608 mężczyzn, z których 3,3, proc. cierpiało na tę chorobę. Uczestnicy wypełniali kwestionariusze, które pozwalały ustalić, jak nasilone były objawy. Kobiety dodatkowo dostarczały informacji o tym czy stosują leki przeciwdepresyjne.

Pary, w których mężczyzna miał zdiagnozowaną depresję, miały o 60 proc. mniejsze szanse na poczęcie dziecka oraz na donoszenie ciąży. Podobnej zależności nie odnotowano w przypadku par, w których to kobieta cierpiała na depresję.

Zaobserwowano ponadto, że kobiety stosujące leki inne niż SSRI (selektywne inhibitory wychwytu zwrotnego serotoniny) były 3,5-krotnie bardziej narażone na poronienie w pierwszym trymestrze ciąży w porównaniu z kobietami niestosującymi antydepresantów. Leki z grupy SSRI nie były związane z większym ryzykiem poronienia.

Autorzy zwracają uwagę, że depresja mężczyzny jest istotnym czynnikiem wpływającym na problemy z płodnością, dlatego powinna być uwzględniana przez lekarzy prowadzących pary starające się o dziecko.

Więcej na stronie: https://www.fertstert.org/article/S0015-0282(18)30029-3/fulltext 