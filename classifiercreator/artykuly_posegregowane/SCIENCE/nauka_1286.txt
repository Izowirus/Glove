Arłamów, 03.09.2016. Wilk wypuszczony na wolność w lesie w rejonie Arłamowa, 3 bm. W piątek, 2 bm. specjaliści z Ośrodka Rehabilitacji Zwierząt Chronionych w Przemyślu wydobyli zwierzę z dna starej kamienistej studni na terenie wysiedlonej wsi na Pogórzu Przemyskim. Wilk został tam znaleziony przez patrolujących okolicę funkcjonariuszy Bieszczadzkiego Oddziału Straży Granicznej. Drapieżnik był osłabiony i trafił na obserwację do przemyskiej placówki, w której szybko doszedł do siebie. Zdaniem weterynarzy stan zdrowia wilka pozwalał na szybkie wypuszczenie go na wolność. (dd/zuz) PAP/Darek Delmanowicz PAP © 2016 / Darek Delmanowicz
                                        

            W lasach  w nadleśnictwie Bircza na Pogórzu Przemyskim w sobotę wypuszczono na wolność wilka, którego dzień wcześniej wydobyto ze studni. Basior przez ponad dobę dochodził do sił w Ośrodku Rehabilitacji Zwierząt Chronionych w Przemyślu.
      
            "W czwartek miejscowego leśniczego oraz funkcjonariuszy Bieszczadzkiego Oddziału Straży Granicznej dobiegło dochodzące spod ziemi głośne skamlenie. Wkrótce okazało się, że skamli basior. Wilk wpadł do starej, nieczynnej, wyschniętej studni i nie mógł się stamtąd samodzielnie wydobyć" – powiedział PAP rzecznik Regionalnej Dyrekcji Lasów Państwowych (RDLP) w Krośnie Edward Marszałek.

Niedługo potem, po konsultacji z lekarzem weterynarii, leśnicy dostarczyli zwierzęciu wodę oraz pożywienie.

"Ze względu na zapadające ciemności wydobycie basiora przełożono na piątkowy poranek. Prowadzenie takiej akcji w nocy byłoby niebezpieczne zarówno dla wilka, jak i dla ludzi" – przypomniał rzecznik.

Przed wydobyciem basior został uśpiony. Już na powierzchni zbadał go lekarz weterynarii. Stwierdzono u niego odwodnienie; nie wiadomo jak długo przebywał w studni. W związku z tym zadecydowano, że zwierzę trafi do Ośrodka Rehabilitacji Zwierząt Chronionych w Przemyślu.

W akcji ratunkowej oprócz leśników uczestniczyli także strażacy Ochotniczej Straży Pożarnej, strażnicy graniczni oraz weterynarze.

W przemyskim ośrodku zwierzę szybko odzyskało pełnię siły. "Basiora w sobotę wypuszczono na wolność w lasach, gdzie dotąd przebywał. Wilk ma kilka lat; waży 40-45 kg" – zauważył Marszałek.

Dodał, że "jego powrót szczególnie ucieszył miejscowego leśniczego, który wilka obserwuje od kilku lat".

Na Podkarpaciu, głównie w Bieszczadach i Beskidzie Niskim, żyje ponad 400 wilków; ponad połowa polskiej populacji tego drapieżnika.