Centrum badawcze, którego celem będzie rozwój nowoczesnych technologii dla medycyny, powstanie w Zabrzu w ramach Wydziału Inżynierii Biomedycznej Politechniki Śląskiej. Politechnika współpracuje przy tym przedsięwzięciu z firmą Philips Polska.
      
            Umowę o współpracy przy Śląskim Centrum Inżynierskiego Wspomagania Medycyny i Sportu władze uczelni i firmy podpisały w poniedziałek w Zabrzu. Jak powiedział PAP prodziekan Wydziału Inżynierii Biomedycznej Politechniki Śląskiej dr hab. Marcin Kaczmarek, będzie to zespół nowoczesnych laboratoriów obejmujących praktycznie pełny zakres inżynierii biomedycznej.

„Od zagadnień związanych z biomateriałami, biomechaniką, biomechatroniką, przez przetwarzanie sygnału, technologie informatyczne, po aparaturę medyczną – będzie tu w zasadzie pełne spektrum wsparcia inżynierskiego medycyny. Politechnika wnosi ideę, myśl, projekty badawcze i po części udział finansowy. Philips daje przeogromne wsparcie, jeśli chodzi o potencjał merytoryczny; drugim aspektem jest wkład firmy w projekt” - wyjaśnił Kaczmarek.

Zgodnie z poniedziałkową umową Philips Polska włoży wkład własny do projektu na poziomie 20 proc. jego wartości, na który złożą się nowoczesne technologie i pieniądze. Centrum powstanie w oparciu o szacowany na ok. 90 mln zł projekt Assist Med Sport Silesia, który znalazł się na liście kluczowych przedsięwzięć woj. śląskiego – zapisanych w Kontrakcie Terytorialnym regionu. Będzie realizowany przy wsparciu środków Regionalnego Programu Operacyjnego Woj. Śląskiego na lata 2014-2020.

Medycyna wraz z energetyką i technologiami ICT są w grupie tzw. inteligentnych specjalizacji woj. śląskiego

Śląskie Centrum Inżynierskiego Wspomagania Medycyny i Sportu – jako odrębny obiekt - powstanie w zabrzańskim kampusie Politechniki Śląskiej przy ul. Roosevelta, w południowej jego części (w pobliżu ul. Reymonta).

„Plany już istnieją. Będą tam zagadnienia związane z informatyzacją służby zdrowia, wykorzystaniem telemedycyny, jak również pozostałe filary, czyli biomechanika i biomateriały. Mamy już podział laboratoriów, rozpoczął się proces projektowania. Jesteśmy w tej chwili na etapie technicznych rozwiązań i przygotowywania wniosku” - powiedział Kaczmarek.

Wniosek o unijne dofinansowanie zostanie złożony do 30 czerwca br.; budowa powinna ruszyć w 2018 r. i potrwać ok. półtora roku. Rozpoczęcie pierwszych projektów planowane jest tam na ok. 2020 r., a ich pierwsze implementacje w szpitalach - na 2022 r.

„To centrum dedykowane jest technicznemu zapleczu medycyny – będzie więc świadczyło usługi dla podmiotów komercyjnych: małych i średnich przedsiębiorstw, które będą chciały działać w obszarze technicznego wsparcia medycyny” - uściślił prodziekan wydziału inżynierii biomedycznej.

Przedstawiciele Philips Polska przekonują, że wprowadzanie nowych rozwiązań usprawnią proces leczenia

Członek zarządu Philips Polska i dyrektor Philips Health Systems w Polsce i krajach bałtyckich Marcin Bruszewski wyraził przekonanie, że współpraca firmy z Politechniką Śląską wpłynie w perspektywie na poprawę służby zdrowia w woj. śląskim. „Wpłynie na to powiązanie siły, która idzie za politechniką (…), know-how Philipsa i przedsiębiorczości w regionie” - ocenił, uznając w tym kontekście za „budującą” obecność na poniedziałkowym spotkaniu wielu przedstawicieli szpitali.

Przedstawiciele Philips Polska przekonują, że wprowadzanie nowych rozwiązań, które usprawnią proces leczenia od diagnostyki, przez hospitalizacje, po opiekę nad pacjentem, jest konieczne m.in. ze względu na starzejące się społeczeństwo, ograniczoną liczbę miejsc w szpitalach i ograniczoną liczbę specjalistów.

Rozwijanie aktywności związanej z efektywnym, nowoczesnym zarządzaniem służbą zdrowia ma być jednym z pól przyszłej współpracy Politechniki Śląskiej z Nyenrode Business University w Breukelen (Holandia). Podczas poniedziałkowej uroczystości w Zabrzu list intencyjny ws. takiej współpracy podpisali rektorzy: prof. Marek Gzik i prof. Miša Džoljić. Uczelnie mają współdziałać w obszarze wsparcia biznesowego, aktywności dydaktycznej i badawczej z elementami zarządzania jednostkami służby zdrowia oraz prowadzenia projektów Bio-IT.