epa06324967 A handout photo made available by the National Aeronautics and Space Administration (NASA) shows the Orbital ATK Antares rocket, with the Cygnus spacecraft onboard as it launches from Pad-0A at NASA's Wallops Flight Facility in Wallops Island, Virginia, USA, 12 November 2017. Orbital ATK's eighth contracted cargo resupply mission with NASA to the International Space Station will deliver approximately 7,400 pounds of science and research, crew supplies and vehicle hardware to the orbital laboratory and its crew.  EPA/BILL INGALLS / NASA / HANDOUT MANDATORY CREDIT: (NASA/BILL INGALLS) HANDOUT EDITORIAL USE ONLY/NO SALES 
Dostawca: PAP/EPA. PAP/EPA © 2017 / BILL INGALLS / NASA / HANDOUT
                                        

            Należący do amerykańskiej prywatnej firmy Orbital ATK kosmiczny statek towarowy Cygnus wystartował w niedzielę z kosmodromu NASA na wyspie Wallops w stanie Wirginia z ładunkiem 3400 kilogramów zaopatrzenia dla Międzynarodowej Stacji Kosmicznej (ISS).
      
            Start rakiety nośnej Antares ze statkiem Cygnus (łacińska i angielska nazwa gwiazdozbioru Łabędzia) odbył się wczesnym rankiem czasu lokalnego. Opóźnił się o jeden dzień, gdyż w sobotę odliczanie przedstartowe przerwano w fazie końcowej z powodu pojawienia się małego samolotu w zamkniętej przestrzeni powietrznej wokół kosmodromu.

Cygnus ma dotrzeć do ISS we wtorek, dowożąc tam żywność, odzież i inny potrzebny sześcioosobowej załodze materiał. Po rozładowaniu pozostanie nadal zacumowany do stacji orbitalnej i ze swym mającym 27 metrów sześciennych pojemności wnętrzem służyć będzie jako dodatkowy moduł dla eksperymentów naukowych. W pierwszym tygodniu grudnia, po załadowaniu śmieci, opuści ISS by spłonąć w atmosferze, ale po drodze odłączy się od niego kilka małych satelitów.

Wraz z definitywnym wycofaniem wahadłowców ze służby w 2011 roku amerykańska Państwowa Agencja Aeronautyki i Przestrzeni Kosmicznej (NASA) została pozbawiona własnych środków zaopatrywania ISS. Wymiana członków załogi stacji następuje obecnie wyłącznie za pomocą rosyjskich statków Sojuz.

Zamiast podjąć kosztowny własny program budowy nowych pojazdów transportowych, NASA postanowiła zwrócić się do partnerów prywatnych, co uznano za tańszą alternatywę. Obecnie w przedsięwzięciu tym uczestniczą dwie amerykańskie spółki - Orbital ATK z kapsułami towarowymi jednokierunkowego użytku Cygnus oraz SpaceX, której zdolne do powracania na ziemię pojazdy Dragon przewidziane są do transportu zarówno ładunków, jak i ludzi. Obie firmy posługują się własnymi kosmicznymi rakietami nośnymi.

Niedzielny start zwiększył liczbę podejmowanych od 2013 roku misji zaopatrzeniowych Orbital ATK dla ISS do dziewięciu, przy czym jedna z nich doznała fiaska wskutek wybuchu rakiety nośnej w 15 sekund po starcie. Statki należące do SpaceX dotarły na stację orbitalną od 2012 roku 12 razy, a jeden lot Dragona zakończył się eksplozją rakiety nośnej w ponad dwie minuty po starcie.