Czeki o łącznej wartości 121 mln zł przekazał w poniedziałek siedmiu krakowskim uczelniom publicznym wicepremier, minister nauki i szkolnictwa wyższego Jarosław Gowin. To dofinansowanie jednostki otrzymały w ramach projektu POWER.
      
            Najwyższe granty, po ponad 38 mln zł, trafiły do Uniwersytetu Jagiellońskiego i Akademii Górniczo-Hutniczej.

W ramach Programu Operacyjnego Wiedza Edukacja Rozwój (POWER) odbyły się trzy konkursy na Zintegrowane Programy Uczelni.

W poniedziałek w Collegium Novum UJ wicepremier Jarosław Gowin wręczył czeki przyznane w ramach trzeciego (dla największych uczelni) i drugiego konkursu (dla średniej wielkości uczelni). Wyniki pierwszego konkursu (dla najmniejszych uczelni zarówno publicznych, jak i niepublicznych) ogłoszone zostaną w marcu.

Czeki odebrali rektorzy: Uniwersytetu Jagiellońskiego, Akademii Górniczo-Hutniczej, Akademii Sztuk Pięknych, Akademii Wychowania Fizycznego, Politechniki Krakowskiej, Uniwersytetu Pedagogicznego, Uniwersytetu Rolniczego.

W ramach tych dwóch konkursów uczelnie publiczne w całej Polsce otrzymają łącznie 750 mln zł. Alokacja środków w ramach pierwszego konkursu, jeszcze nie rozstrzygniętego, wyniesie 500 mln zł.

Jak poinformował minister nauki i szkolnictwa wyższego, wszystkie wnioski krakowskich uczelni, które wystartowały w konkursach, zostały bardzo wysoko ocenione.

„Widać, że świat akademicki bardzo dynamicznie podchodzi do nowych możliwości, wyzwań. Jestem przekonany, że te pieniądze pomogą krakowskim uczelniom jak najlepiej przygotować się do wejścia w życie nowej ustawy - Konstytucji dla Nauki” – powiedział podczas uroczystości Gowin.

Ocenił również, że wcześniejsze ministerialne konkursy dla uczelni miały „charakter wycinkowy”, wspierały wybrane pola działalności uczelni; wcześniejsze konkursy były także obciążone biurokracją i opiewały na niewielkie kwoty.

„Ten konkurs (POWER - przyp. PAP) ma charakter wyjątkowy dlatego, że po raz pierwszy zdecydowaliśmy się na program przewidujący integralny rozwój uczelni – w jednym wniosku uczelnie miały przedstawić swoją strategię rozwoju i wystąpić o środki, które pozwolą sfinansować tę strategię” – wyjaśnił wicepremier.

Konkursy na Zintegrowane Programy Uczelni to projekt Narodowego Centrum Badań i Rozwoju, agencji wykonawczej MNiSW.

Program POWER jest finansowany ze środków unijnych.