Warszawa, 21.04.2017. Wicepremier i minister nauki i szkolnictwa wyższego Jarosław Gowin przemawia podczas Kongresu Liderów Rzeczypospolitej na stadionie PGE Narodowym, 21 bm. Ideą Kongresu Liderów Rzeczypospolitej jest stworzenie ośrodka debaty młodych w zakresie działalności publicznej, zawodowej i społecznej. (mr) PAP/Paweł Supernak PAP © 2017 / Paweł Supernak
                                        

            Na targach branży przemysłowej w Hanowerze zaprezentujemy elitę polskich uczonych i wielu polskich innowatorów – zapowiedział w piątek wicepremier, szef resortu nauki Jarosław Gowin. Polska jest w tym roku partnerem targów.
      
            Międzynarodowe Targi Innowacyjnych Technologii Przemysłowych Hannover Messe 2017 odbędą się w Hanowerze (Niemcy) między 24 a 28 kwietnia.

"To są najważniejsze targi technologiczne na świecie. (...) Polska będzie tzw. głównym partnerem tegorocznych targów, czyli tak naprawdę głównym bohaterem" - powiedział w piątek podczas spotkania z dziennikarzami w resorcie nauki Jarosław Gowin. Jego zdaniem jest to szansa dla naszego kraju.

"Nasza obecność w Hanowerze to jest okazja do pokazania twarzy Polski innej niż ta, jakiej obraz dominuje w mediach zagranicznych. Myślę o twarzy dużo prawdziwszej. Chcemy pokazać naszych wybitnych polskich uczonych, chcemy pokazać twarz młodych, zdolnych naukowców. Chcemy pokazać, że Polska jest krajem tętniącym przedsiębiorczością, tętniącym start-upami" - powiedział wicepremier.

Polska będzie miała w Hanowerze dwa stoiska.

Polskie stoisko narodowe będzie największym stoiskiem na targach. Na ponad 1200 m2 zostanie zaprezentowany szereg nowatorskich technologii i produktów stworzonych przez polskie firmy i jednostki naukowe.

Poza tym pojawi się, organizowane przez Ministerstwo Nauki i Szkolnictwa Wyższego, stoisko SciTech Poland poświęcone polskiej nauce. Tam, na ponad 400 m2 goście i uczestnicy targów poznają 27 rozwiązań - najciekawsze wynalazki z polskich uczelni, instytutów badawczych oraz nowatorskie rozwiązania stworzone przez polskich studentów. Strefa SciTech Poland jest komplementarna ze zlokalizowaną w pawilonie narodowym strefą Narodowego Centrum Badań i Rozwoju (NCBR), gdzie zaprezentowanych będzie 10 technologii.

"Wieziemy do Hanoweru elitę polskich uczonych różnych pokoleń i wieziemy cały szereg bardzo interesujących, potencjalnie efektywnych technologicznie gospodarczo wynalazków. Wieziemy to po to, by z jednej strony pokazać ogólny potencjał polskiej nauki, ale z drugiej strony, żeby zainteresować konkretnych inwestorów współpracą z zespołami badawczymi" – powiedział minister nauki i szkolnictwa wyższego.

Wśród polskich rozwiązań, które będzie można oglądać na Hanower Messe są m.in. tramwaj indywidualny, 15-milimetrowy robot-gąsienica, robot do zapylania roślin, system do detekcji i neutralizacji dronów czy nowy tomograf PET.

Uczestnicy targów, dzięki przygotowanym przez NCBR „wirtualnym spacerom”, przeniosą się do nowoczesnych i świetnie wyposażonych polskich laboratoriów, które śmiało mogą konkurować z zagranicznymi ośrodkami, świadcząc usługi w zakresie B+R dla biznesu i instytucji naukowych. W ten sposób zaprezentują się m.in. Wrocławskie Centrum Badań EIT+, Centrum Cyklotronowe Bronowice IFJ PAN czy Narodowe Centrum Promieniowania Synchrotronowego SOLARIS.

Ludwika Tomala