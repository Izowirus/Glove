Chęciny, 16.05.2013. Pierwsze Centrum Neandertalczyka, otwarte przy Jaskini Raj, w Chęcinach koło Kielc, 16 bm. Można tu zobaczyć mamuta naturalnej wielkości, hologram czaszki neandertalczyka czy scenę walki naszych przodków. Podobne centra znajdują się we Francji, Niemczech i Chorwacji. (mw/awol) PAP/Michał Walczak
                                        

            Neandertalczycy leczyli swoich bliskich i opiekowali się chorymi. Do takich wniosków prowadzi analiza ponad 30 szkieletów neandertalskich. Wyniki badań ogłoszono na łamach pisma „Quaternary Science Reviews”.
      
            Naukowcy zbadali ponad 30 szkieletów neandertalczyków, naszych wymarłych, archaicznych krewniaków. Na szkieletach widoczne były ślady większych lub mniejszych obrażeń. Obrażenia te nie stały się jednak przyczyną zgonu, za to widoczne były etapy regenerowania się kości – opisują naukowcy z University of York (W. Brytania).

Oznacza to, że wśród neandertalczyków wykształciła się praktyka opieki na chorymi, którym pomagano przetrwać czas choroby. Być może neandertalczycy wypracowali również sposoby leczenia obrażeń lub pomocy w takich sytuacjach, jak poród.

Jak wyjaśnia dr Penny Spikins z zespołu, takie uszkodzenia, jak złamana noga, każą sądzić, że grupa współpracowała ze sobą. Poszkodowanym osobnikom pomagano przetrwać, opiekując się nimi, dostarczają pożywienie i pozwalając na odpoczynek. Neandertalczycy żyli w niewielkich grupach, wobec tego każda śmierć była znaczącą stratą.

Spikins dodaje, że ok. 80 proc. szkieletów znanych archeologom świadczy o ranach, które wymagały pomocy w postaci opatrunków lub innych środków.

Więcej: www.york.ac.uk/news-and-events/news/2018/research/neanderthal-healthcare-practices-key-to-survival/