Zbudowanie pomostu między nauką a gospodarką jest jednym z priorytetów rządu - podkreślił wicepremier, szef resortu nauki Jarosław Gowin, który w piątek uczestniczył w konferencji Nauka-Innowacje-Biznes, przygotowanej przez bielską Akademię Techniczno-Humanistyczną.
      
            "Zbudowanie pomostu między nauką a gospodarką jest jednym z priorytetów rządu. To jest jeden z warunków powodzenia Strategii Odpowiedzialnego Rozwoju, przygotowanej pod egidą premiera Mateusza Morawieckiego" - powiedział minister nauki i szkolnictwa wyższego w rozmowie z dziennikarzami.

Jarosław Gowin przypomniał, że dwa lata temu, podczas I konferencji, mówił o planach rządu. "Dziś z dużą satysfakcją mówię o tym, co zrealizowaliśmy. A zrobiliśmy prawie wszystko. Przede wszystkim funkcjonują dwie ustawy o innowacyjności. Dzięki temu, według ostatnich danych GUS, w 2017 r. nakłady na badania i rozwój wzrosły o blisko 15 proc. Stało się to dzięki realnym ulgom podatkowym, które ustawa o innowacyjności przyznaje polskim przedsiębiorcom. Jestem przekonany, że w 2018 r. te statystki będą dużo lepsze" - powiedział.

Wicepremier dodał, że od początku br. przedsiębiorca od każdej zainwestowanej złotówki w badania i rozwój może odpisać 2 zł od podstawy opodatkowania. "To jest jedno z najodważniejszych rozwiązań podatkowych nie tylko w Europie, ale i na świecie" - przekonywał.

Według Gowina na polskim gruncie doskonale przyjęły się tzw. doktoraty wdrożeniowe. Praca badawcza doktoranta ma w tym przypadku wymiar nie tylko teoretyczny, ale i praktyczny. Powstaje ona pod okiem pracodawcy, u którego młody naukowiec jest zatrudniony. "One cieszą się ogromną popularnością nie tylko po stronie doktorantów, nie tylko po stronie uczelni i nie tylko po stronie dużych spółek skarbu państwa. Dla mnie testem, iż to dobry pomysł, jest fakt, że interesuje się tymi doktoratami wielu małych i średnich przedsiębiorców. To te firmy są kołem zamachowym rozwoju polskiej gospodarki" - wskazał szef resortu nauki.

Jak powiedział, tworzone są takie ramy, by polska gospodarka otrzymywała coraz wyższej klasy kadry. "Rozwijamy studia dualne, które odbywają się w murach uczelni i w przedsiębiorstwach" - dodał.

Gowin powiedział, że ostatnim elementem budowy "+ekosystemu+ między nauką a gospodarką" jest reforma instytutów badawczych. "Od stycznia +leżakuje+ w Sejmie projekt reformy. W najbliższych dniach jego nieco zmodyfikowaną wersję skieruję ponownie do Sejmu i mam nadzieję, że już bez żadnej zwłoki posłowie się nim zajmą. To był jeden z projektów wskazanych przez premiera Morawieckiego jako priorytet" - powiedział dziennikarzom.

Wicepremier, pytany o efekty działań rządu, powiedział, pierwszym z nich jest fakt, iż "dwa razy więcej przedsiębiorców sięgnęło po ulgi". "Jest za wcześnie, by mówić, w którym momencie innowacyjne produkty zaczną wpływać na kształt polskiej gospodarki. Patrząc na najlepiej rozwinięte kraje, jak Stany Zjednoczone, Izrael, czy niektóre kraje azjatyckie, widać, że potrzeba kilku lat, by gospodarka zmieniła charakter na bardziej innowacyjny. Jestem przekonany, że jeszcze w tej dekadzie efekty rozwiązań legislacyjnych przełożą się na zmianę charakteru polskich firm. Będą one bardziej innowacyjne, a więc tworzące produkty droższe, lepiej się sprzedające, przynoszące większy zysk, a to z kolei pozwoli na sukcesywne podnoszenie wynagrodzeń pracowników" - powiedział.

Ideą organizowanej przez ATH konferencji Nauka-Innowacje-Biznes jest inspirowanie lokalnych środowiska przedsiębiorców i naukowców do podejmowania wspólnych działań w perspektywie rozwoju innowacyjności oraz zwiększania efektywności wdrażania nowych technologii. Tematyka tegorocznej edycji dotyczyła budownictwa.

Podczas niej zaprezentowane zostało m.in. wykorzystanie grafenu płatkowego, dzieła naukowców bielskiej ATH. "Znajduje on coraz szersze zastosowanie, a wymiernym efektem tego jest wielomilionowej wartości projekt z firmą Sempre. To dobry materiał wykorzystywany w budownictwie" - powiedział rektor bielskiej uczelni prof. Jarosław Janicki.

Rektor dodał, że innowacyjne technologie nie są niczym obcym na Podbeskidziu. "Otrzymujemy fundusze na innowacyjne badania. Myślę, że pozwolą nam w pełni wykorzystać duże możliwości badawcze naszej uczelni, pracowników. Z kolei bliska współpraca z biznesem pozwoli kształcić lepszych inżynierów, dopasowanych do potrzeb przedsiębiorców" - mówił prof. Janicki.

Akademia Techniczno-Humanistyczna powstała w 2001 r. na bazie istniejącej od 1969 r. filii Politechniki Łódzkiej. Jest największą publiczną uczelnią wyższą w rejonie Bielska-Białej. Kształci się w niej ponad 5 tys. studentów na 18 kierunkach.