epa06487664 A man adjusts a telescope while waiting  for a so-called 'Supermoon' to rise in Hong Kong, China, 31 January 2018, during the last time in a series of three consecutive 'Supermoons', dubbed the 'Supermoon Trilogy'. The previous  'Supermoons' appeared on 03 December 2017 and on 01 January 2018. A 'Supermoon' commonly is described as a full moon at its closest distance to the earth with the moon appearing larger and brighter than usual.  EPA/JEROME FAVRE 
Dostawca: PAP/EPA. Archiwum PAP/EPA © 2018 / JEROME FAVRE
                                        

            W 2017 roku naukowcy opublikowali ponad tysiąc prac naukowych, które oparte były o dane zebrane teleskopami należącymi do Europejskiego Obserwatorium Południowego (ESO) - poinformowało w raporcie ESO.
      
            W raporcie wskazano, iż w roku 2017 liczba recenzowanych publikacji naukowych, do których użyto danych zebranych przez teleskopy i instrumenty Europejskiego Obserwatorium Południowego, wyniosła 1085. Jest to rekord w historii ESO, gdyż po raz pierwszy w ciągu jednego roku było to ponad tysiąc prac naukowych.

Tym samym ESO jest najbardziej produktywnym naukowo naziemnym obserwatorium astronomicznym na świecie. Kolejne duże obserwatorium - amerykańskie National Radio Astronomy Observatory (NRAO), może pochwalić się około dwoma trzecimi wyniku osiągniętego przez ESO. Oprócz tego liczba publikacji opartych o dane z ESO jest większa także od liczby artykułów naukowych powstałych dzięki danym z Kosmicznego Teleskopu Hubble’a, który z kolei przoduje wśród obserwatoriów pracujących w kosmosie.

Gdyby brać pod uwagę teleskopy ESO osobno to największy wkład ma Bardzo Duży Teleskop (VLT) z 629 publikacjami naukowymi, a na drugim miejscu są teleskopy stojące na górze La Silla (liczone razem).

Jak podkreśla ESO, zaprezentowane rezultaty świadczą o tym, że organizacja ta wnosi bardzo duży wkład w światowe badania astronomiczne. Oczywiście liczby te są tylko wskazaniem jak dużo pracy naukowej dzieje się w poszczególnych obserwatoriach, natomiast trudno w ten sposób ocenić wpływ lub znaczenie konkretnych badań dla rozwoju nauki.

Europejskie Obserwatorium Południowe (ESO) to organizacja zrzeszająca kilkanaście krajów europejskich, w tym Polskę. Posiada wielkie teleskopy na pustyni Atakama w Chile, skupione na górach La Silla i Paranal oraz na płaskowyżu Chajnantor. Obecnie ESO buduje nowy teleskop przyszłości – Ekstremalnie Wielki Teleskop (ELT) – który ma mieć zwierciadło główne kilkakrotnie większe niż największe obecnie działające teleskopy optyczne. ELT ma rozpocząć obserwacje w 2024 roku. W jego budowie biorą udział firmy i naukowcy z Polski.

Źródło: http://www.eso.org/public/poland/announcements/ann18013/