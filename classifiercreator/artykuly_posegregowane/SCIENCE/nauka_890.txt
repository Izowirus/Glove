Kraków, 31.05.2017. Wicepremier, minister nauki Jarosław Gowin przemawia podczas Kongresu Impact'17, 31 bm. w Krakowie. Głównymi tematami dwudniowego wydarzenia będą gospodarka 4.0, innowacyjne technologie i digitalizacja. (mr)  PAP/Jacek Bednarczyk
                                        

            Od 2018 r. każdą złotówkę zainwestowaną we współpracę z nauką przedsiębiorca będzie mógł sobie odpisać od podatku. Znajdziemy się w ścisłej czołówce państw wspierających innowacyjność - powiedział w środę wicepremier, minister nauki Jarosław Gowin.
      
            W środę i w czwartek w Krakowie odbywa się konferencja Impact'17 - Gospodarka 4.0. Bierze w niej udział m.in. wicepremier, minister nauki i szkolnictwa wyższego Jarosław Gowin, który w czasie trwania kongresu mówił w TVP Info o współpracy między biznesem i nauką. Według niego aby związki tych dwóch dziedzin były jak najtrwalsze, trzeba m.in. stworzyć system zachęt dla przedsiębiorców. "Taki system zachęt zawiera już pierwsza ustawa o innowacyjności, ona obowiązuje od początku tego roku. Ale pracujemy z panem premierem Morawieckim nad drugą ustawą. Główną zachętą dla przedsiębiorców są ulgi podatkowe" - powiedział Gowin.

"Dzisiaj co drugą złotówkę zainwestowaną we współpracę z nauką przedsiębiorca może sobie odpisać od podatku. Od początku przyszłego roku już każdą złotówkę będzie można od podatku odpisać, więc znajdziemy się w ścisłej czołówce państw wspierających innowacyjność" - zaznaczył.

Dodał, że zachęty do współpracy muszą być też po stronie uczelni i instytutów naukowych. "Dlatego przygotowuję nową ustawę o szkolnictwie wyższym i nauce". Wymienił też, że uruchamiana jest nowa ścieżka kariery akademickiej - doktoraty wdrożeniowe. Przepisy pozwolą uzyskać stopień doktora już nie tylko za prace teoretyczne, ale i za konkretne wdrożenia gospodarcze.

Zdaniem ministra badania w naukach stosowanych mają służyć nie naukowcom, ale całemu społeczeństwu. "Mają działać w gospodarce, zwrócić się finansowo" - powiedział.

Według niego między badaniami a wdrożeniami rozciąga się dolina śmierci, gdzie odkrycia naukowe "wysychają, umierają". "My z premierem Morawieckim budujemy taki pomost ponad tą doliną śmierci. Ustawy o innowacyjności to przykład przęseł tego pomostu, ale takich przęseł jest więcej".

Zapowiedział, że podczas konferencji Impact'17 polski rząd pokaże szereg rozwiązań, dzięki którym polska gospodarka stanie się bardziej innowacyjna, a nauka mocniej stanie na nogach.

"Tak naprawdę wynalazki powstają nie w uczelniach, i nie w samych przedsiębiorstwach, ale na styku. Dlatego tak ważne są przedsięwzięcia takie jak Impact. Dziś będą się spotykać ze sobą, dyskutować, wymieniać doświadczeniami będzie 5 tysięcy przedsiębiorców, naukowców, innowatorów, start-upowców. To niezwykłe przedsięwzięcie na skalę już Europejską" - ocenił wicepremier.