Po wysiłku fizycznym u myszy wzrasta poziom katepsyny B, białka warunkującego zapamiętywanie - informują naukowcy z Narodowego Instytutu Badań nad Procesami Starzenia się w USA. Wyniki prezentuje pismo "Cell Metabolism".
      
            W warunkach laboratoryjnych naukowcy poddali komórki mięśniowe działaniu związków, które miały wpływ analogiczny do ćwiczeń. Zaobserwowali wówczas wyraźny wzrost poziomu katepsyny B. Wysokie stężenie tego białka wykryto także we krwi i tkance mięśniowej myszy, które codziennie biegały w kółku treningowym. Gdy katepsynę B podano do komórek mózgu, stymulowała ona zachodzenie zmian związanych z neurogenezą.

Podczas kolejnego eksperymentu naukowcy obserwowali normalne myszy oraz gryzonie, których organizm genetycznie przeprogramowano tak, by nie był w stanie produkować katepsyny B. Przez tydzień wszystkie myszy biegały w kółku treningowym, a później uczyły się odnajdywać w zbiorniku wodnym ukrytą platformę, umożliwiającą ucieczkę. Okazało się, że myszy niewytwarzające katepsyny B nie były w stanie zapamiętać położenia platformy, mimo że normalnym gryzoniom nie sprawiało to większego problemu.

Zaobserwowana rola katepsyny B może być kontrowersyjna, gdyż dotychczasowe badania wskazywały, że nadmierna ekspresja tego białka ma związek z chorobami nowotworowymi oraz powstawaniem blaszek amyloidowych towarzyszących chorobie Alzheimera. Inne prace sugerowały z kolei, że białko to może zapobiegać tworzeniu się blaszek amyloidowych - zauważa autorka badań dr Henriette van Praag, dodając, że prawdopodobnie różne stężenia katepsyny i różne warunki fizjologiczne prowadzą do odmiennych rezultatów.

Naukowcy podkreślają, że poziom katepsyny B wzrasta po wysiłku także u ludzi, dlatego zamierzają prowadzić dalsze badania, by ustalić m.in. w jaki sposób białko jest transportowane z tkanki mięśniowej do mózgu oraz w jaki sposób proces jego wytwarzania zmienia się z wiekiem.