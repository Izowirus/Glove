Wpieranie kształcenia zawodowego jest jednym z priorytetów MEN, przygotowywane zmiany będą służyć podniesieniu standardów nauczania, przygotowaniu nauczycieli i zainteresowaniu pracodawców - powiedziała w poniedziałek w Bydgoszczy wiceminister edukacji Teresa Wargocka.
      
            Wiceszefowa MEN spotkała się z nauczycielami i uczniami Technikum Elektronicznego w Zespole Szkół Elektronicznych im. Wojska Polskiego, które w ostatnim Ogólnopolskim Rankingu Szkół Ponadgimnazjalnych miesięcznika "Perspektywy" zwyciężyło wśród techników.

"Kształcenie zawodowe, wspieranie kształcenia zawodowego w Polsce jest jednym z priorytetów działania MEN. Dołożymy wszelkich starań we wszystkich tych obszarach, które jeszcze wymagają wsparcia, czyli zabezpieczenia środków finansowych na lepszą organizację procesu nauczania w sensie wyposażenia pracowni. Chcemy również wypracować pewien model kształcenia dla przyszłych nauczycieli przedmiotów zawodowych, zajęć praktycznych" - mówiła wiceminister.

Wargocka podkreśliła, że bardzo ważne jest, aby każdy uczeń znalazł dla siebie taki typ szkoły, który odpowiada jego zainteresowaniom, potrzebom, ambicjom i możliwościom. "System oświaty przygotowuje do dorosłego, odpowiedzialnego życia, do znalezienia się również na rynku pracy w tych dziedzinach, które są atrakcyjne, dają zatrudnienie i dają dobre wynagrodzenie" - dodała.

Wiceminister pogratulowała dyrekcji, nauczycielom i uczniom Technikum Elektronicznego pierwszego miejsca w rankingu "Perspektyw" w kategorii techników. Zaznaczyła, że dobrą szkołę tworzy się przez wiele lat systematycznej pracy, a sukces jest wspólny.

Technikum Elektroniczne od kilkudziesięciu lata uznawane jest za jedną z najlepszych szkół technicznych w Bydgoszczy i regionie kujawsko-pomorskim.