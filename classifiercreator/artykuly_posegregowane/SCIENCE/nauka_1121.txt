Długotrwale utrzymujący się dobrostan psychiczny (zadowolenie z życia) koreluje z mniejszym ryzykiem śmierci - wynika z badania zamieszczonego w świątecznym wydaniu czasopisma "BMJ".
      
            Naukowcy z University College London (W. Brytania) już w poprzednim badaniu wykazali, że wysoki poziom dobrostanu psychologicznego wiąże się z większą szansą na długie życie. Jednak ze względu na to, że dokonali wtedy tylko jednorazowego pomiaru dobrostanu, tym razem postanowili zmierzyć go kilkakrotnie - na różnych etapach egzystencji.

W tym celu zrekrutowali do badania ponad 9 tys. osób o średniej wieku wynoszącej 63 lata i w ciągu kilku lat trzykrotnie poprosili je o wypełnienie kwestionariusza, zawierającego stwierdzenia typu: "czerpię przyjemność ze swoich działań", "lubię przebywać w towarzystwie innych" lub "patrzę na swoje przeszłe życie z poczuciem szczęścia". Badani ustosunkowywali się do stwierdzeń, zaznaczając odpowiedzi na czterostopniowej skali.

Wyniki pokazały, że w ciągu kolejnych lat osoby, które dwukrotnie zadeklarowały wysoki poziom zadowolenia z życia były o 17 proc. mniej narażone na śmierć (następującą z różnych przyczyn) niż osoby, które nie wykazywały radości życia. Wśród badanych, którzy aż trzykrotnie uznali się za szczęśliwych, ryzyko to było o 24 proc. mniejsze.

Według analiz największym poczuciem szczęścia cieszyły się kobiety, osoby młodsze, pozostające w stałym związku, posiadające zatrudnienie, wyższe wykształcenie oraz lepszą sytuację finansową.

"Wyniki naszego badania wskazują na potrzebę zidentyfikowania czynników biologicznych i behawioralnych regulujących mechanizmy, poprzez które subiektywny dobrostan wiąże się ze stanem zdrowotnym" - sugerują autorzy badania (http://www.bmj.com/content/355/bmj.i6267).