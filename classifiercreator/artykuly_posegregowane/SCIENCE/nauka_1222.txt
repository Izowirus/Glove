W Parku Narodowym "Ujście Warty" kończy się jesienna koncentracja żurawi. Teraz na tym terenie królują gęsi - jedni z najwytrwalszych podróżników w przyrodzie. Z ostatniego liczenia wynika, że na obszarze chronionym przebywa 23 tys. tych ptaków.
      
            "Lato było ciepłe i bardzo suche, a do końca września utrzymywała się ładna pogoda. Październik przyniósł jednak chłodne i deszczowe dni. To spowodowało ruch w przelocie ptaków. Ubyło znacznie żurawi, których liczebność zmalała z 14 tys. w połowie września do 4 tys. w połowie października" - powiedział Michał Leszczyński z PN "Ujście Warty".

Ornitolog wyjaśnił, że nagła zmiana pogody zmusiła żurawie do dalszej wędrówki na południe i zachód. Za to intensywne deszcze w całej Polsce przyczyniły się do wzrostu poziomu wody, przez co stworzyło dogodne miejsca do odpoczynku dla gęsi oraz kaczek.

"Tych pierwszych naliczono ostatnio 23 tys., a drugich ponad 13 tys. W stadzie gęsi widziano rzadką gęś tybetańską (Anser indicus), która naturalnie występuje w Azji, jednak stwierdzenia u nas dotyczą ptaków zbiegłych z niewoli. Oprócz tego tradycyjnie można zaobserwować stada gęsi zbożowych, białoczelnych i rodzimych gęgaw" - dodał Leszczyński.

Oprócz koncentracji dzikich gęsi widać też przelot ptaków drapieżnych. Z północy przybyły myszołowy włochate oraz błotniaki zbożowe. Stada migrujących ptaków wodnych przyciągają też sokoły wędrowne i jastrzębie. Park opuszczają natomiast ostatnie błotniaki stawowe i kanie rude.

"Obserwowano także orlika krzykliwego (Clanga pomarina) - nie dość, że rzadko widywanego w +Ujściu Warty+, to jeszcze październikowe jego stwierdzenie było bardzo późne. Gatunek ten z reguły odlatuje na zimowiska do tropikalnej Afryki pod koniec września" - powiedział Leszczyński.

Park Narodowy "Ujście Warty" zajmuje powierzchnię 8074 ha. Położony jest przy zachodniej granicy Polski, w części Pradoliny Toruńsko-Eberswaldzkiej, zwanej Kotliną Gorzowską.

Krajobraz parku to mozaika łąk, pastwisk, turzycowisk i trzcinowisk. Na jego obszarze zaobserwowano ponad 279 gatunków ptaków, z czego lęgi stwierdzono u więcej niż 170 gatunków. Kilkanaście z nich figuruje w Polskiej Czerwonej Księdze Zwierząt.

Rozlewiska i łąki tego Parku Narodowego to znaczące na mapie Europy miejsce dla ptaków - nie tylko w sezonie lęgowym, ale również w innych okresach: podczas pierzowiska, w trakcie migracji. Zatrzymują się tu ptaki siewkowe, kaczki, gęsi czy żurawie. Park to ważne miejsce zimowania wielu gatunków m.in. łabędzi krzykliwych i niemych oraz bielików.