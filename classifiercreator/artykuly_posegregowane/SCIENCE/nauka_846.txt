Naukowcy z Politechniki Łódzkiej, wspólnie z firmą Medgal z Białegostoku, jako pierwsi na świecie opracowali na skalę przemysłową technologię pokrywania implantów kostnych warstwą węglowo-krzemową.
      
            Instytut Inżynierii Materiałowej PŁ to jeden z najsłynniejszych polskich ośrodków zajmujących się wytwarzaniem powłok węglowych m.in. z zastosowaniem technologii plazmy częstotliwości radiowej. We współpracy z partnerem przemysłowym – czołowym producentem implantów medycznych, firmą Medgal z Białegostoku - naukowcy opracowali i opatentowali technologię wytwarzania biokomaptybilnych powłok węglowych z domieszką krzemu (Si-DLC).

"Opracowana przez nas technologia umożliwiła uzyskiwanie jednorodnych, dobrze przylegających pokryć do powierzchni implantów medycznych" - wyjaśnił dr hab. inż. Damian Batory z Instytutu Inżynierii Materiałowej Politechniki Łódzkiej.

Podkreślił, że do produkcji implantów medycznych stosowana jest stal oraz stopy tytanu. "Zawierają one różnego rodzaju pierwiastki stanowiące domieszki, które niekoniecznie są zdrowe dla naszego organizmu. Zastosowanie szczelnej powłoki węglowej umożliwia ochronę organizmu przed migracją metali uczulających" - zaznaczył.



Dodatkowo pozytywnie wpływa to na funkcje organizmu, czyli w przypadku implantów kostnych, stymuluje kość do szybszego zrostu. Z kolei wprowadzając dodatkowo do struktury powłok węglowych krzem, można polepszać ich właściwości, m.in. zwiększyć bakteriostatyczność, czy poprawić hemokompatybilność.

Łódzcy badacze wraz z partnerem przemysłowym jako pierwsi wdrożyli tę technologię do produkcji przemysłowej. „Nasza technologia wytwarzania powłok na bazie węgla i krzemu jest innowacyjna w skali światowej" - zapewnia dr hab. inż. Witold Kaczorowski z Instytutu Inżynierii Materiałowej Politechniki Łódzkiej.

Wytworzone w ten sposób wyroby poddane zostały pełnemu cyklowi badań przewidzianemu w ustawie o wyrobach medycznych tj.: badaniom mechanicznym, fizykochemicznym, przedklinicznym i klinicznym. Efektem tego było uzyskanie przez firmę Medgal certyfikatu CE honorowanego na całym świecie, na szeroką gamę implantów medycznych z warstwami węglowo-krzemowymi.

Obecnie tak zmodyfikowane implanty kostne, dedykowane do leczenia złamań i urazów kości, są w ofercie firmy, która sprzedaje swoje produkty do kilkudziesięciu krajów.