epa05424498 A general view of Gualicho shinyae, an unusual carnivorous dinosaur that lived at the Argentinian Patagonia during the Superior Cretacious period, presented during an event in Buenos Aires, Argentina, 13 July 2016. The skeleton was found in 2007.  EPA/ALBERTO ORTIZ 
Dostawca: PAP/EPA. PAP/EPA © 2016 / ALBERTO ORTIZ
                                        

            W argentyńskiej Patagonii znaleziono skamieniałość nieznanego nauce dinozaura. Zwierzę żyło przed około 90 mln lat - oceniają naukowcy z uniwersytetu w La Placie.
      
            Jak poinformował prof. Sebastian Apesteguia, koordynator prac badawczych prowadzonych przez argentyńskich paleontologów, nowy gatunek prazwierzęcia został nazwany Gualicho shinyae.

“Skamieniałość odkrytego przez nas zwierzęcia znajdowała się na polu w prowincji Rio Negro. Z tego miejsca przed laty zostały zebrane przez nas kości kilku dinozaurów. Dzięki szczegółowej analizie udało nam się ustalić, że natrafiliśmy na nieznany wcześniej nauce gatunek” - powiedział Sebastian Apesteguia z argentyńskiego uniwersytetu w La Placie.

Znalezione w Patagonii kości dinozaura należały do zwierzęcia mięsożernego o wysokości 6 metrów. Nowy, dwunożny gatunek charakteryzował się krótkimi kończynami górnymi i bardzo wąskimi ramionami. “Miały one rozmiary ramion dziecka” - dodał Apesteguia.

Naukowiec wyjaśnił, że choć kości zwierzęcia zostały zebrane w 2007 r., to dopiero przed trzema laty rozpoczęto dokładne badanie elementów szkieletu Gualicho shinyae. Dodał, że drugi człon nazwy gatunku pochodzi od nazwiska prof. Akiko Shinya z Muzeum Field w Chicago, której zespół przed dziewięcioma laty także na terenie Patagonii natrafił na dobrze zachowany szkielet podobnego dinozaura.

Dotychczas przypuszczano, że kości znalezionego w Rio Negro dinozaura należą do innego gatunku. Studia prowadzone przez zespół Apesteguii wykluczyły jednak taką tezę.

Argentyński badacz wyjaśnił, że odkrycie nowego gatunku opóźniło się z powodu wypadku samochodowego, jaki miał miejsce na terenie badawczym oraz wydanego w jego następstwie przez lokalne władze zakazu prowadzenia dalszych prac wykopaliskowych.

“Ostatecznie Patagońskie Muzeum Nauk Przyrodniczych udostępniło naszym naukowcom znalezione przez nas w 2007 r. pozostałości dinozaura. W trakcie prowadzonych od 2013 r. studiów nad nimi udało nam się ustalić, w jakich warunkach żyło zwierzę” - dodał Sebastian Apesteguia, tłumacząc, że argentyńscy uczeni mieli też okazję zbadać inne kości tego zwierzęcia, znalezione przez ekipę Akiko Shinya.

Argentyński naukowiec ujawnił, że Gualicho shinyae wykazuje bardzo duże podobieństwo do innego gatunku dinozaura odkrytego przed laty w Afryce.

“Ameryka Południowa i Afryka były wówczas jednym lądem, dlatego przypuszczamy, że to dwa spokrewnione ze sobą gatunki. Nie są jednak tym samym zwierzęciem, ponieważ istnieją pewne różnice w budowie ciała” - zdradził argentyński paleontolog.

zat/ mrt/
      
  
    TEMATY:
          
              argentyna