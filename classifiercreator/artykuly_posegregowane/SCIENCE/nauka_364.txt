Łódź, 16.04.2018. Wicepremier, minister nauki i szkolnictwa wyższego Jarosław Gowin (L) i rektor PŁ prof. Sławomir Wiak (2L) podczas konferencji „Praca-Przedsiębiorczość-Społeczna Gospodarka Rynkowa” w ramach cyklu "Polonia Restituta. Dekalog dla Polski w 100-lecie odzyskania niepodległości”, 16 bm. na Politechnice Łódzkiej. (gm/nlat)  PAP/Grzegorz Michałowski 
                                        

            Musimy wypracować odpowiedzi na nowe wyzwania w sferze pracy - powiedział w czasie konferencji w Łodzi z cyklu "Polonia Restituta" wicepremier Jarosław Gowin. Przedstawił kilka postulatów dotyczących obszarów pracy, przedsiębiorczości i społecznego podejścia do gospodarki rynkowej.
      
            Szef resortu nauki uczestniczył w zorganizowanej w poniedziałek przez Politechnikę Łódzką oraz Akademię Ignatianum w Krakowie konferencji naukowej "Praca - Przedsiębiorczość - Społeczna Gospodarka Rynkowa". To druga z cyklu dziesięciu tematycznych debat w ramach "Polonia Restituta. Dekalog dla Polski w 100-lecie odzyskania niepodległości", które zainicjowało Ministerstwo Nauki i Szkolnictwa Wyższego oraz Rada do spraw Społecznych Konferencji Episkopatu Polski, zaś koordynatorem merytorycznym jest Akademia Ignatianum.

Gowin w swoim otwierającym spotkanie w Łodzi wystąpieniu przywołał słowa św. Jana Pawła II z 1987 r.: "Została nam zadana praca nad pracą". "Od tamtego papieskiego apelu minęło ponad 30 lat, a wciąż słowa te pozostają aktualnym wyzwaniem i nie do końca zrealizowanym zdaniem" – powiedział wicepremier, minister nauki i szkolnictwa wyższego.

Dodał - za ks. Józefem Tischnerem - że praca jest "rozmową w służbie życia". Jak tłumaczył, realizuje się w niej "istota naszego człowieczeństwa".

"Dlatego też redukowanie ludzkiego wysiłku do wymiaru jedynie stricte ekonomicznego prowadzić musi na manowce. (…) Powinniśmy myśleć nie tylko o zysku, ale także o tym, że efektywność gospodarcza przekłada się na bezpieczeństwo rodzin, na godność osoby, perspektywy rozwojowe całego społeczeństwa, narodu. To jest praca, która ma sens" – podkreślił, zwracając uwagę, że w czasach PRL ta zasada działała odwrotnie i praca przyczyniała się do degradacji człowieczeństwa.

Gowin przekonywał, że po rewolucyjnych zmianach w tej sferze po 1989 roku oraz obliczu "przebrzmiałych dogmatów" i niedawnych "dramatycznych wydarzeń w gospodarce globalnej" musimy wypracować odpowiedzi na nowe wyzwania w sferze pracy.

Gowin: na nowo powinniśmy odpowiedzieć sobie na pytanie, co oznacza konstytucyjny wymóg budowy społecznej gospodarki rynkowej
 
"Polskę trzeba przemyśleć na nowo, więc na nowo powinniśmy odpowiedzieć sobie na pytanie, co oznacza konstytucyjny wymóg budowy społecznej gospodarki rynkowej" – tłumaczył podczas konferencji prasowej wicepremier.

Wskazując na "niedomagania wolnego rynku" odrzucającego w jego opinii odniesienia moralne i etyczne, przedstawił kilka postulatów. To m.in.: przemyślenie na nowo, co oznacza społeczne gospodarka rynkowa; miejsce i docenienie kobiet na rynku pracy; ponadpartyjne i ponadresortowe działanie w strategii na rzecz odpowiedzialnego rozwoju; podniesienie płac na wszelkich poziomach edukacji; zwiększenie efektywności pracy, m.in. poprzez zniesienie barier i postawienie na innowacyjność; dążenie do modelu gospodarczego poszerzającego klasę średnią; odbudowanie w podzielonym społeczeństwie wzajemnego zaufania, szacunku i współpracy.

"Mam wrażenie, że przez ostatnie 30 lat nasza gospodarka ani nie była specjalnie społeczna, bo w niewielkim stopniu realizowała postulat szczególnej troski o uboższą część społeczeństwa. Ani nie była to też gospodarka rynkowa. Przeciwnie – z roku na rok narastały bariery biurokratyczne, które utrudniały przedsiębiorcom rozwijanie ich firm, tworzenie nowych miejsc pracy, podnoszenie zarobków" – ocenił Gowin na spotkaniu z dziennikarzami.

Zaznaczył też, że na nowo musi zostać określona relacja między pracownikiem i pracodawcą.

Rektor Akademii Ignatianum ks. prof. Józef Bremer podsumował, że najważniejszym postulatem w omawianych kwestiach jest zaufanie i szacunek. "Uważam, że gdyby wzrosły te wartości, na tym fundamencie można zrobić bardzo wiele dobrego" – podkreślił.

Podczas poniedziałkowej konferencji zaplanowano m.in. dyskusje przedstawicieli różnych wyznań o przyszłości środowiska postrobotniczego, debatę o przyszłości gospodarki rynkowej oraz dyskusje na temat społecznej gospodarki rynkowej.

W panelach dyskusyjnych uczestniczyli m.in.: metropolita łódzki abp Grzegorz Ryś, minister przedsiębiorczości i technologii Jadwiga Emilewicz, b. wicepremier i minister gospodarki, pracy i polityki społecznej prof. Jerzy Hausner oraz szef Giełdy Papierów Wartościowych Marek Dietl.

Cykl konferencji "Polonia Restituta" na temat różnych dziedzin społecznych służących pogłębieniu refleksji nad polską historią i teraźniejszością został objęty patronatem honorowym prezydenta RP Andrzeja Dudy. Pierwsza z debat - zorganizowana w marcu w Warszawie - poświęcona była rodzinie. Kolejne mają dotyczyć m.in. patriotyzmu, suwerenności i praworządności, ekologii, godności i sprawiedliwości społecznej, relacji państwo - Kościół.