Disney we współpracy z amerykańskimi uczelniami stworzył kamizelkę do obsługi wirtualnej rzeczywistości. Pozwoli ona m.in. na odczuwanie wrażeń dotykowych czy zmian ciśnienia atmosferycznego - poinformował serwis The Verge.

      
            Disney we współpracy z Massachusetts Institute of Technology (MIT) i uniwersytetem Carnegie Mellon opracował specjalną kamizelkę pozwalającą na symulację wrażeń fizycznych w wirtualnej rzeczywistości (VR). Kamizelka będzie mogła być wykorzystywana razem z okularami do obsługi VR.

Kamizelka wypełniona jest miniaturowymi poduszkami powietrznymi, które kontroluje system komputerowy. W zależności od pożądanych wrażeń poduszki napełniają się powietrzem bądź opróżniają, pozwalając na symulację wrażeń takich, jak przytulenie, ucisk, kopniak, a nawet przesuwanie się po ciele węża oplatającego sylwetkę człowieka. Do poduszek przymocowane są specjalne czujniki, które do systemu komputerowego przesyłają informacje o tym, gdzie powinny być zlokalizowane np. wibracje, bądź wzmocnione wypełnienie części kamizelki powietrzem.

Urządzenie składa się z 26 części. Rękawy kamizelki można dostosować do rozmiaru osoby, która chce z niej skorzystać. Do konstrukcji gadżetu wykorzystano kamizelki ratunkowe znane z szalup ratunkowych na statkach, części piankowe konstrukcji zamieniono jednak na poduszki powietrzne.

Według twórców, obecnie za pomocą urządzenia można symulować wrażenia takie, jak przyspieszone bicie serca, dotyk kropel deszczu, uderzenie śnieżką, dotyk dłoni kładzionej na ramieniu, a także wibracje podczas jazdy motocyklem czy ruch robaka wspinającego się po ramieniu.