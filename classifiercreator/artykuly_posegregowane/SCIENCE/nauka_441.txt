Warszawa, 11.06.2016. Widowisko historyczne "Uniwersytecki wehikuł czasu  - UW 200 lat temu", zorganizowane przez Uniwersytet Otwarty UW, odbyło się, 11 bm. w Warszawie. (ls/awol) Archiwum fot. PAP/Leszek Szymański
                                        

            Komitet Stały Rady Ministrów zdecydował w czwartek, że rząd zajmie się projektem reform uczelni 20 marca - poinformował PAP wiceminister nauki Piotr Mueller. W przyszłym tygodniu komitet spotka się ponownie, by rozstrzygnąć kwestię budżetu na naukę i szkolnictwo wyższe.
      
            "Komitet Stały ustalił, że projekt ustawy o szkolnictwie wyższym stanie na rządzie 20 marca" - poinformował PAP wiceminister nauki i szkolnictwa wyższego Piotr Mueller.

"Uwzględniliśmy tylko drobne uwagi ministerstw, niuanse. Cała reszta została przez Komitet Stały przyjęta w naszym brzmieniu. W przyszłym tygodniu odbędzie się jednak kolejne spotkanie Komitetu Stałego w sprawie aspektów finansowych. To największa część rozbieżności" - powiedział wiceminister.

W projekcie ustawy znalazła się propozycja znacznego zwiększenia finansowania nauki i szkolnictwa wyższego. Rozpisana jest ścieżka dochodzenia do finansowania tego sektora na poziomie 1,8 proc. PKB w 2025 r. Do tej części projektu zastrzeżenia zgłosiło Ministerstwo Finansów.

"O kwestie finansowe będzie jeszcze walka. Prosimy, aby środowisko akademickie udzieliło nam wsparcia na wszelkich możliwych frontach" - powiedział minister.

"Pozostałe rozbieżności zostały już rozstrzygnięte" - zapewnił Piotr Mueller. I dodał: "Przytłaczająca większość ustawy została przyjęta bez uwag".

"Zastrzeżeń Komitetu Stałego Rady Ministrów nie budziły ani kwestie związane z ustrojem uczelni, ani kwestie związane ze wspieraniem uczelni regionalnych. Tu Komitet Stały nie zgłosił żadnych uwag" - podkreślił rozmówca PAP.

Przygotowany przez resort nauki projekt ustawy Prawo o szkolnictwie wyższym i nauce (zwany też Konstytucją dla Nauki lub Ustawą 2.0) ma wprowadzić systemowe zmiany w sposobie działania i finansowania szkolnictwa wyższego. Przemodelowany ma zostać m.in. ustrój uczelni i model kariery akademickiej. Ma się też zmienić tryb uzyskiwania doktoratu. Możliwości uczelni w większym stopniu zależeć będą od tego, jak wypadną one w ewaluacji.

W czwartek rano w portalu TVN24.pl Jarosław Gowin wyrażał nadzieję, że projekt Ustawy 2.0 zostanie przyjęty przez Komitet Stały Rady Ministrów i skierowany pod obrady na najbliższe posiedzenie rządu (13 marca - przyp. PAP).