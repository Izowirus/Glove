W Hanowerze pokazujemy oblicze Polski młodej, dynamicznej, kreatywnej, bardzo nowoczesnej i bardzo innowacyjnej – tak udział w Polski w targach przemysłowych Hannover Messe 2017 ocenił w rozmowie z PAP wicepremier Jarosław Gowin.
      
            Międzynarodowe Targi Innowacyjnych Technologii Przemysłowych Hannover Messe 2017 odbywają się w Hanowerze (Niemcy) między 24 a 28 kwietnia. Prezentują się tam polskie firmy i jednostki naukowe. W tym roku Polska jest partnerem targów i promuje się hasłem: "Smart means Poland".

"Myślę, że od wczoraj nasi niemieccy partnerzy, ale także zwiedzający targi naukowcy, przedsiębiorcy z całego świata, widzą nowe oblicze Polski – oblicze Polski młodej, dynamicznej, kreatywnej, bardzo nowoczesnej i bardzo innowacyjnej. Zwłaszcza jeżeli chodzi o dorobek młodych polskich naukowców i przedsiębiorców, jesteśmy w ścisłej czołówce świata” - powiedział PAP wicepremier, minister nauki i szkolnictwa wyższego Jarosław Gowin.

Zwrócił uwagę, że w Hanowerze po raz pierwszy Polska prezentuje nie tylko dorobek polskich firm, i polskiego biznesu, ale i swój dorobek naukowy. „To wynika z tego, że plan odpowiedzialnego rozwoju pana premiera Morawieckiego zakłada taką inteligentną industrializację Polski, zakłada pchnięcie naszej gospodarki na tory nowoczesności. A tego nie da się zrobić bez oparcia w większym stopniu polskiej gospodarki na dorobku polskich naukowców, zwłaszcza tego nowego pokolenia” – ocenił Gowin.

Dodał, że jednym z celów polskiej obecności polskich naukowców jest znalezienie partnerów biznesowych. Zaznaczył, że dobrze by było, gdyby jak najwięcej partnerów było z Polski. „Ale często nowoczesność wynalazków naszych naukowców jest tak duża, że tych partnerów trzeba szukać po stronie największych światowych koncernów” - przyznał.



Polska ma w Hanowerze dwa stoiska. Polskie stoisko narodowe jest największym stoiskiem na targach: na ponad 1200 m2 prezentowanych jest tam szereg nowatorskich technologii i produktów stworzonych przez polskie firmy i jednostki naukowe.

Poza tym polskie innowacje prezentowane są na organizowanym przez Ministerstwo Nauki i Szkolnictwa Wyższego, stoisku SciTech Poland poświęconym polskiej nauce. Tam, na ponad 400 m2 goście i uczestnicy targów mogą poznać najciekawsze wynalazki z polskich uczelni, instytutów badawczych oraz nowatorskie rozwiązania stworzone przez polskich studentów. Strefa SciTech Poland jest komplementarna ze zlokalizowaną w pawilonie narodowym strefą Narodowego Centrum Badań i Rozwoju (NCBR), gdzie prezentowanych jest 10 technologii.

Z Hanoweru Ludwika Tomala