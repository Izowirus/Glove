Intelektualną kulturę wczesnej nowożytności bada laureat pierwszego honorowego stypendium im. L. Kołakowskiego - dr Dmitri Levitin z Uniwersytetu Oksfordzkiego. Wyróżnienie przyznawane przez Fundację na rzecz Nauki Polskiej (FNP) wręczono we wtorek w Warszawie.

      
            Laureat otrzymał stypendium w wysokości 90 tys. zł. Nagroda jest finansowane ze środków własnych FNP. Będzie przyznawana co dwa lata.

"To wielki honor i zaskoczenie" - powiedział PAP dr Dmitri Levitin w czasie wtorkowej uroczystości. "Próbowałem zrobić coś relatywnie nowego w dziedzinie badań nad kulturą intelektualną XVII w." - wyjaśnił. Dodał, że patron nagrody, prof. Leszek Kołakowski był tak znamienitym filozofem XX w., że zestawienia własnego nazwiska z jego własnym jest ogromnym wyróżnieniem.

W środę filozof wygłosi wykład w Krakowie w Centrum Kopernika Badań Interdyscyplinarnych. W rozmowie z PAP powiedział, że liczy na nawiązanie współpracy z polskimi naukowcami.

Dr Dmitri Levitin otrzymał tytuł doktora historii w wieku zaledwie 25 lat - przypomniał w laudacji członek kapituły konkursu, prof. Bogdan Szlachta. Zwrócił uwagę na szeroki dorobek naukowy laureata oraz wyliczył liczne nagrody i stypendia, które ten otrzymał w bardzo młodym wieku. Wśród nich były m.in. stypendium rektora Uniwersytetu w Edynburgu (2013–2014) czy Biblioteki Szekspirowskiej Folgera w Waszyngtonie (2013).

Dotychczasowe dokonania w dziedzinie badań nad historią myśli nowożytnej dr Levitina laudator określił jako "wybitne". Podkreślił, że laureat, mając zaledwie 30 lat, jest rozpoznawalny wśród wielu czytelników literatury anglojęzycznej, dotyczącej historii filozofii wczesnej nowożytności.

"Mam wielką nadzieję, że umysł ten podąży ku pogłębieniu badań potrzebnych również w dojrzałej refleksji o filozofii nauki, potrzebnej nie tylko uprawiającym tzw. nauki ściśle, ale także, a może przede wszystkim, uprawiającym nauki humanistyczne i społeczne" - dodał prof. Szlachta. Podkreślił, że do tej pory dr Levitin nie gościł w tej części świata - Europie Środkowej. "Pora to zmienić" - powiedział.

Stypendysta badaczem przemian intelektualnych w Europie XVI -XVIII wieku

Brytyjski naukowiec urodził się w 1986 r. Rosji, ale wychował w Wielkiej Brytanii.

Dr Levitin zajmuje się historią nowożytnej myśli europejskiej, m.in. historią filozofii, nauki, medycyny i stosunkami pomiędzy państwem a Kościołem. Teraz pracuje nad monografiami na temat przemian intelektualnych i religijnych w Anglii w latach 1580–1750 oraz metafizyki w europejskiej literaturze filozoficznej XVI i XVII wieku. W swoim podejściu dr Levitin próbuje odczarować okres XVII, nie patrząc nań tylko z perspektywy rewolucji naukowej i oświecenia.

Dr Levitin jest absolwentem Uniwersytetu w Cambridge. Obronił pracę doktorską poświęconą historii filozofii w Anglii w latach 1650–1700. W latach 2010–2015 pracował na Uniwersytecie w Cambridge. Od 2015 roku pracuje na Uniwersytecie Oksfordzkim w All Souls College.

Celem stypendium im. Leszka Kołakowskiego jest wyróżnienie uczonych z wybitnym dorobkiem naukowym w zakresie historii idei, filozofii średniowiecznej i nowożytnej do 1939 r. O wyborze pierwszego laureata FNP poinformowała w maju. Roczne stypendium może być przyznawane naukowcom z Polski, jak i z zagranicy. Konkurs jest prowadzony w trybie nominacji – kandydatów do konkursu zgłaszają imiennie zaproszeni uczeni z całego świata. Wyboru zwycięzcy dokonuje kapituła, w skład której wchodzi międzynarodowy zespół wybitnych filozofów i historyków idei o międzynarodowym autorytecie.