Na Podkarpaciu, m.in. w parkach miejskich w Jaśle, Krośnie i Rzeszowie, sokolnicy wraz z ułożonymi sokołami, jastrzębiami i rarogami płoszą gawrony, aby nie zakładały tam gniazd. Akcja potrwa do pierwszych dni maja.
      
            "Jest to jedyna skuteczna metoda, żeby wymusić na gawronach zmianę miejsca gniazdowania" - powiedział PAP ornitolog dr Marian Stój.

"Już sam widok ptaków szponiastych na ręku sokolnika powoduje strach u gawronów. Parki są patrolowane od świtu do zmierzchu" – wyjaśnił dr Stój.

Przyrodnik nadzorował pracę sokolników w Jaśle. Przypomniał, że naciskany przez mieszkańców tamtejszy samorząd przez wiele lat próbował różnych sposobów, aby pozbyć się tych uciążliwych ptaków.

"Kiedy chciano odstraszać gawrony, zrzucając im gniazda, bywało tak, że na jednym końcu parku wynajęta firma strącała gniazda, a w drugim końcu gawrony budowały już kolejne" - zauważył.

Podobnie nieskuteczna okazała się metoda niepokojenia ptaków przy pomocy odtwarzania z głośników odgłosów rannych gawronów i ptaków drapieżnych. "Gawrony szybko przyzwyczajały się do nowej sytuacji i były przypadki, że nawet na drzewach, gdzie umocowano głośniki budowały swe gniazda. W efekcie mieszkańcy mieli dosyć nie tylko gawronów, ale też odtwarzanych wrzaskliwych głosów" – mówił ornitolog.

Gawron jest ptakiem średniej wielkości; smuklejszy od wrony i często mylony z krukiem

Od sześciu lat w Jaśle gawrony są odstraszane przez sokolników i ich podopiecznych. "W tym roku od początku marca do 3 maja w Parku Miejskim pojawiły się trzy ptaki szponiaste; dwa rarogi oraz jastrząb. Będą pracować od świtu do zmierzchu" – zauważyła rzeczniczka jasielskiego magistratu Agata Koba.

Z kolei w czterech parkach w Rzeszowie gawrony do zakładania gniazd zniechęca 12 sokołów i jastrzębi. Na użycie ptaków szponiastych do płoszenia gawronów zdecydował się także w tym roku samorząd Krosna.

Zgodnie z decyzją Regionalnej Dyrekcji Ochrony Środowiska płoszenie gawronów przy pomocy ułożonych ptaków drapieżnych ma nie dopuścić do zbudowania gniazd i złożenia jaj. W przypadku gdyby jednak doszło do pojawienia się lęgu, akcja musi natychmiast zostać przerwana.

Gawron jest ptakiem średniej wielkości; smuklejszy od wrony i często mylony z krukiem. Gniazduje kolonijnie w koronach wysokich drzew, najczęściej w parkach, w sąsiedztwie człowieka. Unika natomiast lasów.

Jest wszystkożerny i inteligentny; zaobserwowano, że chcąc rozbić np. orzechy włoskie upuszcza je z większej wysokości na twardą nawierzchnię jezdni, a następnie uszkodzone rozdziobuje i wyjada ze środka ich zawartość.