Rozprzestrzenienie się pierwszych roślin lądowych, którymi były mchy, mogło zadecydować o znacznym wzbogaceniu atmosfery ziemskiej w tlen – wyliczyli naukowcy na łamach „Proceedings of the National Academy of Sciences”.

      
            Tlen w obecnej postaci pojawił się w atmosferze ziemskiej w znacznej ilości ok. 2,4 mld lat temu. Jednak dopiero ok. 400 mln lat temu osiągnął w atmosferze poziom porównywalny z dzisiejszym. W decydującym stopniu wpłynęło to na rozwój form życia na Ziemi. Od dawna naukowcy spierali się o to, co było kluczowym czynnikiem w tym procesie.

Zdaniem naukowców pracujących pod kierunkiem prof. Tima Lentona z University of Exeter, odpowiedzialne są za to najstarsze rośliny lądowe, czyli mchy, które zaczęły kolonizować ląd 470 mln lat temu.

Stosując symulacje komputerowe i mając dane o możliwościach produkcji tlenu przez dzisiejsze mchy, naukowcy oszacowali, że obecny poziom tlenu w atmosferze został osiągnięty już 420-400 mln lat temu. Otworzyło to drogę do ewolucji zwierząt lądowych, a w końcu również człowieka.

„To niesamowite, kiedy się pomyśli, że bez ewolucji tych prostych mchów nie byłoby nas dzisiaj na świecie” - podsumowuje Lenton.