Warszawa  24.02.2012 Politechnika Warszawska. soa
PAP/Andrzej Hrechorowicz Archiwum PAP © 2016 / Andrzej Hrechorowicz
                                        

            Wśród tegorocznych kandydatów na studia najbardziej popularne były politechniki - wynika z podsumowania rekrutacji na rok akademicki 16/17 przygotowanego przez resort nauki. Najwięcej kandydatów - ponad siedmiu na miejsce - zgłosiło się na Politechnikę Warszawską.
      
            Po zakończeniu rekrutacji na rok akademicki 2016/2017 Ministerstwo Nauki i Szkolnictwa Wyższego przeanalizowało wybory tegorocznych maturzystów na podstawie Zintegrowanego Systemu Informacji o Nauce i Szkolnictwie Wyższym – POL-on.

Z danych opublikowanych na stronie MNiSW wynika, że studia w roku akademickim 2016/2017 rozpoczęło łącznie ponad 436 tys. osób, niemal o 10 tysięcy mniej niż w roku akademickim 2015/2016. "Ponad 340 tysięcy studentów rozpoczęło naukę na uczelniach publicznych. Do szkół prywatnych przyjęto ponad 92 tysiące osób" - informuje resort nauki.

Wśród maturzystów największym powodzeniem cieszyły się politechniki. Najwięcej chętnych - około siedmiu kandydatów na jedno miejsce - zgłosiło się na Politechnikę Warszawską. Politechnika Poznańska miała sześciu kandydatów na miejsce, Politechnika Gdańska 5,8; a Politechnika Łódzka 5,2. Uniwersytet Warszawski, podobnie jak w zeszłym roku, uplasował się na piątym miejscu. O jedno miejsce rywalizowało tam ze sobą pięciu kandydatów.

Wśród uczelni ekonomicznych najwięcej maturzystów chciało studiować na Uniwersytecie Ekonomicznym we Wrocławiu. Spośród uczelni pedagogicznych największą popularnością cieszył się Uniwersytet Pedagogiczny im. Komisji Edukacji Narodowej w Krakowie. Szkoła Główna Gospodarstwa Wiejskiego w Warszawie wygrała wśród uczelni rolniczych i przyrodniczych. Wśród uczelni wychowania fizycznego największą liczbą kandydatów może pochwalić się Akademia Wychowania Fizycznego we Wrocławiu, a wśród państwowych wyższych szkół zawodowych - Państwowa Wyższa Szkoła Zawodowa w Tarnowie. Wśród uczelni niepublicznych na studiach stacjonarnych najwięcej kandydatów wybrało Uniwersytet SWPS w Warszawie. Najwięcej kandydatów na studia niestacjonarne miała Społeczna Akademia Nauk z siedzibą w Łodzi.

Najczęściej wybieranym kierunkiem po raz kolejny okazała się informatyka. Na studia informatyczne zgłosiło się ponad 38 tys. osób. Na drugim miejscu znalazło się zarządzanie (blisko 22 tys. studentów). Trzecie i czwarte miejsce wśród najchętniej wybieranych kierunków zajęły, z niewielką różnicą przyjętych: prawo (19 771) oraz psychologia (19 461).

Najwięcej zgłoszeń na jedno miejsce odnotowano na chemii i toksykologii sądowej – 21,2 na jedno miejsce. W dalszej kolejności studenci konkurowali o kierunki lekarskie (w przypadku nadzorowanych przez resort nauki – 16,8 studentów na jedno miejsce). Trzecie miejsce ex aequo zajęły kierunki logistyka i administrowanie w mediach oraz filologia szwedzka – 11,6 zgłoszeń na jedno miejsce.