W noc spadających gwiazd, przypadającą na 12 sierpnia, w Warszawie miejscami zrobi się ciemno, zgasną m.in. iluminacje warszawskich mostów. To wszystko dlatego, żeby jak najlepiej dostrzec Perseidy, które tej nocy rozświetlą niebo.

      
            Sierpień niewątpliwie sprzyja obserwowaniu rozgwieżdżonego nieba. 12. dnia tego miesiąca przypada coroczna noc spadających gwiazd. Wtedy to zobaczymy na niebie jeden z najbardziej regularnych rojów meteorów - Perseidy. Z tej okazji ludzie gromadzą się i szukają miejsc, gdzie spadające gwiazdy będą widoczne najlepiej. Warszawa wychodzi im na przeciw.

Centrum Nauki Kopernik udostępni swój teren pod astronomiczny spektakl. "Imprezę robimy piąty raz. Pierwsza była na dużo mniejszą skalę. Z roku na rok zaczęła się rozrastać" - informuje Katarzyna Nowicka, rzecznik prasowy CNK. Na czas obserwacji Perseidów zostanie wyłączona cała iluminacja Centrum, planetarium Niebo Kopernika oraz podświetlenie Parku Odkrywców. Na terenie parkingu do dyspozycji gości będą foodtrucki.

CNK zapewnia, że Park Odkrywców, Skwer Kahla i bulwary nad Wisłą (pomiędzy Mostem Świętokrzyskim, a Mostem Poniatowskiego) to najlepsze miejsca w Warszawie, by spędzić tam noc z 12. na 13. sierpnia obserwując meteory.

Ponadto Zarząd Dróg Miejskich wyłączy iluminację Mostu Świętokrzyskiego, Śląsko-Dąbrowskiego i Poniatowskiego. Zostanie wygaszony również Skwer Kahla, szklane wyjścia z tunelu Wisłostrady w Parku Odkrywców i niektóre lampy przy wyjściu ze stacji metra Centrum Nauki Kopernik. PGE Narodowy wyłączy na tę noc iluminację stadionu.