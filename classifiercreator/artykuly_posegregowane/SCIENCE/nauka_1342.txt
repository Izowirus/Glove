epa05007143 An aerial view of autumn trees along the shore of a quarry pond in Cologne, Germany, 02 November 2015.  EPA/HENNING KAISER 
Dostawca: PAP/EPA. Archiwum PAP/EPA © 2016 / HENNING KAISER
                                        

            Drzewa używają różnorodnych strategii w celu pozyskania składników odżywczych. O tym, że jest to proces bardzo skomplikowany i wciąż słabo rozpoznany, piszą naukowcy na łamach "Proceedings of the National Academy of Sciences".
      
            Do tej pory naukowcy skupiali się głównie na procesach biologicznych, zachodzących w tkankach drzew, i związanych z fotosyntezą oraz pozyskiwaniem wody. Rzadziej przyglądali się sposobom czerpania przez te rośliny składników odżywczych.

Badacze z Penn State (USA) twierdzą jednak, że drzewa stosują "zaskakująco dużą liczbę strategii do pozyskania składników odżywczych".

Ich badania pozwoliły stwierdzić, że różne gatunki drzew pozyskują je na różne sposoby. Pomocne w tym procesie są grzyby, które w ramach mechanizmu mikoryzy współpracują z korzeniami drzew przy pozyskiwaniu pokarmu.

Poznanie sposobów pozyskiwania składników odżywczych przez drzewa nie jest proste, gdyż ich systemy korzeniowe są zwykle silnie splątane. Aby lepiej przyjrzeć się oddzielnym systemom korzeniowym, naukowcy prowadzili badania w warunkach kontrolowanych, na rosnących osobno kilkunastu drzewach.

Stwierdzili, że grubsze korzenie drzew (np. tulipanowca i sosny) unikają poszukiwania miejsc bogatych w składniki odżywcze, i zapuszczają bardziej stabilne oraz dłużej żyjące korzenie.

Tymczasem gatunki drzew z korzeniami cieńszymi mają za zadanie aktywne poszukiwanie miejsc ze składnikami odżywczymi.

Niektóre gatunki grzybów porastających korzenie aktywnie włączają się w poszukiwanie składników odżywczych. Robią to za pomocą rozłożystej sieci strzępek, czyli nitkowatych elementów, z których zbudowana jest plecha - ciało grzybów. Korzystają na tym zarówno drzewa, jak i grzyby: te pierwsze pozyskują węgiel, a drzewa - niezbędny do życia pokarm.

Naukowcy uważają, że zrozumienie relacji korzeni i grzybów może pomóc w przewidywaniu wpływu globalnego ocieplenia na lasy. "Dopiero zaczynamy poznawać złożone relację grzybów z korzeniami" - podsumowują badacze.