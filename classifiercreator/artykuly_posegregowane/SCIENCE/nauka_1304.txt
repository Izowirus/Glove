Bliźnięta żyją dłużej niż rówieśnicy, którzy przychodzą na świat w pojedynkę – wynika z badania, które publikuje pismo „PLOS ONE”. Może to mieć między innymi związek z tym, że od urodzenia posiadają osobę, z którą mają silną emocjonalną więź.
      
            "Zaobserwowaliśmy, że niemal w każdym wieku bliźnięta identyczne mają większą przeżywalność, niż bliźnięta dwujajowe, a te z kolei żyją średnio nieco dłużej niż osoby z ogólnej populacji" – komentuje główny autor pracy dr David Sharrow z University of Washington w Seattle (USA).

Jego zespół przeanalizował dane dotyczące blisko 3 tys. par bliźniąt (a dokładnie 2 932) tej samej płci, urodzonych w latach 1870-1900 w Danii. Dane pochodziły z Duńskiego Rejestru Bliźniąt, który jest jedną z najlepszych takich baz danych na świecie. Następnie porównywali wiek bliźniąt w momencie zgonu z danymi zebranymi w ogólnej populacji Danii. W analizie brano pod uwagę przyczyny zgonów, np. czy był to zgon nagły, związany z wypadkiem czy ryzykownym zachowaniem, czy jego powodem była przewlekła choroba bądź zaawansowany wiek.

Okazało się, że odsetek osób wciąż żyjących był w każdym analizowanym przedziale wiekowym wyższy w grupie bliźniąt jednojajowych, w porównaniu z bliźniętami dwujajowymi oraz osobami z ogólnej populacji duńskiej. Z kolei przeżywalność bliźniąt dwujajowych (nieidentycznych) była większa niż wśród osób z ogólnej populacji.

Korzystny wpływ posiadania bliźniaka na długość życia był w przypadku panów widoczny zarówno we wcześniejszym wieku, gdy więcej jest zgonów z przyczyn nagłych, jak i w wieku późniejszym, gdy dominują zgony z tzw. przyczyn biologicznych. Na przykład, odsetek mężczyzn, którzy dożyli 45. roku życia był o 6 punktów proc. wyższy w grupie bliźniąt niż wśród panów, którzy przyszli na świat w pojedynkę. Oznacza to, że gdy na 100 mężczyzn z ogólnej populacji 84 proc. wciąż żyło w wieku 45 lat, to wśród bliźniąt odsetek ten wyniósł 90 proc. W przypadku kobiet niższa śmiertelność wśród bliźniaczek była zwłaszcza widoczna w młodszym wieku.

Autorzy pracy przypominają, że coraz więcej badań potwierdza istotną rolę czynników genetycznych w determinowaniu długości życia. Jednak korzystny wpływ posiadania bliźniaka na przeżycie może też mieć związek z silną więzią, jaka łączy bliźnięta, zwłaszcza jednojajowe. Efekt ten według naukowców jest istotny zwłaszcza przed 65. rokiem życia i można go porównać do korzystnego wpływu małżeństwa na długość życia panów.

Dr Sharrow przypomina, że ogólnie więzi społeczne sprzyjają zdrowiu i – jak potwierdzają badania – są czynnikiem korzystnie wpływającym na długość życia. „Istnieją pewne dowody na to, że bliźnięta jednojajowe łączą silniejsze więzi niż bliźnięta dwujajowe. Fakt, że jest się do kogoś tak bardzo podobnym może być dodatkowo pomocny w przewidywaniu jego potrzeb i opiekowaniu się nim” – tłumaczy badacz.

Więzi społeczne mogą na różne sposoby przyczyniać się do lepszego zdrowia i dłuższego życia. Bliska osoba może nie tylko być źródłem wsparcia materialnego czy emocjonalnego, ale też może stymulować nas do prozdrowotnych i mniej ryzykownych zachowań. Może zachęcać nas np. do aktywności fizycznej, do zerwania z nałogiem, ale też dawać wsparcie psychiczne w trudnych chwilach, czy opiekować się nami w trakcie choroby, przekonują naukowcy.