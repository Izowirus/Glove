Warszawa, 20.10.2016. Nagrodzony w sferze nowe technologie robot edukacyjny Photon zaprezentowany na wernisażu pokonkursowym XXIII edycji ogólnopolskiego konkursu "Dobry wzór" na najlepiej zaprojektowane produkty i usługi na polskim rynku, 20 bm. w Instytucie Wzornictwa Przemysłowego w Warszawie. (zuz) PAP/Marcin Obara Archiwum PAP © 2017 / Marcin Obara
                                        

            Sprzedaż do końca 2017 roku 5 tys. Photonów, edukacyjnych robotów dla najmłodszych, zakłada biznesplan twórców tego projektu, absolwentów Politechniki Białostockiej. Firma podpisała właśnie umowę na wynajem pomieszczeń produkcyjnych na stadionie w Białymstoku.
      
            Photon to interaktywny, zintegrowany ze smartfonem lub tabletem robot, który "rozwija się razem z dzieckiem"; poprzez zabawę i rywalizację pomaga najmłodszym m.in. w nauce logicznego myślenia i podstaw programowania. Dzieci - rozwiązując zadania - otrzymują specjalne punkty, dzięki którym później mogą odblokować nowe możliwości robota, a inne ulepszać. W ten sposób Photon rozwija się razem z dzieckiem.

Aby wkroczyć z Photonem na rynek, jego twórcy założyli firmę Photon Entertainment. Ze zbiórki na międzynarodowej platformie crowdfundingowej Kickstarter pozyskali 52 tys. dolarów. W start-up zainwestowała również Polska Grupa Kapitałowa AHB2. Photon Entertainment podpisało też umowę z Cobin Angels, co umożliwi rozwój projektu za granicą.

Photon będzie montowany na stadionie miejskim w Białymstoku. Ze spółką komunalną zarządzającą tym obiektem Photon Entertainment podpisał umowę na wynajem pomieszczeń o powierzchni 170 metrów kw.

Jeden z twórców i szef start-up'a Marcin Joka przyznał w rozmowie z PAP, że stadion był ostatnim miejscem, które brano pod uwagę szukając lokalizacji - przy założeniu, iż ma być ona w Białymstoku lub najbliższych okolicach miasta.

Powiedział, że oprócz aspektu ekonomicznego (ceny wynajmu), znaczenie miała lokalizacja i czas dojazdu do biura przy ul. Zwierzynieckiej w Białymstoku, a także dojazd do miejsca produkcji od strony Warszawy, zaplecze socjalne i wysoki poziom zabezpieczeń (monitoring, alarmy itp.). Okazało się, że wszystkie te kryteria spełnia właśnie nowy miejski stadion.

Do 2020 roku w sąsiadujących z produkcją Photona pomieszczeniach ma powstać tzw. mały Kopernik, zrealizowany na wzór warszawskiego Centrum Nauki Kopernik. Realizatorem tego przedsięwzięcia będzie Białostocki Park Naukowo-Technologiczny.

Biznesplan projektu zakłada sprzedaż do końca tego roku 5 tys. Photonów; w 2018 roku sprzedaż ma się zwiększyć czterokrotnie. "Ale patrząc na zainteresowanie mam nadzieję, że będzie to dużo więcej" - dodał Marcin Joka.

Pierwsza partia robotów trafi do osób, które wsparły projekt na platformie crowdfundingowej Kickstarter oraz do wydawnictwa MAC SA, z którym spółka współpracuje.

W dalszej kolejności (w połowie lub końcu września) rozpocznie się produkcja na sprzedaż otwartą. Najpierw planowana jest dystrybucja poprzez własny sklep internetowy, potem Photon pojawi się w sklepach stacjonarnych. Tam ma kosztować ok. 800 zł. W wersji dla szkół cena wyniesie niemal 1 tys. zł, gdyż będzie ona wzbogacona m.in. o specjalne materiały dydaktyczne dla nauczycieli.