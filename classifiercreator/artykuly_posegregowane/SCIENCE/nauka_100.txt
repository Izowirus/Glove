Promienie słoneczne wpadające przez okna może skutecznie redukować ilość bakterii żyjących w kurzu – ocenili naukowcy z University of Oregon w Stanach Zjednoczonych.
      
            Uczeni przekonują na łamach magazynu „Microbiome”, że w badanych przez nich ciemnych pokojach średnio 12 proc. bakterii miało zdolność namnażania się. Dla porównania w pokojach oświetlonych światłem dziennym znajdywano 6,8 proc. bakterii zdolnych do reprodukcji. Natomiast w pomieszczeniach, gdzie operowały promienie UV, było ich jeszcze mniej: 6,1 proc.

"Ludzie spędzają większość czasu w pomieszczeniach, więc ekspozycja na kurz zawierający szereg bakterii, m.in. patogeny, przez które chorujemy, jest nieunikniona. Dlatego ważne, aby zrozumieć, jak właściwości budynków wpływają na ekosystemy w kurzu i jak mogą oddziaływać na nasze zdrowie" - powiedział dr Ashkaan K. Fahimipour z University of Oregon.

Kurz w ciemnych pomieszczeniach zasiedlały mikroorganizmy ściśle spokrewnione z gatunkami, które wywołują choroby układu oddechowego, a które były praktycznie nieobecne w warunkach światła słonecznego.

W kurzu wystawionym na działanie słońca autorzy znaleźli ponadto mniej bakterii wywołujących choroby skóry i więcej bakterii, które zwykle żyją na zewnątrz. To może sugerować, że światło słoneczne powoduje, że kurz w pomieszczeniach bardziej przypomina mikrobiom występujący na dworze.

Badacze posłużyli się 11 identycznymi miniaturowymi pokojami, które przypominały pomieszczenia w budynkach, i zaszczepili w nich kurz pobrany z domów. Wyposażono je w trzy rodzaje okien: przepuszczające światło, przepuszczające promienie UV i nieprzepuszczające światła w ogóle. Po 90 dniach pobrano próbki i przeanalizowano jego skład.

"Nasze badanie wspiera stuletnią ludową mądrość, że światło słoneczne zabija mikroby w kurzu, ale potrzebujemy więcej badań, aby zrozumieć przyczyny zmian w składzie bakterii w kurzu pod wpływem światła. Moglibyśmy zapewnić większy dostęp do światła w szkołach, biurach, szpitalach i domach, aby zredukować ryzyko infekcji biorących się z kurzu" - powiedział dr Fahimipour.