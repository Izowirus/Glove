Szczecin, 10.12.2014. Badanie lekarskie - ciśnieniomierz. (awol)
PAP/Marcin Bielecki Archiwum PAP © 2017 / Marcin Bielecki
                                        

            Amatorskie urządzenia do mierzenia ciśnienia krwi aż w 70 proc. przypadków podają wartości ze sporym błędem - twierdzą naukowcy z University of Alberta. Zalecają porównanie wyników domowego aparatu z pomiarami wykonanymi przez lekarza.
      
            Kanadyjski zespół informuje o swoim odkryciu na łamach pisma "American Journal of Hipertension". "Wysokie ciśnienie krwi to główna przyczyna śmierci i inwalidztwa na świecie" - mówi kierująca projektem prof. Jennifer Ringrose. "Monitorowanie i leczenie nadciśnienia może zredukować konsekwencje tej choroby. Musimy upewnić się, że domowe odczyty są dokładne" - przekonuje badaczka.

Naukowcy (z udziałem 85 pacjentów) przetestowali kilkadziesiąt dostępnych na rynku urządzeń. Okazało się, że w przypadku 70 proc. pomiarów działały one z dokładnością niższą niż 5 mm Hg, a w 30 proc. - niższą niż 10 mm Hg. Z nieznanego jeszcze powodu rozbieżności były przy tym wyższe u mężczyzn, niż u kobiet. Autorzy badania twierdzą jednocześnie, że błędy te są "ekstremalnie istotne" w czasach, gdy wielu pacjentów monitoruje samodzielnie swoje ciśnienie i przekazuje wyniki lekarzowi.

Autorzy testów proponują prosty sposób na zmniejszenie różnic. "Zanim ktoś zacznie polegać na domowych pomiarach, powinien porównać je z pomiarami w gabinecie lekarskim" - zaleca prof. Ringrose. Mierzenie ciśnienia w domowych warunkach ma tymczasem niemałą wartość. "Naprawdę ważne jest, aby opierać leczenie na wielu pomiarach. Możliwość wykonywania ich w domu pomaga lekarzom uzyskać całościowy obraz w odróżnieniu od pojedynczego badania" - zaznacza kierownik projektu.

Nie do końca wiadomo, dlaczego sprawdzane urządzenia tak często okazywały się niedokładne. "Kształt ramienia, jego wielkość, stwardnienie i wiek naczyń krwionośnych, rodzaj mankietu nie zawsze są uwzględniane przy projektowaniu i testowaniu ciśnieniomierzy" - zauważa współautor badania, prof. Raj Padwal. - "Indywidualne różnice, takie jak wzrost, wiek i historia medyczna osoby korzystającej z ciśnieniomierza to także czynniki, które wpływają na wynik".

Niestety, brak dostępu to chronionych tajemnicą informacji technicznych o sprawdzanych aparatach nie pozwolił na sprecyzowanie przyczyn błędów. Naukowcy zwracają uwagę na potrzebę zwiększenia przez producentów wysiłków nad uzyskaniem właściwej dokładności ich produktów.