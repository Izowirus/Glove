W Ostrołęce rusza Multimedialne Centrum Natura prowadzące warsztaty i szkolenia z ekologii, głównie dla dzieci i młodzieży. Placówka posiada m.in. kino z unikatowym w skali Europy ekranem 360 stopni, gdzie prezentowane będą filmy edukacyjne.
      
            W poniedziałek odbyła się oficjalna inauguracja działalności Multimedialnego Centrum Natura, które jest wspólną inicjatywą warszawskiej Fundacji Drabina Rozwoju oraz samorządu Ostrołęki - regularne zajęcia odbywać się tam będą od stycznia 2017 r.

Budowa placówki, która rozpoczęła się w listopadzie 2014 r., kosztowała 4,5 mln zł. Środki na inwestycję realizowaną przy wsparciu m.in. Narodowego Funduszu Ochrony Środowiska i Gospodarki Wodnej pochodziły głównie z Mechanizmów Finansowego Europejskiego Obszaru Gospodarczego 2009-14.

Multimedialne Centrum Natura zajmuje ok. 500 metrów kw. Oprócz kina z cylindrycznym ekranem 360 stopni, przeznaczonego do wyświetlania filmów 3D, posiada także salę doświadczeń, służącą jako laboratorium prezentacji zjawisk przyrodniczych, a także ogród, zajmujący dach budynku, który wykorzystywany będzie, zwłaszcza w okresie od wiosny do jesieni, do prowadzenia różnego rodzaju zajęć, w tym gier i zabaw edukacyjnych.

Jak powiedziała PAP prezes Fundacji Drabina Rozwoju Dorota Drozdowska-Szymborska, ostrołęcka placówka będzie realizowała w oryginalnej, nowoczesnej formule projekty edukacyjne, dotyczące bioróżnorodności, ochrony środowiska i ekologii, przeznaczone głównie dla dzieci i młodzieży, ale także dla dorosłych.

"Środowisko naturalne łatwo jest zniszczyć, a trudno odbudować. Chcemy poprzez tematyczne projekty w ciekawy, innowacyjny sposób pokazywać piękno przyrody i uczyć, jak ją chronić. Mamy specjalną multimedialną wystawę o odpadach, gdzie uczymy jak je segregować i czemu to służy. Centrum wyposażone jest także w ekologiczne zabawki edukacyjne. Naszym celem jest przede wszystkim edukacja dzieci i młodzieży. Będziemy też realizować projekty z myślą o całych rodzinach. Chcemy jednocześnie podnosić świadomość ekologiczną wśród dorosłych, w tym poprzez tematyczne szkolenia dla firm" - podkreśliła Drozdowska-Szymborska.

"Liczymy, że nasze centrum odwiedzać będą goście z całej Polski" - przyznała. Dodała, że uruchamiana placówka ma w założeniu pełnić niekomercyjną funkcję społeczną i współpracować z różnego typu podmiotami zainteresowanymi ekologią i innowacjami w dziedzinie ochrony środowiska, a także z ośrodkami naukowymi.

Urząd Miasta Ostrołęki, którego wkład własny w projekt wyniósł 130,9 tys. zł, poinformował, że przedsięwzięciami edukacyjnymi w tamtejszym multimedialnym centrum objętych zostanie m.in. 14 tys. dzieci i młodzieży oraz 288 nauczycieli szkół różnego szczebla, od podstawowych do liceów, techników i szkół zawodowych, z województw: mazowieckiego, podlaskiego i warmińsko-mazurskiego.

Podczas inauguracji Multimedialnego Centrum Natura odbyła się projekcja wyprodukowanego specjalnie przez tę placówkę filmu edukacyjnego 3D "W królestwie wielkiego suma", prezentującego faunę i florę rzeki Narwi, która wraz z pasem łąk i terenów podmokłych stanowi międzynarodowy korytarz ekologiczny wskazany w Sieci Ekologicznej ECONET.