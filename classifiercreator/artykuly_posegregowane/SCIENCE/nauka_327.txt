Wrocław, 04.08.2017. Nowy rezonans magnetyczny.  Otwarcie nowej pracowni rezonansu magnetycznego w USK w zakładzie Radiologii  Ogólnej, Zabiegowej i Neuroradiologii. Nowy rezonans to jeden z najnowocześniejszych aparatów w Polsce. Dzięki temu możliwa będzie diagnostyka pacjentów na najwyższym poziomie: zaawansowane badania serca, mózgu, kręgosłupa czy prostaty. Kupiony został również z myślą o badaniach dla dzieci z Kliniki Transplantacji Szpiku Hematologii i Onkologii Dziecięcej USK – dotychczas by przyśpieszyć diagnostykę, część małych pacjentów musiała jeździć do innych placówek. (ak/dw)
PAP/Aleksander Koźmiński PAP © 2018 / Aleksander Koźmiński
                                        

            Trudności z regulacją emocji u nastolatków z zaburzeniami zachowania mogą być związane z nieprawidłową komunikacją pomiędzy poszczególnymi częściami mózgu - ciałem migdałowatym i korą przedczołową. Nieprawidłowości te nie występują u osób z cechami psychopatycznymi.
      
            Przy pomocy funkcjonalnego rezonansu magnetycznego (fMRI) zespół badaczy z brytyjskich i amerykańskich ośrodków naukowych porównał funkcjonowanie mózgu u młodzieży z zaburzeniami zachowania i typowo rozwijających się nastolatków.

Doszedł on do wniosku, że młodzi ludzie z zaburzeniami zachowania (skłonnościami do zachowań antyspołecznych, takich jak posługiwanie się kłamstwem, wagarowanie, czy stosowanie przemocy), ale bez cech psychopatycznych (niezdolności do empatii i odczuwania wyrzutów sumienia) posiadają w mózgu słabsze połączenia pomiędzy ciałem migdałowatym - ośrodkiem przetwarzania emocji, a korą przedczołową - rejonem odpowiedzialnym za podejmowanie decyzji i kontrolowanie zachowania. To właśnie dlatego takie osoby mogą mieć trudności z panowaniem nad emocjami i większe ryzyko rozwoju zaburzeń depresyjnych i lękowych.

Co ciekawe, nieprawidłowych połączeń pomiędzy ciałem migdałowatym a korą przedczołową nie zaobserwowano u osób z zaburzeniami zachowania i wysokim natężeniem cech psychopatycznych.

"Nasze badanie pokazuje, że pomiędzy młodzieżą z wysokim oraz niskim natężeniem cech psychopatycznych występują istotne różnice w zakresie połączeń mózgowych. Wyniki badania mogą mieć wiele implikacji klinicznych, ponieważ sugerują, że interwencje psychologiczne nakierowane na wzmocnienie regulacji emocjonalnej są bardziej skutecznie w przypadku osób z zaburzeniami zachowania, ale bez cech psychopatycznych" - komentuje jeden z autorów badania, dr Graeme Fairchild.

Poprzednie badania sugerowały, że u podłoża problemów z regulacją emocji u młodzieży z zaburzeniami zachowania może leżeć nieprawidłowe funkcjonowanie ciała migdałowatego. Wykazano, że ciało migdałowate nastolatków z zaburzeniami zachowania słabiej reaguje na widok rozgniewanych i smutnych twarzy. Najnowsze badanie sugeruje jednak, że za deficyty emocjonalne młodzieży z zaburzeniami zachowania (ale bez cech psychopatycznych) odpowiada raczej wadliwość wspomnianych połączeń.

Rezultaty badania publikuje czasopismo "Social Cognitive and Affective Neuroscience" (https://academic.oup.com/scan/advance-article/doi/10.1093/scan/nsy019/4969497).