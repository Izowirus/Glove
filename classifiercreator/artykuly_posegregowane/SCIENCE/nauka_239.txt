A handout illustraion made available on 08 February 2013 by NASA/JPL-Caltech  showing a diagram depicting the passage of asteroid 2012 DA14 through the Earth-moon system on 15 February 2013. Reports state that an asteroid, 150 feet (45 meters) in diameter, that will pass close, but safely, by Earth on 15 February 2013. HANDOUT EDITORIAL USE ONLY Archiwum fot. PAP/EPA/NASA/JPL-CALTECH  / HANDOUT
                                        

            W rocznicę katastrofy tunguskiej - 30 czerwca, obchodzony jest Międzynarodowy Dzień Planetoid. Z tej okazji na całym świecie przeprowadzane są akcje zwiększające świadomość społeczeństw o potencjalnym zagrożeniu ze strony planetoid (asteroid) i konieczności badań tych obiektów.
      
            Jak wskazują organizatorzy Międzynarodowego Dnia Planetoid (International Asteroid Day), łącznie zaplanowano ponad 2 tys. wydarzeń w różnych miejscach na świecie, od Luksemburga po Tanzanię, Australię, czy Chiny. Międzynarodowy Dzień Planetoid jest wspierany m.in. przez Europejską Agencję Kosmiczną (ESA) oraz Europejskie Obserwatorium Południowe (ESO).

Został on oficjalnie uchwalony przez ONZ w grudniu 2016 r. w celu wzmacniania w społeczeństwach wszystkich krajów świadomości potencjalnego zagrożenia ze strony upadku planetoidy (asteroidy) oraz podjęcia przez ludzkość wysiłków mogących zminimalizować takie ryzyko. Jako datę wybrano dzień 30 czerwca, bowiem tego dnia w 1908 r. na Syberii miało miejsce zdarzenie nazywane "katastrofą tunguską", w trakcie którego planetoida lub kometa spowodowała zniszczenie tajgi na obszarze o średnicy kilkudziesięciu kilometrów.

O tym, że tego typu upadki planetoid mogą zachodzić również obecnie, świadczy chociażby zdarzenie z Czelabińska z 2013 roku, kiedy to w ziemską atmosferę wtargnął niewielki obiekt kosmiczny o średnicy 17 metrów i wybuchł na wysokości około 30 km. Większość energii wybuchu została zaabsorbowana przez atmosferę, ale fala uderzeniowa powybijała m.in. szyby w oknach (uszkodzeniom uległo około 7200 budynków w okolicy), a wstrząs nią wywołany zarejestrowały sejsmografy (miał siłę 2,7 w skali Richtera).

Na liście imprez przygotowanych w ramach Międzynarodowego Dnia Planetoid znajdziemy jedno wydarzenie z Polski. Zorganizuje je w Żaganiu klub astronomiczny "Gwiezdne Wrota", który w sobotę od godz. 20:00 zaprasza na nocne obserwacje przez teleskopy planet: Jowisz, Wenus, Saturn i Mars, a także na bezkrwawe polowanie na planetoidę. Wydarzenie będzie też okazją, aby dowiedzieć się dlaczego planetoidy są istotne oraz obejrzeć projekcję filmu "24 godziny później. Uderzenie asteroidy".

Więcej informacji o Międzynarodowym Dniu Planetoid można znaleźć na stronie internetowej www.asteroidday.org, na której prowadzona jest m.in. 48-godzinna transmisja prezentująca planetoidy z punktu widzenia naukowców, ekspertów, astronautów, polityków oraz znanych publicznie osób.