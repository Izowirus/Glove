Narodowe Centrum Badań i Rozwoju (NCBR) nagrodziło w czwartek w Warszawie laureatów 7. edycji programu LIDER. W konkursie nagrody otrzymało 35 młodych naukowców. Otrzymają oni łącznie 40 mln zł na realizację badań mających szansę na komercjalizację.
      
            Celem programu LIDER jest aktywizacja środowiska młodych naukowców (przede wszystkim do 35. roku życia) i wspieranie ich rozwoju. Udział w programie daje im szansę, by prowadzić własny projekt badawczy i zarządzać zespołem naukowców. Jednocześnie program stymuluje współpracę młodych naukowców z przedsiębiorstwami, a także mobilność uczonych wewnątrz sektora nauki oraz pomiędzy nauką i przemysłem.

Wiceminister nauki i szkolnictwa wyższego Aleksander Bobko gratulując laureatom zaznaczył, że mimo młodego wieku realizują oni misję i jeden z priorytetów, jakie stoją dziś przed polską nauką: "to współpraca nauki z biznesem, innowacyjność, przekładanie myśli w czyn" - powiedział.

Aby zdobyć nagrodę, laureaci musieli pokonać wielu konkurentów - o granty zabiegało w tej edycji konkursu 200 osób. Bobko zaznaczył, że teraz laureaci będą musieli się zmierzyć z inną konkurencją - rynkową - która być może okaże się jeszcze trudniejsza do pokonania. "Traktujcie to jak wyzwanie!" - zachęcał wiceminister. Mówił, że laureatom powierzony zostaje "duży kapitał: publicznych pieniędzy i publicznego zaufania".

Dyrektor NCBR prof. Maciej Chorowski zwrócił z kolei uwagę, że konkurs stawia na młodość, na dobrą naukę i na wykorzystanie jej w przemyśle. "To duże wyzwanie: połączyć własny talent z możliwością jego późniejszej aplikacji" - mówił. Zachęcał, by pomnażać talenty i żeby nie marnować swoich szans.

"Dzięki grantom sięgającym do 1,2 mln zł Liderzy będą mogli samodzielnie zaplanować prace badawcze oraz stworzyć własne zespoły i projekty, którymi będą zarządzać" - komentował Chorowski.



Wśród tegorocznych laureatów znalazła się m.in. dr Ewelina Król z Międzyuczelnianego Wydziału Biotechnologii Uniwersytetu Gdańskiego, która pracuje nad szczepionką na wirusa Zikę. "nasze badania dopiero się zaczęły, ale mam nadzieję, że zakończą się sukcesem. Ten grant umożliwi nam rozpoczęcie i przeprowadzenie procesu opracowania szczepionki, a także wstępne badania przedkliniczne na modelu mysim" - powiedziała PAP nagrodzona.

Jednym z najlepiej ocenionych kandydatów jest też dr Łukasz Pieczonka z Akademii Górniczo-Hutniczej, który pracuje nad obrazowaniem uszkodzeń w konstrukcjach kompozytowych.

W trakcie uroczystości dyrektor NCBR zapowiedział kolejną, 8. edycję konkursu LIDER. Jej budżet również wyniesie 40 mln zł. Nabór wniosków potrwa od 16 stycznia do 17 marca 2017 r.

W ramach dotychczasowych edycji programu NCBR udzieliło wsparcia 251 młodym naukowcom z całej Polski. Na ten cel przeznaczyło 268 mln zł. Maksymalna wartość dofinansowania to 1,2 mln zł.