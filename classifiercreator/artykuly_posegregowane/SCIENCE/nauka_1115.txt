epa05192290 The Alexa 65 digital film camera from film technology company Arri can be seen in a studio in Munich, Germany, 03 March 2016. The winner of this year's Academy Award for Best Cinematography was the film 'The Revenant,' which was partially shot with this camera.  EPA/SVEN HOPPE 
Dostawca: PAP/EPA. PAP/EPA © 2017 / SVEN HOPPE
                                        

            Twórcy innowacyjnych rozwiązań, które m.in. zwiększyły realizm filmów, poprawiły pracę z dźwiękiem czy odtwarzanie ruchów i mimiki aktora przez komputerowo generowane postacie, zostali nagrodzeni przez Amerykańską Akademię Sztuki i Wiedzy Filmowej.
      
            Nazwiska laureatów nagród za ważne dla kinematografii osiągnięcia naukowo-techniczne Akademia ogłosiła w czwartek.

"Technicznymi Oskarami" wyróżniani są specjaliści, którzy wpływają na rozwój sztuki filmowej od strony technicznej, a także firmy stosujące innowacje i przełomowe rozwiązania. Dlatego nagród nie przyznaje się tylko za osiągnięcia dokonane w roku 2016, ale również takie, które pojawiły się wcześniej i dowiodły swojej wartości na przestrzeni lat.

W tym roku szczególnie docenieni zostali twórcy innowacyjnych systemów kamer cyfrowych oraz programów, które ułatwiły prace nad komputerową animacją, zwiększyły realizm tworzonych filmów, poprawiły pracę z dźwiękiem oraz odtwarzanie ruchów i mimiki żywego aktora przez komputerowo generowane postacie.

W sumie Akademia wyróżniła 18 osiągnięć naukowo-technicznych, których twórcami były 34 osoby oraz pięć organizacji. Wręczenie nagród odbędzie się w sobotę 11 lutego 2017 w hotelu Beverly Wilshire w Beverly Hills (Los Angeles). Fragmenty tej uroczystości zostaną zaprezentowane podczas gali wręczenia Oscarów 26 lutego 2017.

Za cyfrowe kamery nagrodzono firmy Thomson Grass Valley (kamera Viper), ARRI (kamera Alexa), RED Digital Cinema (przełomowe kamery RED), Sony (F65 CineAlta) oraz Panavision i Sony, które wspólnie stworzyły Genesis.

Chris Kulla, Alan King, Thiago Ize, Clifford Stein i Marcos Fajardo opracowali program Arnold Renderer, pozwalający tworzyć (renderować) w filmowej rzeczywistości między innymi odbicia, cienie, załamania światła czy zjawiska atmosferyczne. W dużej mierze właśnie dzięki temu programowi realistyczne efekty stosowane są powszechnie. Vladimir Koylazov jest z kolei twórcą cenionego w branży filmowej programu do renderingu V-Ray, zaś Carl Ludwig, Eugene Troubetzkoy i Maurice van Swaaij – program CGI Studio.

Larry Gritz zaprojektował Open Shading Language (OSL) – architekturę i język ułatwiające cieniowanie (pokazywanie rozkładu światła) obiektów graficznych oraz obrazowanie szczegółów ich powierzchni (teksturowanie). OSL stał się praktycznie standardem w dziedzinie grafiki komputerowej.

Steven Rosenbluth, Joshua Barratt, Robert Nolty i Archie Te opracowali system Concept Overdrive, tworzący i kontrolujący złożone interakcje filmowych przedstawień rzeczywistego i wirtualnego ruchu.

Doceniono także twórców mikrofonów - Glenn Sanders i Howard Stark opracowali system mikrofonów bezprzewodowych Zaxcom Digital Wireless, zaś David Thomas, Lawrence E. Fisher i David Bundy - Lectrosonics Digital Hybrid Wireless Microphone System.

Luca Fascione, J.P. Lewis i Iain Matthews opracowali dla firmy Weta Digital program FACETS, jeden z pierwszych, dzięki którym mimikę żywego aktora można wiernie przełożyć na animowaną postać filmową. Do rozwoju tej technologii przyczynili się również Nicholas Apostoloff i Geoff Wedig, a także związany z firmą Sony Pictures Imageworks Parag Havaldar, jak również Kiran Bhat, Michael Koperwas, Brian Cantwell oraz Paige Warner.

Brian Whited stworzył dla Walt Disney Animation Studios system rysunkowy Meander, który dzięki innowacyjnej metodzie renderowania krzywych wiernie oddaje intencje artysty.

Osiągnięciem animatroniki zasługującym na nagrodę Akademii okazał się sztuczny koń (Animatronic Horse Puppet), dzięki któremu udało się poprawić bezpieczeństwo aktorów, lepiej zintegrować sceny z akcja i poprawić realizm. Koncepcja wyszła od Marka Rappaporta, analizy ruchów dokonał i zaprojektował konia komputerowo Scott Oshita, Jeff Cruts zajął się sztuczną sierścią zaś Todd Minobe – mechanicznymi stawami i układem napędowym rumaka.

Spośród Polaków najwięcej naukowo–technicznych nagród Akademii w historii zdobył Stefan Kudelski, który opracował przełomowe dla radia, filmu i telewizji, wiernie rejestrujące dźwięk i niezwykle wytrzymałe magnetofony Nagra. Otrzymał dwa certyfikaty Akademii w 1965 i 1977, oraz dwie statuetki Oscara - Nagrodę za Zasługi – Award of Merit w 1978 i honorową nagrodę Gordona E. Sawyera w 1990.

Więcej na stronie http://www.oscars.org/news