Stobno, 28.08.2017. Prace archeologiczne w Stobnie, 28 bm. W Stobnie (Zachodniopomorskie) odkryto zagrodę gospodarczą z epoki wczesnego neolitu. Ustalenia wskazują, że budynek powstał blisko 7 tys. lat temu. Osada należy do kultury roesseńskiej. Datowana jest na ok. 4600 r. p.n.e. Odkryta jama ma powierzchnię ok. 160 m kwadratowych i jest ona jedną z największych w regionie. (mb/mr) PAP/Marcin Bielecki ***Zdjęcie do depeszy PAP pt. Zachodniopomorskie/ Odkryto osadę z epoki neolitu, sprzed blisko 7 tys. lat*** PAP © 2017 / Marcin Bielecki
                                        

            Zagrodę gospodarczą z epoki wczesnego neolitu odkryto podczas badań archeologicznych w Stobnie (woj. zachodniopomorskie). Ustalenia wskazują, że budynek powstał blisko 7 tys. lat temu.
      
            Osada należy do kultury roesseńskiej. Datowana jest na ok. 4600 r. p.n.e.

Archeolog Marcin Dziewanowski prowadzący badania powiedział PAP, że prawdopodobnie odnaleziono jamę przydomową długiego domu o konstrukcji słupowej. "Standardowo społeczności wstęgowe zamieszkiwały domy o długości od 10 do nawet 65 m i szerokości do 10 m. W pobliżu tych domostw znajdowały się obszary aktywności, gdzie produkowano narzędzia krzemienne, wytwarzano ceramikę i wypalano ją" - wyjaśnił.

"Odkryta przez nas jama ma powierzchnię ok. 160 metrów kwadratowych i jest ona jedną z największych w regionie. Spodziewam się, że jeśli stał tutaj dom, to miał on na pewno duże gabaryty" - dodał.

Dziewanowski nie wyklucza też, że dokonane przez niego odkrycie może być pozostałością budynku mieszkalnego o charakterze półziemiankowym.

"W Stobnie odkryliśmy około tysiąca fragmentów ceramiki i 400 wyrobów krzemiennych kultury wstęgowej. Na tym stanowisku znajdują się relikty z różnych osad neolitycznych z 3 tysiąclecia p.n.e., a także z epoki żelaza i wczesnego średniowiecza" - wyjaśnił.

"Dotychczas na terenie Polski odkryto trzy stanowiska osadowe kultury roesseńskiej, wszystkie w powiecie polickiej, na lewym brzegu Odry. To w Stobnie jest czwarte i największe. Z tego jednego obiektu mamy więcej materiału niż ze wszystkich pozostałych stanowisk" - zaznaczył.

Dziewanowski podkreślił, że odkrycie w Stobnie ma znaczenie ponadregionalne. "Kolebka kultury roesseńskiej znajduje się pomiędzy Renem a Łabą. Około 4 600 r. p.n.e. społeczność ta przemieściła się w stronę Zalewu Szczecińskiego. Pomiędzy obszarem macierzystym a Wałem Stobniańskim, czyli Brandenburgią, odkryto bardzo mało stanowisk tej kultury. Dlatego nasze odkrycie jest bardzo ważne także dla badaczy niemieckich" - powiedział.

Zabytki zostaną zdeponowane w Muzeum Narodowym w Szczecinie.

Badania prowadzono od lipca br. w związku z planowaną budową osiedla, prace są współfinansowane ze środków zewnętrznych.

Pierwsza osada kultury roeseńskiej na terenie Polski została odkryta w 1994 r.