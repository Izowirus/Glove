Łódź, 06.04.2018. Wicepremier, minister nauki i szkolnictwa wyższego Jarosław Gowin (L) i rektor PŁ, prof. dr hab. inż. Sławomir Wiak (P) podczas konferencji prasowej dotyczącej podpisania umowy na finansowanie budowy nowoczesnego gmachu konferencyjno–dydaktyczno–laboratoryjnego dla Wydziału Chemicznego Politechniki Łódzkiej, 6 bm. Inwestycja wyniesie niemal 100 mln złotych. (gm/nlat) PAP/Grzegorz Michałowski PAP © 2018 / Grzegorz Michałowski
                                        

            Blisko 100 mln zł dofinansowania otrzyma od ministerstwa nauki i szkolnictwa wyższego Politechnika Łódzka na budowę nowego budynku. Umowę w tej sprawie podpisali w piątek w Łodzi szef resortu nauki, wicepremier Jarosław Gowin oraz rektor uczelni prof. Sławomir Wiak.
      
            Tuż po podpisaniu dokumentu minister nauki Jarosław Gowin zwrócił uwagę, że Politechnika Łódzka jest jedną z najlepiej rozwijających się uczelni w Polsce i jednym ze zdecydowanych liderów wśród wszystkich polskich uczelni, jeśli chodzi o otwartość na rozwiązania zawarte w tzw. Konstytucji dla nauki.

Przypomniał, że reforma nauki i szkolnictwa wyższego jest jednym z kluczowych elementów strategii odpowiedzialnego rozwoju kraju. Ten plan – jak mówił - zakłada, że polska gospodarka ma zmienić swój charakter. Ma przybrać kształt gospodarki innowacyjnej, w jak największym stopniu opartej o odkrycia i dokonania polskich naukowców. „Stąd tak ważne jest budowanie pomostu między nauką a gospodarką. Łódzka uczelnia ma olbrzymi wkład w budowaniu tego pomostu” – mówił.

Zadowolenia z dofinansowania nie krył rektor uczelni prof. Sławomir Wiak. Jak mówił nowy gmach Wydziału Chemicznego ma zastąpić obecny, będący w złym stanie technicznym i pozwoli na skupienie w jednym miejscu jednostek dziś rozproszonych w kampusie uczelni.

Według niego inwestycja jest kluczowa dla uczelni nie tylko ze względu na budowę nowoczesnej infrastruktury laboratoryjnej dla wydziału, ale także równie ważnej części audytoryjno-konferencyjnej.

Koszt całej inwestycji pod nazwą „Alchemium – magia chemii jutra. Budowa nowoczesnego gmachu konferencyjno–dydaktyczno–laboratoryjnego dla Wydziału Chemicznego Politechniki Łódzkiej” wynosi ponad 113 mln zł.

Dzięki dotacji uczelnia będzie mogła sfinansować budowę nowoczesnego kompleksu złożonego z dwóch części połączonych łącznikiem: centrum konferencyjno-dydaktycznego oraz budynku laboratoryjno-dydaktycznego Wydziału Chemicznego.

Realizację inwestycji podzielono na dwa etapy. Pierwszy - budowa centrum konferencyjno-dydaktycznego, ma być realizowany w latach 2018-2020. Drugi etap inwestycji – budowa budynku laboratoryjno-dydaktycznego Wydziału Chemicznego w latach 2021–2024.

W nowym gmachu będzie miejsce dla 500 pracowników naukowo - dydaktycznych i administracyjnych oraz dla 900 studentów i doktorantów. Budynek będzie miał pięć kondygnacji nadziemnych oraz jedną podziemną. Znajdą się w nim 124 sale i pomieszczenia konferencyjno-laboratoryjno-dydaktyczne.

W Centrum Konferencyjnym zaprojektowano m.in. reprezentacyjną aulę dla 500 gości wyposażoną w najnowszy sprzęt multimedialny, a także salę posiedzeń Senatu Politechniki Łódzkiej i Rady Wydziału Chemicznego. Nowy gmach Wydziału Chemicznego będzie przystosowany do potrzeb osób niepełnosprawnych.