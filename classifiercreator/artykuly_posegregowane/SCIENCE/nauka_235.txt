Warszawa, 28.05.2015. Park i pomnik im. Marii Curie-Skłodowskiej. (tg/mgut)
PAP/Tomasz Gzell Archiwum PAP © 2018 / Tomasz Gzell
                                        

            Drzewa w londyńskim kompleksie leśnym magazynują tyle samo węgla, co tropikalny las deszczowy – dowiedli brytyjscy naukowcy z University College London.
      
            Opublikowane w czasopiśmie "Carbon Balance and Management" badanie rzuca nowe światło na rolę drzew w miastach i ich znaczenie w walce ze zmianami klimatu ze względu na potencjał do magazynowania dwutlenku węgla.

Zespół naukowców z University College London (UCL) odkrył, że miejskie obszary leśne, takie jak londyński park Hampstead Heath, magazynują nawet do 178 ton węgla na hektar. Dla porównania, mediana dla lasów tropikalnych wynosi 190 ton węgla na hektar.

By tego dowieść, badacze stworzyli mapę węgla magazynowanego przez ok. 85 tys. drzew rosnących w londyńskiej gminie Camden."(...) Udało nam się opisać rozmiar i kształt każdego drzewa w Camden: od lasów w dużych parkach do pojedynczych drzew w ogródkach przydomowych. To nie tylko pozwoliło nam zmierzyć, jak dużo węgla jest w nich magazynowane, ale też ocenić inne ważne usługi świadczone przez te drzewa, jak tworzenie siedlisk dla ptaków i owadów" – mówi główny autor badania, dr Phil Wilkes z UCL.

Jego zespół sięgnął po metodę naziemnego skanowania laserowego (lidar), którą wykorzystał już wcześniej do pomiarów węgla przechowywanego przez lasy tropikalne. Dotychczasowe pomiary dwutlenku węgla magazynowanego w drzewach miejskich przeważnie opierały się na wartościach uzyskanych w badaniach drzew rosnących poza miastem, które według naukowców mogą być niemiarodajne.

Dzięki lidarowi udało się uzyskać bardzo szczegółowy obraz trójwymiarowej struktury drzew. Naukowcy mogli więc dokładniej oszacować, jak dużo węgla absorbowały w procesie fotosyntezy w trakcie swego życia. Byli też w stanie ocenić, jak duży zbiornik węgla tworzy miejska zieleń.

Badacze podkreślają, że to miejskie lasy i drzewa tworzą z miast przestrzeń, która nadaje się do zamieszkania. Dają cień, wspomagają obieg wody, filtrują zanieczyszczenia powietrza, stanowią siedliska dla ptaków, małych ssaków i innych roślin – i pełnią funkcje rekreacyjne i estetyczne.

Według Treeconomics, brytyjskiej firmy wyceniającej wartość zieleni miejskiej, usługi "świadczone" przez drzewa rosnące w obszarze tzw. Wielkiego Londynu są warte 133 mln funtów rocznie. Sama zdolność londyńskiego drzewostanu do przechowywania węgla wyceniana jest zaś na 4,8 mln funtów rocznie, czyli 17,80 funta na każde drzewo.

"Ważnym efektem naszego badania było zwrócenie uwagi na znaczenie i wartość drzew w mieście, w każdej ich formie. (...) Chcemy więc rozszerzyć badania o inne części Londynu oraz inne miasta w Wielkiej Brytanii i poza jej granicami" – zapowiada współautor publikacji, dr Mat Disney z UCL. 