Na kwotę 500 mln zł opiewa nowy program Narodowego Centrum Badań i Rozwoju (NCBR) - Gospostrateg, przeznaczony na wsparcie badań społeczno-gospodarczych. "To będzie inwestycja w przyszłość Polaków, w lepszą jakość życia" - ocenił wicepremier Jarosław Gowin.
      
            Gospostrateg, czyli "Społeczny i gospodarczy rozwój Polski w warunkach globalizujących się rynków" to nowy program wsparcia badań społeczno-gospodarczych prowadzony przez Narodowe Centrum Badań i Rozwoju. Jest adresowany do jednostek naukowych oraz instytucji realizujących politykę rozwojową. Nabór wniosków rozpocznie się 14 sierpnia i potrwa do 12 września br.

Całkowity budżet programu wynosi 500 mln zł. Budżet pierwszego konkursu otwartego to 150 mln zł. Jak powiedział PAP dyrektor NCBR prof. Maciej Chorowski, budżet pojedynczego projektu nie powinien przekraczać 30 mln zł, a projekt powinien trwać nie dłużej niż trzy lata.

"To będzie inwestycja w przyszłość Polaków, w lepszą jakość życia" - powiedział PAP wicepremier, szef resortu nauki i szkolnictwa wyższego Jarosław Gowin.

"Spodziewamy się, że będzie to bardzo silne narzędzie wsparcia działań zarówno administracji publicznej, jak i różnego rodzaju instytucji publicznych, które będą towarzyszyć i wspierać wdrażanie Strategii Odpowiedzialnego Rozwoju" - zaznaczył z kolei prof. Chorowski.



O dofinansowanie będą mogły się ubiegać konsorcja złożone z co najmniej dwóch jednostek naukowych i jednej instytucji zdolnej do wdrożenia wyników projektu. Zgłaszane projekty będą mogły uwzględniać fazę badawczą i fazę przygotowań wyników badań naukowych do zastosowania w praktyce, lub tylko tę drugą.

"Projekty, które będą zgłaszane i realizowane w ramach Gospostratega wyróżniają się tym, że oprócz fazy badawczej muszą mieć fazę wdrożeniową, a więc każdy, kto składa projekt musi mieć partnera po stronie instytucji publicznych odpowiedzialnych za realizację polityk publicznych" - zaznaczył minister Jarosław Gowin, w którego ocenie jest to program unikalny.

W programie organizowane będą dwa rodzaje konkursów. "Jest konkurs otwarty - najbliższy opiewa na 150 mln zł - i mogą startować w tym konkursie wszelkie konsorcja skupiające z jednej strony instytucje naukowe, z drugiej strony instytucje publiczne" - powiedział. NCBR zaplanował też konkurs zamknięty adresowany do instytucji publicznych. "Poprzez ten konkurs poszczególne instytucje państwowe będą szukały wdrożeniowych rozwiązań problemów, z którymi się na co dzień borykają" - dodał wicepremier.

Wicepremier zapowiedział w rozmowie z PAP, że kierowany przez niego resort będzie się starał o środki w ramach tego programu na pilotaż nowych zasad ewaluacji uczelni. "Chcemy też przeprowadzić pilotaż dotyczący nowego modelu kształcenia nauczycieli" - zadeklarował.

Wyraził też nadzieję, że poprzez nowy program zwiększy się aktywność instytucji publicznych w rozwiązywaniu problemów demograficznych. "Wiadomo, że niski poziom dzietności czy szybkie tempo starzenia się polskiego społeczeństwa - to są wyzwania o charakterze cywilizacyjnym. (...) Dlatego liczę na to, że nie tylko ministerstwo rodziny (Ministerstwo Rodziny, Pracy i Polityki Społecznej - PAP), ale także takie instytucje jak ZUS sięgną po środki z Gospostratega i dzięki tym środkom wypracują rozwiązania, które będą mogły służyć wsparciu demograficznemu Polski" - dodał.

Środki przeznaczone na program Gospostrateg pochodzą z budżetu krajowego. "Tym bardziej każdy z tych projektów będzie oglądany i analizowany przez ekspertów bardzo uważnie, bo żadnej złotówki, którą rząd zabiera z podatków obywateli nie można zmarnować" - podkreślił minister nauki.