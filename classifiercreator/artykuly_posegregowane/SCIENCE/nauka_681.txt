Warszawa 06.03.2014 Zakochani. soa 
PAP/Tomasz Gzell Archiwum fot. PAP © 2017 / Tomasz Gzell
                                        

            Wyraźne różnice w reakcji na stres genów w mózgach żeńskich i męskich zaobserwowali naukowcy z Uniwersytetu Rockefellera w Nowym Jorku. Ich wnioski publikuje pismo "Nature Communications".
      
            Badając różnice w mózgach, naukowcy skoncentrowali się na obszarze CA3 hipokampa, który odgrywa kluczową rolę w takich procesach, jak odpowiedź na stres, praca pamięci, regulacja nastroju i przetwarzanie informacji.

Samice i samce myszy poddano ekspozycji na stres (sześć minut przymusowego pływania), a następnie zbadano reakcję neuronów i genów w obszarze CA3.

Okazało się, że u samic silny stres wpłynął na znacznie więcej genów, niż u samców (6472 w porównaniu z 2474).

Tak duża różnica sugeruje, że w odpowiedzi na stres istotną rolę odgrywa element genetyczny. Geny w mózgach samic reagują na stresory środowiskowe w dużo większym stopniu niż w przypadku samców - komentują naukowcy.

Podczas kontynuacji badań autorzy zidentyfikowali 1842 geny reagujące na stres u obu płci, jednak zachowywały się one w przeciwstawny sposób. Geny aktywowane przez stres u samic były blokowane u samców - i na odwrót.

Naukowcy przeprowadzili także eksperymenty na myszach posiadających wariant genu BDNF, który u ludzi zwiększa ryzyko rozwoju chorób neuropsychicznych o podłożu stresowym. Gryzonie poddano serii testów, które wykazały, że samice (nawet nie będąc pod wpływem stresu) gorzej radziły sobie podczas testów pamięci przestrzennej, podczas gdy w przypadku samców nie zaobserwowano tego problemu. Zdaniem naukowców ma to związek z interakcją wariantu genetycznego z żeńskimi hormonami płciowymi.

"Istnieje potrzeba włączenia problemu różnic pomiędzy płciami w badania neuropsychiatryczne i endokrynologiczne, gdyż mężczyźni i kobiety inaczej reagują na leki" - podkreśla autor analizy dr Jordan Marrocco. Dodaje, że przemysł farmaceutyczny, testując leki głównie na mężczyznach musi brać pod uwagę ryzyko, że ich działanie może być odmienne w przypadku kobiet.