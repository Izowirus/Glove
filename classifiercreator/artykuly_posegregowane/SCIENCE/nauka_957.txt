Jednym ze sposobów zabezpieczenia przyszłości żubra jest uzyskanie zarodka tego zwierzęcia metodą in vitro. Naukowcy z SGGW w Warszawie ogłosili, że udało im się tego dokonać jako pierwszym na świecie.
      
            "Po raz pierwszy na świecie uzyskaliśmy zarodek żubra metodą in vitro. Jest to ogromne osiągnięcie" - podkreśliła w rozmowie z PAP prof. Anna Duszewska z Wydziału Medycyny Weterynaryjnej SGGW w Warszawie.

"Pobraliśmy komórki jajowe, które dojrzewały w warunkach in vitro. Po osiągnięciu odpowiedniego stadium te komórki jajowe były łączone z plemnikami i w wyniku tego powstały zarodki" - opowiada badaczka.

Jak zaznaczyła, tylko jeden z nich rozwinął się do stadium wczesnej blastocysty. "Wtedy podjęliśmy decyzję o zamrożeniu tego zarodka, ponieważ myślimy o przeniesieniu tego zarodka do biorczyń (krów - PAP) i uzyskaniu potomstwa" - powiedziała.

Uzyskanie zarodka żubra to tylko jeden z elementów szeroko zakrojonego projektu, którym kieruje prof. Wanda Olech z Wydziału o Zwierzętach SGGW w Warszawie. Celem tego projektu jest zabezpieczenie przyszłości żubra jako gatunku - wyjaśniła. W efekcie ma powstać profesjonalny bank genów żubra, zawierający tkanki, komórki rozrodcze i przede wszystkim - zarodki. Jak podkreśliła ekspert, zachowanie DNA ma wyjątkowe znaczenie ze względu na bardzo niską zmienność genetyczną żyjących obecnie na świecie żubrów.



Według prof. Olech "bardzo prawdopodobnym" wydarzeniem zagrażającym populacji żubrów może być ograniczenie ich możności przemieszczania się w Europie, które może być konsekwencją np. rozprzestrzenienia się choroby zakaźnej.

"Wtedy jedyną możliwością odświeżenia krwi w hodowli (...) będzie sprowadzenie zarodka i wyhodowanie z tego zarodka nowego żubra" - wyjaśniła.

Wszystkie żubry "wywodzą się od niewielkiej liczby założycieli, nasze nizinne żubry to właściwie tylko siedem genotypów, i to dość do siebie podobnych. Dzięki pozyskaniu komórek rozrodczych od zwierząt, które np. ze względu na choroby nie mogłyby się w przyszłości rozmnażać, nie dopuszczamy do uszczuplenia puli genetycznej" - dodała.

Tworzenie banku genów jest jednym z celów projektu kompleksowej ochrony żubra, uruchomionego 1 marca przez Lasy Państwowe. Jego inne elementy to m.in. bieżąca opieka i monitoring zdrowia istniejącej populacji, tworzenie nowych stad żubrów w Polsce oraz rozprzestrzenienie tych zwierząt na świecie. Wartość czteroletniego projektu wynosi ponad 40 mln zł. Projekt jest w całości finansowany z funduszu leśnego.