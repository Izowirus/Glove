Ponad 50 uczniów i absolwentów odebrało w poniedziałek w Warszawie z rąk minister Anny Zalewskiej stypendia Ministra Edukacji Narodowej za wybitne osiągnięcia edukacyjne w roku szkolnym 2015-16.
      
            Minister wręczyła także dyplomy nauczycielkom - laureatkom europejskiego konkursu e-Twinning 2016.

Zwracając się do stypendystów - laureatów konkursów i olimpiad przedmiotowych - minister Zalewska podziękowała im za to, że realizują swoje pasje.

Zaznaczyła, że polski system edukacji jest teoretycznie przygotowany na dziecko zdolne, poprzez system olimpiad, konkursów, stypendiów, możliwość indywidualnego toku nauki oraz wsparcie uczelni. W jej ocenie jednak to wszystko za mało.

Dlatego zwróciła się do nich, aby za pomocą specjalnie dedykowanej dla nich strony internetowej "zdolny uczeń" podzielili się tym, jak ich zdaniem powinno wyglądać wsparcie dla zdolnych uczniów.