Gdańsk, 25.01.2015. Sikorka bogatka w Parku Oliwskim im. Adama Mickiewicza w Gdańsku, 25 bm. W ostatni weekend stycznia w całej Polsce odbywa się zimowe liczenie ptaków, które zimą można spotkać blisko człowieka. Zimowe Ptakoliczenie jest coroczną akcją wzorowaną na brytyjskim "Big Garden Birdwatch". (aw/mr) Archiwum fot. PAP/Adam Warżawa
                                        

            Kolejna edycja Zimowego Ptakoliczenia - akcji, w czasie której każdy może przekazać dane nt. gatunków ptaków obecnych w parkach czy ogrodach - odbędzie się w ostatni weekend stycznia (27-28.01). W tych dniach dla miłośników przyrody przygotowano wycieczki ornitologiczne.
      
            Zimowe Ptakoliczenie (dawniej Zimowe Liczenie Ptaków w Parkach i Ogrodach) jest coroczną akcją, w czasie której każdy może notować, ilu przedstawicieli, którego gatunku odwiedza jego karmnik, ogród, skwer przed blokiem czy okoliczny park. Liczenie przeprowadzić można indywidualnie, w gronie znajomych, czy też podczas bezpłatnej wycieczki ornitologicznej z przewodnikiem.

Akcja, organizowana przez Ogólnopolskie Towarzystwo Ochrony Ptaków (OTOP), odbywa się zawsze w ostatni weekend stycznia, podobnie jak jej brytyjski odpowiednik: Big Garden Birdwatch.

W ramach Zimowego Ptakoliczenia obserwatorzy skupiają się na tych gatunkach, które zimą można spotkać najbliżej człowieka. Dzięki wynikom dostarczanym przez uczestników akcji organizatorzy tworzą zestawienia gatunków najliczniej spotykanych o tej porze roku w parkach i ogrodach.

Zestawienie pozwala też zauważać ciekawe zjawiska zachodzące w ptasim świecie. Np. w 2007 roku kwiczoł znalazł się na pierwszym miejscu w kraju, jeśli chodzi o liczebność, a rok wcześniej zajmował pozycję 15. "Dzięki ponad dwóm tysiącom wolontariuszy wiemy, że miał wówczas miejsce bardzo silny przelot kwiczołów - w niektórych miejscach widywano stada liczące kilkaset, a nawet powyżej tysiąca osobników" - informuje OTOP na swojej stronie internetowej.

Jak wziąć udział w akcji? W sobotę lub niedzielę należy poświęcić na liczenie przynajmniej godzinę. Nauczyciele organizują spacery dla grup szkolnych i przedszkolnych w piątek, 26 stycznia.

W przypadku notowania ptaków odwiedzających karmnik na specjalnie przygotowaną Elektroniczną Kartę Obserwacji (karta zostanie udostępniona na stronie OTOP od 25 stycznia) należy nanieść maksymalną liczbę osobników widzianych w jednym momencie, co pozwoli uniknąć kilkakrotnego rejestrowania tej samej bogatki czy tego samego dzwońca. Karty można wypełniać do 9 lutego.

Liczenie można przeprowadzić także podczas spaceru, np. po parku, wybierając taką trasę, która nie będzie prowadziła dwa razy przez to samo miejsce (co zmniejszy ryzyko powtórnego policzenia tych samych ptaków). Lista wycieczek jest dostępna na stronie https://otop.org.pl/zimowe-ptakoliczenie/lista-wycieczek/.

Jest oczywiste, że wyniki nie powiedzą dokładnie, ile ptaków żyje zimą w Polsce, ale dzięki zbieranym co roku danym możemy śledzić potencjalne zmiany i sprawdzać, czy pokrywają się one z wynikami ściśle naukowych opracowań wykonywanych przez profesjonalnych ornitologów - czytamy na stronie OTOP.