Przemyśl, 18.04.2016. Uczniowie klas III Gimnazjum nr 3 w Przemyślu na chwilę przed rozpoczęciem egzaminu gimnazjalnego, 18 bm. Ponad 360 tys. uczniów klas III gimnazjów w całym kraju przystąpiło do egzaminu, który ma sprawdzić ich wiedzę humanistyczną. We wtorek uczniowie będą pisać egzamin z wiedzy matematyczno-przyrodniczej, a w środę - test z języka obcego.  (dd/ukit) PAP/Darek Delmanowicz ***Zdjęcie do depeszy PAP pt. Rozpoczął się egzamin gimnazjalny*** Archiwum fot. PAP © 2017 / Darek Delmanowicz
                                        

            Niedojrzały mózg nastolatka nie traktuje ważniejszych spraw priorytetowo - wynika z badania naukowców z Harvard University. Dopiero z wiekiem w mózgu tworzą się połączenia, dzięki którym dojrzalsi nastolatkowie mogą np. przyłożyć się do nauki przed ważnym egzaminem końcowym.
      
            Naukowcy z Harvard University badali mózgi grających w gry komputerowe młodych ludzi (od 13 do 20 lat) za pomocą funkcjonalnego rezonansu magnetycznego (fMRI). Metoda ta pozwala obrazować przepływ krwi w mózgu, a co za tym idzie - aktywność poszczególnych jego obszarów. O wynikach badania poinformowało pismo “Nature Communications”.

Uczestnicy badań grali zarówno o „wysokie” stawki (wygrywali dolara za prawidłową odpowiedź, a tracili 50 centów za nieprawidłową), jak i o niskie (zysk 20 centów lub strata 10 centów).

Starsi z biorących udział w badaniach byli w stanie poprawić uzyskiwane wyniki, gdy gra toczyła się o wyższą stawkę. Za to młodsi tak samo przykładali się do gry o wysoką stawkę, jak i o niską. Podobny mechanizm może tłumaczyć, dlaczego hobby bywa dla nastolatków ważniejsze od nauki, dlaczego są skłonni do ekstremalnych zachowań czy niebezpiecznej jazdy samochodem.

Zdaniem autorów badań wyniki te świadczą, że rozwijający się mózg nastolatka nie jest w stanie zmobilizować się nawet gdy chodzi o znaczące korzyści. Dopiero z wiekiem tworzą się w mózgu odpowiednie połączenia, dzięki którym dojrzalsi nastolatkowie są w stanie na przykład przyłożyć się do nauki przed ważnym egzaminem końcowym. Być może metodą bardziej dostosowaną do oceny młodych ludzi byłby szereg sprawdzianów obejmujących mniej materiału.

Jak wskazują wcześniejsze badania, tworzenie się odpowiednich połączeń pomiędzy poszczególnymi częściami mózgu zajmuje całe lata. Ostatnią częścią mózgu, która osiąga pełną dojrzałość jest kora przedczołowa, odpowiadająca na przykład za planowanie, empatię oraz kontrolę nad emocjami.