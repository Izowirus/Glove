Kość palca sprzed niemal 90 tys. lat, znaleziona w Arabii Saudyjskiej, jest najstarszym śladem Homo sapiens poza Afryką - informują naukowcy na łamach pisma „Nature Ecology and Evolution”.
      
            Znalezisko świadczy o wcześniejszych niż dotąd sądzono migracjach naszych przodków z kontynentu afrykańskiego. Wczesne migracje sięgały również dalej, niż wynikało to z dotychczasowych danych – informuje zespół naukowców z Max-Planck-Institut für Menschheitsgeschichte w Jenie (Niemcy).

Kość została znaleziona na stanowisku Al Wusta pustyni Nefud w Arabii Saudyjskiej. W czasach, z których pochodzi, dominowały tam równiny trawiaste.

Uważano dotąd, że wczesne migracje ludzi z Afryki zatrzymywały się na lasach Lewantu, które rosły wówczas gęsto i miały stanowić barierę dla eksploracji nowych ziem. Okazuje się jednak, że grupy ludzkie opuszczały Afrykę mimo tej bariery.

W dawnych czasach w miejscu prowadzenia badań rozlewało się słodkowodne jezioro. Naukowcy odkryli na stanowisku kości wielu gatunków zwierząt, w tym hipopotamów. Znaleziono również liczne narzędzia kamienne.

Wśród tych narzędzi natrafiono na liczącą 3,2 cm kość palca dłoni. Naukowcy wykonali trójwymiarowy skan kości, który pozwolił im na dokładne porównanie je z podobnymi kośćmi m.in. Homo sapiens, innych wczesnych ludzi, takich jak neandertalczycy oraz małp. Dokładne datowanie przy użyciu uranu wskazało na wiek 88 tys. lat.

„Długo uważano, że Półwysep Arabski znajdował się z dala od głównej sceny, na której rozgrywała się ewolucja człowieka. Najnowsze odkrycie każe umieścić ten region na mapie jako kluczowy dla zrozumienia naszych początków i ekspansji na resztę świata” - podsumowuje kierownik projektu, prof. Michael Petraglia z Instytutu Maxa Plancka.

Więcej: http://www.shh.mpg.de/891823/wusta