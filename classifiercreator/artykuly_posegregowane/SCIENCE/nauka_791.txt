Lublin, 24.06.2015. Kieliszki z winem, ilustracja alkohol. (wp/awol) PAP/Wojciech Pacewicz Archiwum PAP © 2017 / Wojciech Pacewicz
                                        

            Generalnie picie alkoholu źle wpływa na pamięć, zdrowie psychiczne i fizyczne, ale bywają sytuacje, w których alkohol sprzyja zapamiętywaniu nowych informacji - czytamy na łamach „Scientific Reports”.
      
            Naukowcy z Uniwersytetu w Exeter (W. Brytania) potwierdzili, że konsumpcja alkoholu pomaga w zapamiętaniu nowych informacji w momencie, gdy proces ich nabywania następuje jeszcze przed jego spożyciem. Nieefektywne jest z kolei uczenie się w trakcie picia – wtedy alkohol upośledza pamięć.

W badaniu uczestniczyło 88 ochotników w wieku od 18 do 53 lat, którzy zostali przypisani do jednej z dwóch grup – grupy spożywającej alkohol lub grupy zachowującej abstynencję. Badanych poproszono, by wczesnym wieczorem, w warunkach domowego zacisza, poświęcili chwilę na naukę nowych słów, a następnie przystąpili do testu sprawdzającego efekty ich starań.

Później osoby z grupy „alkoholowej” dostały pozwolenie na wypicie dowolnej ilości alkoholu, gdy tymczasem osobom z grupy „abstynencyjnej” polecono powstrzymanie się od spożywania napojów wyskokowych. Następnego ranka (około 18 godzin po pierwszym teście) badani ponownie przystąpili do sprawdzianu.

Analizy pokazały, że osoby spożywające poprzedniej nocy alkohol uzyskiwały w drugim teście lepsze wyniki niż za pierwszym razem. Podobnego efektu nie zaobserwowano w grupie powstrzymującej się od picia.

„Rezultaty naszego badania nie tylko wykazały, że osoby pijące alkohol lepiej radziły sobie w powtórnym teście sprawdzającym efekty uczenia się, ale również, że efekt ten był silniejszy u osób, które wypiły więcej” – komentuje prof. Celia Morgan, współautorka badania.

Skąd ten efekt? Nie wiadomo. Naukowcy przypuszczają, że alkohol może hamować zdolność do nabywania nowych informacji (w trakcie picia), ułatwiając tym samym przyswajanie wcześniej wyuczonych danych. Ze względu na to, że powtórny test miał miejsce rano, badacze nie wykluczają też roli snu w konsolidacji śladów pamięciowych.

Wyniki drugiej fazy eksperymentu potwierdziły, że uczenie się w trakcie spożywania alkoholu, nie jest już tak skuteczne. Tym razem uczestnicy zapamiętywali obrazki i także dwukrotnie przystępowali do testu sprawdzającego efekty uczenia się (pierwszy raz wieczorem, a drugi raz rano). W tym wypadku alkohol nie sprzyjał lepszemu zapamiętywaniu informacji.

O szczegółach badania można przeczytać pod adresem: https://www.nature.com/articles/s41598-017-06305-w