Toruń, 19.02.2018. Wicepremier, minister nauki i szkolnictwa wyższego Jarosław Gowin podczas uroczystości z okazji święta Uniwersytetu Mikołaja Kopernika w Toruniu, 19 bm. W 545. rocznicę urodzin Mikołaja Kopernika przyznane zostały odznaczenia państwowe i uniwersyteckie, w tym tytuły doktora honoris causa, honorowego profesora oraz ambasadora UMK. (soa) PAP/Tytus Żmijewski PAP © 2018 / Tytus Żmijewski
                                        

            Bez nauki Polska nie ma przyszłości. Nie ma bez niej rozwoju społecznego i gospodarczego - powiedział w poniedziałek w Toruniu wicepremier, minister nauki i szkolnictwa wyższego Jarosław Gowin. Dodał, że Konstytucja dla Nauki wejdzie w życie 1 października.
      
            "Bez nauki, bez badań, bez nowoczesnego uniwersytetu nie ma rozwoju ani społecznego ani intelektualnego, ani gospodarczego. Bez nauki Polska nie ma przyszłości. Bez kształcenia i badań na wysokim poziomie w najlepszym razie pogrążeni zostaniemy w stagnacji, zmarnujemy nasz ogromny potencjał" - zauważył Jarosław Gowin, który uczestniczył w corocznym święcie Uniwersytecie Mikołaja Kopernika w Toruniu.

Minister podkreślał znaczenie rozwoju nauk humanistycznych i społecznych. "Tu bowiem ostateczną stawką jest ocalenie człowieczeństwa, ocalenie ludzkiej godności. Tego nie uda się osiągać, jeżeli nie będziemy drążyć sensu ludzkiego istnienia, nie będziemy rozwijać badań humanistycznych i nauk społecznych. One mogą pozwolić na odtwarzanie więzi. Bez wspólnoty jednostka się zagubia" - powiedział szef resortu nauki i szkolnictwa wyższego.

Według niego wszyscy w Polsce powinni zrozumieć powagę, znaczenie i skalę wyzwań stojących przed nauką.

"1 października 2018 roku zaczniemy wdrażać przełomową reformę nauki i szkolnictwa wyższego. Wiem, że nie wszystkim ona się podoba. Co się najbardziej nie podoba? To, że ona powstała w naszym gronie, w dialogu pełnym szczerości i szacunku. Ja wierzę, że właśnie dlatego, że powstała w takim dialogu, to ona wejdzie w życie. Dzięki tej reformie uwolnimy potencjał naszych studentów i naukowców. Uwolnimy potencjał wykładowców i badaczy, doktorów i profesorów" - zapowiedział minister.

Jeśli chodzi o ośrodki naukowe w naszym kraju, to minister dobrze ocenia ich potencjał konkurencyjny w skali Europy. Wyraził jednak również przekonanie, że Polska potrzebuje uniwersytetów badawczych. "One w większym niż do tej pory zakresie skoncentrują się na badaniach. Potrzebujemy jednak również szerokiej gamy propozycji dla innych typów uczelni. Polski ekosystem akademicki musi być bardziej zróżnicowany. Trzeba pozwolić polskim uczelniom różnić się między sobą, w inny sposób definiować swoją misję. To nie jest misja lepsza ani gorsza, ale inna. Różnią się misje uniwersytetu badawczego czy dobrej uczelni zawodowej, ale te drugie są tak samo potrzebne" - dodał Gowin.

Wicepremier kilkakrotnie podkreślił, że zadaniem całego środowiska naukowego jest praca nad uzmysłowieniem wszystkim konieczności zwiększenia wydatków na naukę - tak, jak udało się zbudować społeczne przekonanie, a nawet oczekiwanie wzrostów wydatków na obronność czy służbę zdrowia.

"To nie są pieniądze wydawane, a inwestowane. One się zwracają po wielokroć" - zauważył.

Szef resortu nauki i szkolnictwa wyższego zapowiedział złożenie w parlamencie projektu ustawy o ustanowieniu Dnia Naukowca, który miałby być świętowany w rocznicę urodzin Mikołaja Kopernika - 19 lutego. Nadrobione zostanie również inne zaniechanie, a mianowicie ustanowione zostaną odznaczenia ministerialne dla osób szczególnie zasłużonych dla rozwoju i popularyzacji nauki. Dodał, że zostaną one wręczone jeszcze w tym roku w ramach obchodów 100-lecia odzyskania przez Polskę niepodległości.

Obchody święta UMK odbywają się zawsze 19 lutego - w rocznicę urodzin patrona uczelni Mikołaja Kopernika (1473-1543). Poniedziałkowe świętowanie rozpoczęło się od złożenia kwiatów pod pomnikiem Mikołaja Kopernika na Rynku Staromiejskim, w którym uczestniczył wicepremier. Uroczystości kontynuowane były w auli UMK. Tam wręczono dyplomy 46 nowym doktorom habilitowanym i 117 doktorom, a także odznaczenia państwowe.