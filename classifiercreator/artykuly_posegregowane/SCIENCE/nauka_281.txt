Głusko, 17.05.2018. Rzeka Płociczna, dopływ Drawy w okolicach Głuska w Drawieńskim Parku Narodowym, 17 bm. (lm/pkus) Archiwum fot. PAP/Lech Muszyński
                                        

            Strumienie i rzeki będą emitować coraz więcej dwutlenku węgla do atmosfery w miarę jak globalne ocieplenie klimatu będzie podnosiło w nich temperaturę wody - wynika z nowej analizy opublikowanej w "Nature Geoscience".
      
            Międzynarodowy zespół badawczy przeprowadził analizę przepływów węgla do i ze strumieni w sześciu głównych strefach klimatycznych Ziemi. Naukowcy zbierali dane ze zlewni i działów wodnych od Portoryko i amerykańskiego stanu Oregon po Australię i Alaskę.

Monitorowali strumienie i rzeki pod względem temperatury wody, zawartości w nich tlenu rozpuszczonego oraz ilości światła słonecznego docierającego do powierzchni wody.

Badali też, jak wzrost temperatury wody o 1 st. Celsjusza wpływa na równowagę między procesami fotosyntezy (pochłaniającej dwutlenek węgla z powietrza) i respiracji (uwalniającej z powrotem CO2) wszystkich organizmów żyjących w tych rzekach.

Uzyskany wynik potwierdzał wyraźną zmianę - o 24 proc. - na korzyść respiracji, czyli większego emitowania dwutlenku węgla do atmosfery. Tendencja ta była wyraźniejsza w ciepłych strumieniach.

To ważne ustalenie - mówią autorzy badania - bo wymiana węgla między rzekami i strumieniami na całym świecie a atmosferą ma skalę porównywalną do ekosystemów na lądzie oraz do oceanów. Jeśli globalne ocieplenie będzie postępowało w obecnym tempie, rosnące emisje węgla ze strumieni mogą znacząco ”dołożyć się” do wysokich poziomów CO2 w atmosferze, ostrzegają badacze.

"Nasza publikacja potwierdza rolę rzek i strumieni jako aktywnego źródła dwutlenku węgla w atmosferze, które mogą stać się jeszcze ważniejsze wraz ze wzrostem globalnych temperatur” - potwierdza Alba Argerich z Uniwersytetu Missouri (USA), współautorka badania, która pobierała próbki ze strumieni w Oregonie.

Jak zaznacza, jest to pierwsze badanie, które analizowało wpływ zmian klimatu na metabolizm rzek i strumieni na różnych kontynentach za pomocą obserwacji terenowych. "Takie podejście uwzględnia złożoność ekosystemu, a nie tworzy w modelu jego uproszczoną wersję" - podkreśla Argerich.

Na obieg węgla w rzekach i strumieniach wpływ mają też inne czynniki, jak roślinność i mikroby w ekosystemie oraz składniki odżywcze przedostające się do wody z lądu.

Publikację można znaleźć tutaj: https://www.nature.com/articles/s41561-018-0125-5 