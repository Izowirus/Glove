A woman uses her phone beside cherry blossoms in bloom, at the Tidal Basin in Washington, DC, USA, 04 April 2018. Archiwum fot. PAP/EPA/MICHAEL REYNOLDS
                                        

            Przebywanie na łonie natury przywraca mózgowi zdolność koncentracji uwagi. Jednak ciągły kontakt z mediami społecznościowymi przez smartfona czy odpisywanie na maile na laptopie niweczy ten korzystny wpływ przyrody - informuje pismo "Environment and Behavior".
      
            "Kontakt z przyrodą nie pomaga, gdy absorbują cię urządzenia elektroniczne" - komentuje współautor badania prof. William Sullivan z wydziału architektury krajobrazu na University of Illinois w Chicago.

Jak przypomina, skupianie uwagi jest ludziom niezbędne do planowania, realizowania planów, uczenia się, dokonywania oceny sytuacji, rozwiązywania problemów i nawiązywania kontaktów społecznych.

Gdy koncentrujemy się na jakimś zadaniu, nasz mózg filtruje rozpraszające bodźce pochodzące z otoczenia oraz nasze myśli, by pomóc nam się skupić na tym, co robimy. Jednak zdolność koncentracji uwagi jest wyczerpująca dla mózgu i po pewnym czasie słabnie, zwłaszcza że wszechobecna technologia cyfrowa ciągle bombarduje nas nowymi informacjami.

Wcześniejsze badania prowadzone przez prof. Sullivana i innych naukowców wykazały, że przebywanie w otoczeniu przyrody pomaga mózgowi wypocząć i przywraca zdolności koncentracji uwagi, a co za tym idzie - sprawność poznawczą.

W swoim najnowszym doświadczeniu prof. Sullivan razem z dwójką współpracowników sprawdzał, czy przenośne urządzenia elektroniczne mogą zakłócać ten pozytywny wpływ natury na mózg.

Podzielili oni losowo 81 osób na cztery grupy. Dwie wypoczywały na łonie przyrody, z czego jedna mogła korzystać z laptopów. Kolejne dwie miały odpoczywać w pomieszczeniach z widokiem na ściany budynków i miejsca parkingowe. Połowa z nich również mogła korzystać z laptopów. Wszyscy mieli dostęp do internetu bezprzewodowego.

Na początku badani wykonali podstawowy test oceniający zdolność koncentracji uwagi. Następne 10 minut poświęcili na intensywną aktywność umysłową, polegającą na korygowaniu tekstu i wykonywaniu działań matematycznych. Potem wykonali kolejny test na koncentrację i mieli 15-minutową przerwę.

Osoby mające laptopy mogły zaglądać w tym czasie do mediów społecznościowych, na strony informacyjne, na YouTube, na blogi, grać w gry online, robić zakupy internetowe czy pisać maile nie związane z pracą. Laptopów nie można było wykorzystywać do jakichkolwiek aktywności związanych z pracą.

Po przerwie znowu poddano wszystkich testowi na koncentrację uwagi.

Okazało się, że jedynie ci, którzy wypoczywali na łonie natury bez dostępu do laptopa, mieli znacznie lepsze wyniki w końcowym teście. Osoby z pozostałych trzech grup uzyskały takie wyniki, jakby w ogóle nie były na przerwie - zaznaczyli naukowcy.

Ich zdaniem dowodzi to, że nie wystarczy przebywać wśród zieleni, by wypocząć. W tym celu trzeba jeszcze odłożyć na bok urządzenia elektroniczne, zaznaczyli.