Dzięki wirtualnej rzeczywistości (VR) studenci Wydziału Prawa, Administracji i Ekonomii Uniwersytetu Wrocławskiego mogą "wejść" do mieszkania, w którym znaleziono zwłoki kobiety, zbadać miejsce zbrodni i zabezpieczyć dowody w śledztwie.
      
            Komputerowa symulacja „Wirtualna Sala Zbrodni” to jedno z nowych narzędzi dydaktycznych wykorzystywanych podczas zajęć ze studentami prawa i kryminologii Wydziału Prawa, Administracji i Ekonomii Uniwersytetu Wrocławskiego (WPAE).

Ten projekt to przede wszystkim próba włączenia w proces dydaktyczny najnowocześniejszych technik wirtualnej rzeczywistości i umożliwienie studentom zdobycia doświadczenia, które będzie przydatne w ich przyszłej pracy - mówił PAP prof. Tomasz Kalisz, kierownik studiów doktoranckich na Wydziale Prawa, Administracji i Ekonomii UWr.

„Wirtualna Sala Zbrodni” ma służyć studentom przede wszystkim do analizy miejsca zbrodni. „Wiemy, że student nie może brać czynnego udziału w dochodzeniówce, w aspektach kryminalistycznych. Po to została stworzona scena zbrodni, aby student mógł w praktyce zapoznać się z tą problematyką i później, kiedy będzie już pracował w zawodzie, będzie miał lepszą możliwość odnalezienia się w nowym środowisku pracy” - podkreślił Damian Mroczyński z WPAE UWr.

Dzięki goglom VR i przy pomocy dwóch kontrolerów, odpowiedników dłoni w wirtualnej rzeczywistości, studenci mogą "wejść" do mieszkania i zbierać materiały dowodowe, które pomogą odpowiedzieć na pytanie, czy kobieta została zamordowana, czy może popełniła samobójstwo.

„Student musi w należyty sposób przygotować się do dokonania oględzin, czyli założyć rękawice, przygotować swoją walizkę, w której znajdują się odpowiednie narzędzia i materiały do zbierania dowodów, po czym ma przeanalizować cały pokój, w którym odnaleziono zwłoki kobiety, a także łazienkę, w której też są niektóre dowody” - opowiadał Mroczyński.



Studenci będą zabezpieczać m.in. ślady krwi, dokumenty, broń i łuski. Jeśli uda im się odnaleźć szyfr, otworzą sejf, w którym znajdą kolejne tropy. „Mogą każdy dowód podnieść przy użyciu rękawic, przeanalizować go wstępnie, czy będzie przydatny w sprawie. Mają za zadanie zabezpieczyć dowody tak, aby w należytym stopniu były przygotowane do dalszych badań kryminalistycznych” - dodał.

W ocenie przedstawicieli UWr, wirtualna rzeczywistość daje szerokie możliwości, aby studenci zdobyli doświadczenie praktyczne, a nie tylko teoretyczne z wykładów i ćwiczeń.

„Uruchamiamy narzędzie, które jest charakterystyczne dla młodego pokolenia, które świetnie czuje się w rzeczywistości wirtualnej i wręcz domaga się wykorzystywania takich najnowocześniejszych technik w dydaktyce. Chcąc sprostać tym oczekiwaniom, pracujemy nad wyposażeniem technicznym i przygotowaniem kadry, która będzie mogła przy wykorzystaniu tego typu narzędzi prowadzić zajęcia dydaktyczne” - podkreślił prof. Tomasz Kalisz, odpowiedzialny za wdrażanie technologii VR na WPAE UWr.

„Wirtualna Sala Zbrodni” to efekt współpracy Uniwersytetu Wrocławskiego z Asseco Data Systems. Wkrótce na WPAE powstać ma Centrum Technologii Wirtualnej Rzeczywistości Uniwersytetu Wrocławskiego. Wydział będzie starał się o unijne dofinansowanie na przygotowanie kolejnych interaktywnych symulacji, np. wirtualnej sekcji zwłok, badania wypadku samochodowego czy symulacji procedur bezpieczeństwa podczas ewakuacji ze stadionu.