Zgierz, 27.12.2015. Zajęcia w centrum sportu w Zgierzu, 27 bm., podczas których miłośnicy aktywnego trybu życia spalają kalorie po świątecznym biesiadowaniu. (zuz) PAP/Grzegorz Michałowski Archiwum PAP © 2017 / Grzegorz Michałowski
                                        

            Naukowcy z Uniwersytetu Michigan zidentyfikowali kilka właściwości tkanki tłuszczowej, które pozwalają na zdrowsze magazynowanie tłuszczu. Dodatkowo ustalili, że pomaga w tym aerobik. Ich wnioski opublikowano w serwisie EurekAlert.
      
            U większości osób otyłych występuje insulinooporność, która może prowadzić do cukrzycy typu 2 i innych chorób przewlekłych. Naukowcy zaobserwowali jednak, że w grupie 30 badanych przez nich osób z otyłością, insulinooporność nie rozwinęła się u około jednej trzeciej z nich.

Aby sprawdzić, co stanowiło czynnik ochronny, poddano analizie laboratoryjnej próbki tkanki tłuszczowej. Okazało się, że w tkance osób zdrowszych proces rozkładu tłuszczu przebiegał wolniej. W tkance występowało mniej białek biorących udział w rozkładzie tłuszczu, a więcej uczestniczących w jego magazynowaniu. Ponadto ich tkanka tłuszczowa była bardziej elastyczna i mniej podatna na rozwój stanu zapalnego.

"Choć może się wydawać, że przeczy to naszej intuicji, lepsze zrozumienie sposobów efektywnego magazynowania tłuszczu oraz tego, dlaczego jednym udaje się to lepiej, a innym gorzej, może pomóc opracować metody leczenia i zapobiegania zaburzeniom metabolicznym związanym z otyłością" - zauważa autor analizy dr Jeffrey Horowitz.

Dzieje się tak dlatego, że podczas rozkładu tłuszczu wiele uwalnianych kwasów tłuszczowych znajduje sobie miejsce gdzie indziej, co oznacza, że nadmierna ilość szkodliwego tłuszczu może kumulować się w innych tkankach i narządach.

Podczas kolejnego eksperymentu naukowcy pobrali próbki tkanki tłuszczowej po zajęciach aerobiku od dwóch grup otyłych osób: jednej ćwiczącej regularnie, a drugiej ćwiczącej rzadko. U obu grup zajęcia wyzwoliły sygnały stymulujące powstawanie w tkance tłuszczowej nowych naczyń krwionośnych. W tkance tłuszczowej osób ćwiczących regularnie było więcej naczyń krwionośnych niż u osób mało aktywnych fizycznie.

"Zdrowie większości tkanek w dużej mierze zależy od przepływu krwi i składników odżywczych. Gdy przybieramy na wadze, następuje ekspansja komórek tłuszczowych, jednak w parze z tym nie idzie ekspansja naczyń krwionośnych. W związku z tym tkanka tłuszczowa staje się chora, a czasami nawet objęta martwicą. Regularne ćwiczenia mogą stwarzać zdrowsze środowisko magazynowania tłuszczu" - wyjaśnia dr Horowitz.