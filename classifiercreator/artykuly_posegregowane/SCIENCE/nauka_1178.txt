Udało się poznać genom „żywej skamieniałości” - miłorzębu - informuje pismo ”GigaScience”. Dzięki jego poznaniu naukowcom łatwiej będzie zidentyfikować mechanizmy odpowiedzialne za korzystne dla przeżycia cechy rośliny.
      
            Skamieniałe szczątki miłorzębu (Gingko biloba), niewiele różniące się od współczesnych roślin, znaleziono już w skałach z okresu permskiego (sprzed 270 milionów lat). Kierowany przez chińskich badaczy zespół ma nadzieję, że poznanie 41 840 genów przyczyni się do wyjaśnienia ewolucyjnego sukcesu miłorzębu.

Odporność rośliny na niekorzystne warunki jest legendarna: jedno z drzew przetrwało nawet wybuch zrzuconej w roku 1945 na Hiroszimę bomby atomowej.

Miłorząb wytwarza substancje, które są niesmaczne dla próbujących na nim żerować owadów. Uodparniają także roślinę na ataki grzybów i bakterii. Inne komponenty przywabiają natomiast naturalnych wrogów szkodników.

Genom Gingko biloba jest bardzo duży – liczy około 10,6 miliarda "liter", podczas gdy ludzki - mniej niż trzy miliardy. Dzięki jego poznaniu naukowcom łatwiej będzie zidentyfikować mechanizmy odpowiedzialne za korzystne dla przeżycia cechy rośliny. Wstępne wyniki wskazują, że z czasem pojawiało się coraz więcej genów związanych z mechanizmami ochronnymi.