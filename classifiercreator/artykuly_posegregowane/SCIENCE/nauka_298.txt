Podczas snu dochodzi do kategoryzacji wspomnień (faza SEM) oraz odkrywania nowych połączeń pomiędzy nimi (faza REM). Te dwa procesy ułatwiają znajdowanie świeżych, kreatywnych rozwiązań - sugerują naukowcy na łamach "Trends in Cognitive Sciences".
      
            Badacze z Cardiff University (W. Brytania), Central European University w Budapeszcie (Węgry) oraz University of California w Los Angeles (USA) zaproponowali teorię, według której do kreatywnego rozwiązywania problemów podczas snu dochodzi w wyniku działania uzupełniających się procesów organizowania informacji i swobodnego odtwarzania wspomnień.

Informacje organizowane są w trakcie snu wolnofalowego, czyli tzw. fazy SEM. Hipokamp (struktura odpowiedzialna za pamięć) odtwarza zmagazynowane wspomnienia - tematycznie lub na zasadzie podobieństw - a kora mózgowa kategoryzuje informacje według określonych zasad, tworząc schematy.

Podczas fazy REM kora mózgowa, która nie podlega już takiej kontroli ze strony hipokampa, odtwarza przypadkowe kombinacje wspomnień. To właśnie wtedy uruchamiają się fragmenty różnych, często niepowiązanych ze sobą schematów, między którymi tworzą się nowe, nieoczekiwane połączenia będące zalążkami kreatywnych rozwiązań.

Naukowcy tłumaczą to zjawisko na przykładzie Earnesta Rutherforda - brytyjskiego fizyka, który odegrał dużą rolę w odkryciu struktury atomu, bazując na wiedzy o układzie słonecznym. Zdaniem specjalistów w głowie Rutherforda mogły zadziałać następujące mechanizmy: podczas fazy snu SEM doszło u niego do skategoryzowania wiedzy na temat atomów i układu słonecznego w dwa różne schematy, tymczasem podczas fazy snu REM wspomnienia związane z atomami i układem słonecznym uruchomiły się jednocześnie, co pozwoliło badaczowi stwierdzić, że częściowo się one ze sobą pokrywają. Wniosek ten okazał się dla niego niezwykle przydatny w dalszej pracy.

"A więc jeśli utkniemy w jakimś punkcie, a problem jest dla nas istotny, zostanie on odtworzony podczas snu. Wedle naszej hipotezy, gdy w korze mózgowej przypadkowo uaktywni się jakieś inne wspomnienie, posiadające podobny element, między nimi powstanie nowe połączenie" - mówi Penelope Lewis, główna autorka artykułu.

Specjaliści już pracują nad udowodnieniem tej teorii.

Więcej informacji na ten temat możemy znaleźć pod adresem: https://www.cell.com/trends/cognitive-sciences/abstract/S1364-6613(18)30070-6