Warszawa, 14.12.2016. Stan Just (L) z CD Projekt odbiera nagrodę dla najlepszych twórców gier wideo Game Jam Awards 2016 z rak wicepremiera, ministra nauki Jarosława Gowina (P), 14 bm. w Warszawskej Szkoły Filmowej. Celem przedsięwzięcia jest docenienie najbardziej kreatywnych i innowacyjnych zespołów, startujących w krajowych edycjach imprezy o charakterze game jam. Game jam to rodzaj konkursu dla twórców gier wideo, mające na celu planowanie, projektowanie i tworzenie jednej (lub więcej) gry w jak najkrótszym czasie - przedział czasowy na wykonanie projektu wynosi zazwyczaj od 24 do 72 godzin. Statuetki Game Jam Awards zostały przyznana po raz pierwszy. Zwycięzców wybrało prestiżowe Jury składające się z najlepszych twórców gier wideo w Polsce. (zuz)  PAP/Marcin Obara
                                        

            "Polski rząd będzie wspierać twórców gier - to tu kryje się przyszłość" - zapowiedział w środę minister nauki Jarosław Gowin podczas ogłoszenia wyników pierwszego konkursu GameINN. W ramach tego programu NCBR dofinansuje 38 projektów z branży gier wideo kwotą 116 mln zł.
      
            "Chcemy unowocześnić Polskę, chcemy unowocześnić polską gospodarkę. Nasze działania służą temu, żeby nasza gospodarka rozwijała się zdecydowanie dynamiczniej, zwłaszcza w tych obszarach, w których mamy największy potencjał intelektualny i kreatywny" – mówił minister nauki i szkolnictwa wyższego Jarosław Gowin podczas uroczystości ogłoszenia laureatów konkursu.

Minister zaznaczył też, że sektor gier wideo jest jednym z najbardziej rozwojowych obszarów.

Zapowiedział, że w styczniu 2017 ruszy kampania społeczna, mająca na celu promowanie kodowania i programowania.

Na środowym spotkaniu ogłoszono, że w ramach programu sektorowego GameINN dofinansowanie (w sumie 116 mln zł) otrzymuje 38 projektów z branży gier wideo. Konkurs realizowany jest w ramach Programu Inteligentny Rozwój.

Najwięcej dofinansowanych projektów zgłosiła firma CD Projekt, znana z serii gier o wiedźminie. Otrzyma ona środki na cztery projekty, w tym m.in. 9,9 mln zł na prace nad technologią "City Creation", służącą do stworzenia miasta w wielkiej skali, w którym gra toczy się w czasie rzeczywistym.

Dofinansowanie dla dwóch projektów otrzyma firma The Farm51 Group. Na przeprowadzenie prac badawczych związanych m.in. z hiperrealistyczną balistyką pocisków i pancerzy przeznaczy ona 2,3 mln zł. Kolejne 3,7 mln zł ma wspomóc skonstruowanie nowych - i rozbudowę istniejących już technik służących do tworzenia fotorealistycznej grafiki 3D.

Program GAMEINN został stworzony z inicjatywy Porozumienia Polskie Gry, w którego skład weszły trzy firmy produkujące gry wideo. Środki z niego mają posłużyć na opracowanie i rozwój technologii związanych z grami wideo, w tym: na budowę nowoczesnych silników grafiki, mapowanie rzeczywistych obrazów, modelowanie 3D na potrzeby światów wirtualnych czy wykorzystanie w grach sztucznej inteligencji.

Firmy które otrzymały dofinansowania w ramach projektu GAMEINN ogłoszono podczas rozdania nagród Game Jam Awards 2016, które odbyło się w środę 14 grudnia w Warszawskiej Szkole Filmowej. Program sektorowy GAMEINN będzie finansowany ze środków Programu Operacyjnego Inteligentny Rozwój 2014–2020.