Kielce, 31.01.2013. Alkohol w kieliszkach. (mw/awol)
PAP/Michał Walczak Archiwum PAP © 2016 / Michał Walczak
                                        

            Spożywanie alkoholu przyczynia się co roku do około 700 tys. nowych przypadków nowotworów złośliwych na świecie – szacuje Międzynarodowa Agencja do Badań nad Rakiem (IARC). Liczba zgonów z powodu tych nowotworów jest oceniana na blisko 370 tys. rocznie.
      
            Największy odsetek nowotworów związanych z alkoholem odnotowuje się w krajach rozwiniętych – w Ameryce Północnej, Australii i Europie (zwłaszcza wschodniej). Ale trend ten powoli zaczyna się zmieniać, gdyż mieszkańcy krajów rozwijających się zaczynają pić coraz więcej napojów z alkoholem, podkreślają eksperci IARC, działającej przy Światowej Organizacji Zdrowia (WHO).

Porównując ryzyko zachorowania na raka u osób pijących alkohol oraz u abstynentów eksperci agencji wyliczyli, że konsumpcja alkoholu odpowiada za 5 proc. wszystkich nowych przypadków nowotworów złośliwych i za 4,5 proc. zgonów z ich powodu rocznie.

"Duża część populacji nie jest świadoma, że alkohol może wywoływać raka" – komentuje Kevin Shield z IARC, który jest współautorem jeszcze niepublikowanego raportu na ten temat. Tymczasem WHO zalicza alkohol do głównej grupy czynników rakotwórczych (kancerogennych).

Najsilniejszy związek eksperci IARC odnotowali między piciem alkoholu a ryzykiem zachorowania na raka piersi – ponad jedna czwarta nowych przypadków tego raka ma związek z alkoholem. Co ważne, ryzyko to rośnie wraz z ilością spożywanego alkoholu, zaznacza Shield. Na drugim miejscu listy znalazł się rak jelita grubego – picie alkoholu powiązano z 23 proc. przypadków tego nowotworu.

Dotychczasowe badania potwierdzają związek między piciem alkoholu a wyższym ryzykiem siedmiu nowotworów złośliwych – raka piersi, raka jelita grubego i odbytnicy, raka wątroby, gardła, krtani i przełyku.

Choć dokładny mechanizm rakotwórczego działania alkoholu nie został jeszcze rozszyfrowany, to z badań wynika, że odpowiedzialny jest za nie głównie produkt przemiany materii etanolu – tj. aldehyd octowy. Związek ten powoduje uszkodzenia DNA, które – jeśli nie zostaną naprawione – mogą stanowić punkt wyjścia do rozwoju nowotworu.

Dane, które IARC zbierze w raporcie, zostały zaprezentowane podczas Światowego Kongresu Onkologicznego (World Cancer Congress), który w dniach 31 października – 3 listopada odbył się w Paryżu.