U samców szczurów uzależnionych od kokainy powstają zmiany epigenetyczne, które przekazywane są potomstwu, zwiększając jego podatność na uzależnienie - wykazały badania chińskich naukowców, o których informuje pismo "Nature Communications".
      
            Niektórzy ludzie są bardziej podatni na uzależnienia niż inni; to samo dotyczy szczurów. Naukowcy z Uniwersytetu Fudan w Szanghaju postanowili sprawdzić, czy szczury przekazują potomstwu skłonność do uzależnień i w jaki sposób.

Grupę samców wytrenowali, by same dawkowały sobie kokainę naciskając dźwignię. Gdy gryzonie już się uzależniły, naukowcy ustawili mechanizm w taki sposób, by musiały one wielokrotnie nacisnąć dźwignię w celu pozyskania narkotyku, co oznaczało włożenie w tę czynność znacznie większego wysiłku. Dzięki temu mogli zaobserwować, które zwierzęta były bardziej zdeterminowane i określić stopień uzależnienia.

Następnie szczury podzielono na dwie grupy - silnie zmotywowaną (silnie uzależnioną) oraz mało zmotywowaną. Każda z grup była później obserwowana osobno. Gdy na świat przyszło szczurze potomstwo, naukowcy poddali je podobnym testom na uzależnienie. Tak jak przypuszczano, szczury, których ojcowie byli silnie uzależnieni również przejawiały zwiększoną motywację w porównaniu z potomstwem szczurów mało zmotywowanych.

Analiza nasienia ojców wykazała różnice w metylacji DNA pomiędzy obiema grupami. Proces ten jest zmianą epigenetyczną, tj. niezależną od sekwencji DNA oraz polegającą na zmianie funkcji lub ekspresji genów. Te same różnice stwierdzono później u męskiego potomstwa.