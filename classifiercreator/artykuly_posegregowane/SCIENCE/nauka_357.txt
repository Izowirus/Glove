Piła, 18.04.2018. Wicepremier, minister nauki i szkolnictwa wyższego Jarosław Gowin podczas konferencji prasowej dotyczącej podpisania umowy na inwestycje budowlane w PWSZ, 18 bm. w Pile. (jk/doro) Archiwum fot. PAP/Jakub Kaczmarczyk
                                        

            W poniedziałek w Waszyngtonie ma być podpisana umowa między Polską a USA o współpracy naukowo-technicznej - powiedział w piątek wicepremier, minister nauki i szkolnictwa wyższego Jarosław Gowin.
      
            W niedzielę wicepremier Gowin, a także minister przedsiębiorczości i technologii Jadwiga Emilewicz, wicemarszałek Senatu Adam Bielan oraz wiceminister nauki i szkolnictwa wyższego Piotr Dardziński udadzą się do Stanów Zjednoczonych.

"Najważniejszym punktem naszej wizyty będzie podpisanie przez nasz rząd z rządem Stanów Zjednoczonych umowy o wzajemnej współpracy naukowo-technicznej" - powiedział w piątek dziennikarzom wicepremier Gowin. Podpisanie ma nastąpić w poniedziałek w Waszyngtonie.

Jak tłumaczył wiceminister Dardziński, umowa stanowi podstawę dla wszelkich projektów i wspólnych przedsięwzięć realizowanych przez naukowców z Polski i USA.

"Umożliwi organizowanie regularnych spotkań, konsultacji na szczeblu międzyrządowym, w które zaangażowane są zarówno strona amerykańska, jak i polska" - powiedział. Jak dodał, Amerykanie są bardzo zainteresowani współpracą z Polską.

Również w poniedziałek delegacja spotka się w Waszyngtonie z polskimi i amerykańskimi przedsiębiorcami i będzie rozmawiać o powołanej na początku kwietnia przez premiera Mateusza Morawieckiego Polskiej Izbie Handlowej w Waszyngtonie. Ma ona promować i umacniać więzi biznesowe i gospodarcze między Polską a Stanami Zjednoczonymi. Jej zadaniem jest także ułatwianie wymiany handlowej między obu krajami.

"W Stanach Zjednoczonych budowanie relacji politycznych, poprzez budowanie relacji handlowych - jest czymś oczywistym. USA to największy rynek konsumencki świata" - mówił Bielan. Jego zdaniem większości polskich firm nie stać na przedstawicielstwa w USA, dlatego taką rolę ma pełnić powołana izba.

Jak poinformowano, podczas kilkudniowej wizyty wicepremier Gowin ma odbyć serię spotkań z Polonią, przedstawicielami świata nauki i biznesu. Odwiedzi m.in. stan Wirginia, gdzie spotka się m.in. z sekretarzem handlu i sekretarzem zdrowia USA, w Houston uda się do ośrodka onkologicznego University of Texas MD Anderson Cancer Center.

"Jest też część wizyty mniej oficjalna poświęcona relacjom polsko-amerykańsko-żydowskim. Jednym z celów tej grupy rozmów będzie lepsze wyjaśnienie racji polskiego państwa w kontekście nowelizacja ustawy o IPN" - powiedział Gowin.

Nowelizację ustawy o IPN prezydent podpisał 6 lutego, a następnie w trybie kontroli następczej skierował ją do Trybunału Konstytucyjnego. Prezydent chce, by Trybunał zbadał, czy przepisy noweli ustawy o IPN nie ograniczają w sposób nieuprawniony wolności słowa oraz kwestię tzw. określoności przepisów prawa.

W programie delegacji przewidziano m.in. wizytę w Muzeum Holocaustu i spotkanie z dyrektor muzeum Sarą Bloomfield, a także z szefem Komitetu Żydów Amerykańskich (American Jewish Committee) Davidem Harrisem.

W programie pobytu minister Jadwigi Emilewicz zaplanowane są spotkania m.in. z przedstawicielami firmy Google, organizacji pozarządowych jak Atlantic Council czy Heritage Foundation. Minister odwiedzi również Uniwersytet Georgetown.

Według danych resortu przedsiębiorczości i technologii w USA działa ok. 60 polskich firm. Wśród nich są m.in. Com.40 (zajmuje się produkcją materacy dla sieci IKEA w USA), Korona Candles Inc. (produkcja świec ozdobnych), KGHM Polska przejął kanadyjską spółkę Quadra FNX, która posiada kopalnie nie tylko w Kanadzie, ale także w Stanach Zjednoczonych i Chile. W USA, kopalnie znajdują się w Arizonie (Carlota Mine) i w Nevadzie (Robinson Mine).

Dodano, że amerykańscy partnerzy są jednymi z kluczowych kontrahentów na naszym rynku. Wartość amerykańskich inwestycji w Polsce szacuje się na blisko 42 mld dol., co przekłada się na ponad 220 tys. miejsc pracy.

Według danych GUS - na które powołuje się ministerstwo - wynika, że, obroty handlowe Polski z USA w 2017 r. osiągnęły rekordowy poziom 12,7 mld dol. (+22 proc.). W 2016 r. było to 10,4 mld dol. Eksport z Polski do USA w 2017 r. wyniósł 6,1 mld dol. i zwiększył się o 27,9 proc. Import z USA do Polski kształtował się w 2017 r. na poziomie 6,6 mld dol. i wzrósł o 16,4 proc.