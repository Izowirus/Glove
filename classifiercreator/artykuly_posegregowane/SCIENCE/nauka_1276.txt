Niemal kompletny szkielet nosorożca sprzed ponad 100 tys. lat zaprezentowano w środę na Uniwersytecie Wrocławskim. Według naukowców to pierwszy w Polsce tak kompletny szkielet wymarłego rodzaju Stephanorhinus.

      
            Do odkrycia kości prehistorycznego nosorożec doszło przypadkowo w maju 2016 r., w trakcie budowy drogi krajowej S3 pod Gorzowem Wielkopolskim. Na znalezisko składa się ponad 100 kości nosorożca wraz z czaszką i 24 zębami. Szczątki spoczywały w osadach jeziornych pochodzących sprzed około 132-115 tys. lat. Były to czasy, gdy klimat obecnych terenów Polski był cieplejszy niż dziś.

„To nosorożec z okresu interglacjału eemskiego. To nie jest ten włochaty nosorożec, którego znalezisk jest więcej na terenie Polski, niż tych z okresów cieplejszych” - powiedział w środę na konferencji prasowej dr Bogusław Przybylski z Państwowego Instytutu Geologicznego – Państwowego Instytutu Badawczego.

Dodał, że w Europie jest około kilkadziesiąt stanowisk, w których znaleziono szczątki tego gatunku. „W Polsce jest 11 takich stanowisk, jednak tak kompletnego szkieletu do tej pory na terenie naszego krajów nie znaleziono. Co więcej czaszek takiego nosorożca w Europie znaleziono do tej pory osiem, a ta z Gorzowa jest dziewiąta” - mówił Przybylski.

Naukowcom nie udało się na razie określić płci znalezionego nosorożca. Podano, że był w wieku dojrzałym, ale nie starym. Zwierze nie padło łupem myśliwych; najprawdopodobniej utonęło w jeziorze.

Naukowcy planują zrekonstruować całość szkieletu. Większość kości długich (żebra, kości nóg), podobnie jak zęby, zachowały się w bardzo dobrym stanie. W gorszym stanie jest czaszka. „Do całości szkieletu brakuje właściwie jednej kończyny” - powiedział Adam Kotowski z Zakładu Paleozoologii Uniwersytetu Wrocławskiego.

Dr hab. Krzysztof Stefaniak z Zakładu Paleozoologii Uniwersytetu Wrocławskiego poinformował, że na stanowisku pod Gorzowem Wielkopolskim znaleziono również kość należąca do daniela. „Daniel był zwierzęciem hodowlanym w średniowieczu jako zwierze parkowe. Wcześnie występował w Europie i co ciekawe, wcześniej w Polsce nie było żadnych znalezisk danieli. To pierwsze znalezisko kopalne współczesnego gatunku daniela w okresu interglacjału eemskiego” - mówił naukowiec.

Naukowcy z Uniwersytetu Wrocławskiego chcą dokonać odlewów brakujących kości i zrekonstruować szkielet nosorożca w całości. Mógłby być on pokazywany w placówkach muzealnych we Wrocławiu i Gorzowie Wielkopolskim.