Zakopane, 29.04.2016. Niedźwiedź na Myślenickich Turniach, 29 bm. Niedźwiedzie budzą się ze snu zimowego. Dzień wcześniej, młody osobnik spacerował w rejonie Kasprowego Wierchu. Podchodził do budynku kolejki, a także turystów. Pracownicy TPN-u przypominają, żeby nie zbliżać się do zwierząt i ich nie karmić. (mr) PAP/Grzegorz Momot PAP © 2017 / Grzegorz Momot
                                        

            Zima w Beskidach jest zbyt łagodna, by skłonić do snu niedźwiedzia. W poniedziałek pod przełęczą Brona w masywie Babiej Góry goprowiec Maciej Moskwa sfotografował odcisk łapy drapieżnika - poinformował przyrodnik z Babiogórskiego Parku Narodowego Maciej Mażul.
      
            „Nie był to yeti, ale nasz niedźwiedź brunatny. Pracownik Parku Marcin Trybała sugeruje, że drapieżnika wybudziło ciepło. Niedźwiedź teraz wędruje i traci energię, której nie zdoła uzupełnić. Zapewne na przedwiośniu zgłodnieje i będzie zmuszony wcześniej wyjść z gawry, by poszukać pożywienia, gdy będzie go jeszcze niewiele. Bądźmy więc ostrożni wędrując szlakami Królowej Beskidów, bo nie jesteśmy na nich sami” – powiedział Mażul.

Zwierzę zwykle jest bardzo ostrożne i stara się unikać człowieka. Niedźwiedź brunatny jest największym drapieżnikiem żyjącym w polskich lasach. W Polsce jest pod całkowitą ochroną.

W rejonie schroniska na Markowych Szczawinach w masywie Babiej Góry leży obecnie ok. 50 cm śniegu. Na północnych stokach obowiązuje drugi stopień zagrożenia lawinowego. Oznacza on, że występuje umiarkowane zagrożenie lawinowe. Pokrywa śnieżna jest średnio związana. Do zejścia lawiny może dojść przy dość znacznym obciążeniu, np. przez grupę narciarzy, na stromych, lawiniastych stokach.