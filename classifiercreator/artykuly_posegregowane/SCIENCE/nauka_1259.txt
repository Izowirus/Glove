Na zdjęciach wykonanych Kosmicznym Teleskopem Hubble’a udało się uwidocznić coś, co może być gejzerami pary wodnej wytryskującej z powierzchni księżyca Jowisza, Europy – informuje agencja kosmiczna NASA na swojej stronie internetowej.

      
            Grupa astronomów pod kierunkiem Williama Sparksa ze Space Telescope Science Institute w Baltimore prowadziła w zakresie ultrafioletu badania dotyczące ewentualnego istnienia cienkiej atmosfery na tym satelicie Jowisza. Tymczasem w ciągu 15 miesięcy obserwacji Europy - dziesięciokrotnie przechodzącej przed tarczą Jowisza - naukowcy trzykrotnie dostrzegli ślady gejzerów. Gejzery miejscowo zmniejszały natężenie światła odbijającego się od Jowisza.

Nowe odkrycie wydaje się potwierdzać inne obserwacje, dokonane za pomocą kosmicznego teleskopu (np. w roku 2012) - wskazujące, że para wytryskuje z lodowego księżyca na dużą wysokość, szacowaną nawet na 200 km. Później skrapla się i opada na Europę jako deszcz.

Obserwacje te sugerują, że ewentualne wysłane na Europę sondy nie będą musiały przewiercać się przez bardzo zimny i twardy lód (wielokilometrowej grubości), by zbadać znajdujący się pod nim ocean, który zawiera on dwa razy więcej wody od ziemskich oceanów. Naukowcy przypuszczają, że może tam istnieć życie.

"Ocean Europy uważany jest za jedno z najbardziej obiecujących miejsc, które potencjalnie mogłyby być zdatne do życia w Układzie Słonecznym" - powiedział Geoff Yoder, jeden z administratorów programu Science Mission Directorate NASA w Waszyngtonie. "Gejzery, jeśli rzeczywiście istnieją, mogą być innym sposobem zbadania tego, co kryje się pod powierzchnią Europy”.

Jeśli odkrycie się potwierdzi, Europa będzie drugim w Układzie Słonecznym księżycem wyrzucającym gejzery wody (w roku 2005 sonda NASA Cassini wykryła strumienie pary i pyłu wyrzucane z powierzchni Enceladusa, księżyca Saturna.

Kosmiczny Teleskop Hubble'a to projekt międzynarodowej współpracy pomiędzy NASA i ESA (Europejska Agencja Kosmiczna).Choć twórcy teleskopu nie przypuszczali, że zostanie on wykorzystany do badania gejzerów na Europie, autorzy badań już myślą o prowadzeniu dalszych prac - tym razem w zakresie podczerwieni - przy pomocy doskonalszego narzędzia, Kosmicznego Teleskopu Jamesa Webba, który ma trafić na orbitę w roku 2018. NASA rozważa również wysłanie sondy, która zbadałaby Europę z bliska.  