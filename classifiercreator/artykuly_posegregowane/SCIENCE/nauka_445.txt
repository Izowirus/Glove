Rzeszów, 03.03.2017. Raróg górski należący do sokolnika Igora Góry w jednym z parków miejskich w Rzeszowie, 3 bm. Władze samorządowe zatrudniły sokolników do walki z plagą gawronów. Koszt całej operacji to 100 tysięcy złotych. Sokolnicy będą patrolować rzeszowskie parki do 4 maja br. (dd/zuz) PAP/Darek Delmanowicz Archiwum PAP © 2018 / Darek Delmanowicz
                                        

            W parkach miejskich kilku miast Podkarpacia, m.in. w Jaśle i Krośnie, sokolnicy wraz z ułożonymi sokołami i jastrzębiami płoszą gawrony. Akcja, która potrwa do początku maja, ma wymusić zmianę miejsc gniazdowania tych ptaków.
      
            "Sokolnicy patrolują parki codziennie od świtu do zmierzchu. Widok ptaków szponiastych na ich ręku wywołuje niepokój i ucieczkę gawronów. W konsekwencji szukają one nowych miejsc, gdzie mogą w spokoju zbudować swe gniazda i wychować pisklęta" - powiedział ornitolog dr Marian Stój.

W Jaśle samorząd z usług sokolników korzysta już dziewiąty rok. Wcześniej - pod naciskiem mieszkańców - próbował różnych sposobów, aby pozbyć się gawronów z parków. Najpierw strącano im gniazda. Metoda okazała się jednak nieskuteczna; w tym samym czasie, kiedy z jednej strony parku strącano gniazda na jego przeciwległym końcu pojawiały się nowe.

Efektów nie przyniosło również niepokojenie ptaków przy pomocy odtwarzania z głośników odgłosów rannych gawronów i ptaków drapieżnych. Gawrony szybko przyzwyczajały się do nowej sytuacji. Zdarzało się nawet, że gniazda budowały tuż nad zamontowanymi na drzewach głośnikami. "Mieszkańcy musieli wysłuchiwać od świtu nie tylko wrzaskliwych głosów gawronów, ale też przeraźliwych odgłosów emitowanych z głośnika" - mówił ornitolog.

Jak poinformowała rzeczniczka magistratu w Jaśle Agata Koba, w tym roku w Parku Miejskim pojawiły się raróg górski Kalisi oraz jastrząb Harisa o imieniu Stefan.

Z kolei w Krośnie po raz drugi gawrony są płoszone w dwóch miejscach. W ubiegłym roku płoszenie gawronów w tym mieście sprawiło, że zmieniły one miejsce gniazdowania i wyniosły się z parków. Dodatkową zaletą był powrót do parku mniejszych gatunków ptaków śpiewających, które wcześniej zostały wyparte przez kolonie gawronów.

Zgodnie z decyzją Regionalnej Dyrekcji Ochrony Środowiska płoszenie gawronów przy pomocy ułożonych ptaków drapieżnych ma nie dopuścić do zbudowania gniazd i złożenia jaj. W przypadku, gdyby jednak doszło do pojawienia się lęgu, akcja musi natychmiast zostać przerwana.

Gawron jest ptakiem średniej wielkości; smuklejszy od wrony i często mylony z krukiem. Gniazduje kolonijnie w koronach wysokich drzew, najczęściej w parkach, w sąsiedztwie człowieka. Unika natomiast lasów.

Jest wszystkożerny i inteligentny; zaobserwowano, że chcąc rozbić np. orzechy włoskie, upuszcza je z większej wysokości na twardą nawierzchnię jezdni, a następnie uszkodzone rozdziobuje i wyjada ze środka ich zawartość.