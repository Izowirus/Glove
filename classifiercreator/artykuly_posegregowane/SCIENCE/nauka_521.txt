Fragment szczęki wraz z zębami należący do człowieka współczesnego odkryli archeolodzy na terenie Izraela. Znalezisko ma 194-177 tys. lat, co oznacza, że jest to najstarsze świadectwo jego pobytu poza Afryką - wynika z artykułu w "Science".
      
            Najstarsze dotychczas znane szczątki człowieka współczesnego odkryte poza Afryką były młodsze o co najmniej 50 tys. lat.

Odkrycia szczęki dokonała ekipa archeologów z Uniwersytetu w Tel Awiwie i Uniwersytetu w Hajfie. Znalezisko pochodzi z izraelskiej Jaskini Misliya w rejonie Góry Karmel położonej w paśmie górskim rozciągającym się wzdłuż Morza Śródziemnego.

Zdaniem głównego autora publikacji, prof. prof. Israela Hershkovitza odkrycie szczątków człowieka współczesnego datowanych na 194-177 tys. lat "zupełnie zmienia nasze poglądy na temat rozprzestrzenienia się i historii współczesnej ewolucji człowieka".

Naukowcy są pewni takiego datowania szczątków, bo zastosowali kilka metod badawczych. Wykonali też bardzo precyzyjne trójwymiarowe skany i porównali budowę szczęki do innych egzemplarzy znanych z obszaru Afryki, Europy i Azji.

Szczęka odkryta w Izraelu należała do osoby dorosłej. Zachowało się w niej kilka zębów.

Zdaniem większości badaczy człowiek współczesny pojawił się w Afryce ok. 200-160 tys. lat temu. Taki obraz wynika ze znalezisk w postaci szczątków kostnych odkrytych na terenie Etiopii. Wyjście z Afryki miało nastąpić ok. 100 tys. lat temu.

"Jeśli znalezisko z Misliya pochodzi sprzed ok. 190-170 tys. lat, to cała narracja na temat ewolucji Homo sapiens musi zostać przesunięta przynajmniej o 100-200 tys. lat. Innymi słowy, jeśli człowiek współczesny wyszedł z Afryki ok. 200 tys. lat temu, należy sądzić, że wyewoluował w Afryce przynajmniej 500-300 tys. lat temu" - dodaje naukowiec.

Do tej pory najstarsze znane szczątki człowieka współczesnego odkryte poza Afryką pochodziły również z izraelskich jaskiń i miały 120-90 tys. lat.

Nowe odkrycie idzie w parze z innymi znaleziskami z ostatniego okresu. Prof. Hershkovitz przypomina, że rok temu ogłoszono odkrycie szczątków człowieka współczesnego w Chinach, które miały ok. 100-80 tys. lat.