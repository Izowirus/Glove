Zsekwencjonowano genom największego zwierzęcia na Ziemi, płetwala błękitnego i trzech innych płetwalowatych -  donoszą naukowcy w „Science Advances”. Okazało się, że ewolucja płetwalowatych była jeszcze bardziej niezwykła niż wynikało to z dotychczasowej wiedzy.
      
            Ku zaskoczeniu badaczy okazało się, że u tych morskich ssaków dochodziło do hybrydyzacji. Co więcej, w toku ewolucji wyłoniły się nowe gatunki mimo braku barier geograficznych, co zdarza się niezwykle rzadko w świecie zwierząt – informują badacze z niemieckiego Instytutu Senckenberga, Uniwersytetu Goethego i szwedzkiego Uniwersytetu w Lund.

Płetwale są zwierzętami przemierzającymi ogromne odległości w oceanach, w tym sensie nie istnieją dla nich geograficzne bariery, które sprzyjałyby wyłanianiu się gatunków. Mimo to w toku ewolucji wyodrębniły się gatunki płetwali, które zagospodarowały odmienne nisze ekologiczne.

Brak barier geograficznych sprawiał, że powstawały hybrydy – mieszańce tworzących się gatunków. Dotyczyło to płetwala zwyczajnego i płetwala błękitnego.

Płetwal błękitny dorasta do 30 m długości i osiąga do 175 ton wagi. Jest to największe zwierzę, jakie pojawiło się dotąd na Ziemi.

Więcej: http://advances.sciencemag.org/content/4/4/eaap9873