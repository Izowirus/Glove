Cynk w połączeniu z kawą lub czekoladą może aktywować proces molekularny, który chroni organizm przed stresem oksydacyjnym, a tym samym przed szybszym starzeniem się - przekonują niemieccy naukowcy na łamach pisma "Nature Chemistry".
      
            Gdy cynk połączymy na przykład z czekoladą, kawą, herbatą czy winem, następuje aktywacja grup hydrochinonowych występujących w polifenolach. Tworzy to naturalną ochronę przed ponadtlenkami, które należą do wolnych rodników. Ponadtlenki wpływają szkodliwie na białka i lipidy, a także na genom, przez co mogą przyspieszać proces starzenia się oraz przyczyniać się do rozwoju chorób, m.in. raka i chorób neurodegeneracyjnych.

W pojedynkę hydrochinon nie jest w stanie rozłożyć ponadtlenków. Jeśli jednak połączymy go z cynkiem, powstaje kompleks imitujący dysmutazę ponadtlenkową, enzym chroniący komórki przed uszkodzeniami wynikającymi ze stresu oksydacyjnego - tłumaczą naukowcy.

"Być może cynk będzie w przyszłości dodawany do produktów naturalnie zawierających hydrochinony, takich jak czekolada, kawa czy herbata. Dodanie alkoholu do tego tandemu niwelowałoby jednak jego pozytywne działanie" - komentuje autorka analizy dr Ivana Ivanovi-Burmazovi z Friedrich-Alexander-Universität Erlangen-Nürnberg.