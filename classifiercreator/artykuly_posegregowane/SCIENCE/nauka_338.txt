Poznań, 06.10.2017. Targi Poznań Game Arena 2017 -  największa impreza poświęcona elektronicznej rozrywce rozpoczęła się, 6 bm. na terenie Międzynarodowych Targów Poznańskich. Odwiedzający - miłośnicy gier komputerowych -  mogą liczyć na 77 wystawców prezentujących nowoczesne technologie i urządzenia oraz premierowe pokazy gier. Targi potrwają do 8 bm. (jk/nlat) PAP/Jakub Kaczmarczyk PAP © 2018 / Jakub Kaczmarczyk
                                        

            Od nowego roku akademickiego na Uniwersytecie Opolskim zostanie uruchomiony kierunek dedykowany miłośnikom i autorom gier. Na studentów Game Studies czeka po 15 miejsc na studiach licencjackich i magisterskich.
      
            Jak poinformowała PAP prodziekan ds. nauki Wydziału Filologicznego UO prof. Katarzyna Łeńska-Bąk, nowy kierunek studiów jest adresowany zarówno do osób zainteresowanych badaniem gier jako tekstów kultury, ich struktury oraz ich opowieści, jak i tych, które poszukują konkretnych kompetencji przydatnych w poszukiwaniu pracy na rynku gier.

"W programie studiów znaleźć można kursy przygotowujące do tworzenia treści gier (zarówno od strony narracyjnej, jak i projektowania samych gier i np. ich poziomów), grafiki oraz podstawy programowania. Ponadto studenci znajdą zajęcia z tłumaczenia gier oraz poznają charakterystykę rynku wydawniczego i podstawy prawa autorskiego. Krótko mówiąc, opolskie Game Studies będą kompleksowo przygotowywać do podjęcia pracy +w grach+, na wielu stanowiskach, zarówno tych o niskim, jak i wysokim progu wejścia. Jednocześnie nie rezygnujemy z wykształcenia ogólnego, które pozwoli studentom obsadzić wiedzę z tematyki +branżowej+ w kontekście kulturowym i literackim" - wyjaśnia prof Łeńska-Bąk.

Według informacji uczelni, absolwenci nowego kierunku będą posiadać kompetencje przydatne m. in. w zawodzie projektanta gier, grafika, scenarzysty, dziennikarza growego, tłumacza i testera gier. W trakcie studiów poznają także procesy wydawnicze z zakresu rynku gier wideo, planszowych, bitewnych czy karcianych. Uszczegółowienie i pogłębienie wiedzy zapewniają zajęcia fakultatywne, wybierane przez studenta z puli oferowanej przez Instytut Polonistyki i Kulturoznawstwa oraz inne wydziały Uniwersytetu Opolskiego.