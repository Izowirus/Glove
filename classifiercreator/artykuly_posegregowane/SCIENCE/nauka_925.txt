Warszawa, 08.04.2016. Nowy szef Narodowego Centrum Badań i Rozwoju prof. Maciej Chorowski podczas konferencji prasowej w Warszawie, 8 bm.
(obm) PAP/Marcin Obara ***Zdjęcie do depeszy PAP pt. Prof. Maciej Chorowski - nowym szefem NCBR*** PAP © 2016 / Marcin Obara
                                        

            Stworzenie wysokiej jakości staży i programów rozwoju kompetencji studentów, którzy chcą związać swoją przyszłość z branżą motoryzacyjną czy sektorem usług dla biznesu to cel dwóch nowych konkursów ogłoszonych przez Narodowe Centrum Badań i Rozwoju (NCBR). Na realizację obydwu programów NCBR przeznaczyło 200 mln zł.
      
            Celem konkursów uruchomionych przez NCBR jest stworzenie programów stażowych i programów rozwoju kompetencji dla studentów, którzy chcą związać swoją przyszłość z branżą motoryzacyjną lub firmami prowadzącymi w Polsce działalność w sektorach BPO (outsourcing procesów biznesowych), SSC (centrach usług wspólnych) lub IT. Wnioski do obydwu programów będą przyjmowane między 8 maja a 9 czerwca.

Jak informuje NCBR, choć głównymi beneficjentami programów będą studenci, to konkursy NCBR stanowią dużą szansę dla samych uczelni. Środki finansowe pozwolą nie tylko na dalszy rozwój prowadzonych przez nie programów stażowych, ale poprzez zaangażowanie pracodawców w prowadzone programy kształcenia, przyczynią się również do zwiększenia atrakcyjności wybranych kierunków.

"Dobrze wykształceni, świetnie przygotowani do pracy i przedsiębiorczy absolwenci uczelni to jeden z motorów napędzających dynamiczny rozwój naszego kraju. Reformując szkolnictwo wyższe stawiamy na poprawę jakości kształcenia, niezależnie od kierunku studiów. Jednocześnie uruchamiamy programy dedykowane konkretnym branżom o znaczącym potencjale rozwojowym, np. branży motoryzacyjnej" – mówi wicepremier, minister nauki i szkolnictwa wyższego Jarosław Gowin.

Dyrektor NCBR prof. Maciej Chorowski zwraca uwagę, że w ostatnich latach mamy do czynienia ze stale rosnącymi oczekiwaniami rynku pracy wobec absolwentów uczelni, co wynika zarówno z postępu technologicznego, jak i konieczności zwiększania przewag konkurencyjnych poszczególnych firm. "Uruchamiając nowe konkursy inwestujemy w rozwój konkretnych branż, ale przede wszystkim w młodych ludzi, których kompetencje oraz umiejętność ich wykorzystania w pracy zaważą na tempie rozwoju polskiej gospodarki" – mówi prof. Chorowski.

Budżet konkursu skierowanego do branży motoryzacyjnej wynosi 100 mln zł. O dofinansowanie mogą starać się uczelnie kształcące co najmniej 100 studentów. Poza programami stażowymi uczelnie mogą zgłaszać także m.in projekty uwzględniające certyfikowane szkolenia, zajęcia realizowane na uczelniach przez przedsiębiorców czy wizyty studyjne. W celu zwiększenia efektywności podejmowanych działań, uczelnie już na etapie przygotowania projektu muszą nawiązać współpracę z co najmniej jednym przedsiębiorcą prowadzącym działalność w Polsce w przemyśle motoryzacyjnym. Minimalny okres realizacji projektu to 12 miesięcy, zaś maksymalny – 42.

Wymagania w konkursie na projekty wspierające rozwój kadr dla sektora usług dla biznesu są bardzo podobne. Także w tym przypadku uczelnie muszą nawiązać współpracę z co najmniej jednym przedsiębiorcą prowadzącym w Polsce działalność w branży, której poświęcony jest konkurs. Zasadniczą różnicą jest grupa podmiotów mogących wnioskować o dofinansowanie: wnioski mogą składać jedynie uczelnie z miast liczących do 240 tys. osób. "To efekt zabiegów resortu nauki na rzecz wsparcia mniejszych ośrodków na polu współpracy nauki z biznesem i zwiększania w nich dostępności kadr dla dynamicznie rozwijających się branż" - informuje NCBR w przesłanym komunikacie.

Obydwa konkursy organizowane są w ramach Programu Operacyjnego Wiedza Edukacja Rozwój 2014-2020.