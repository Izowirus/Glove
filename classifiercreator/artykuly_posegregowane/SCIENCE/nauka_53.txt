Dzięki budowie końcowego odcinka jelita odchody australijskich wombatów mają kształt sześcianów - ogłoszono na zjeździe Sekcji Dynamiki Płynów Amerykańskiego Towarzystwa Fizycznego w Atlancie.
      
            Wombaty to roślinożerne torbacze o mocnej budowie i krótkich nogach. Osiągają długość 1,2 m i masę do 39 kg. Ich głowa jest szeroka, zaś ogon - szczątkowy. Szczególnie osobliwe są odchody wombata o kształcie kostek – nie wytwarza takich żadne inne zwierzę.

Wombaty potrafią ”wyprodukować” nawet 100 kostek o boku mniej więcej dwóch centymetrów w ciągu jednej nocy (prowadzą nocny tryb życia). Budują z nich stosy oznaczające terytorium, a być może także wabiące partnera. Kostki bywają też stosowane jako materiał budowlany przy wzmacnianiu nor.

Zwierzęta nie mają bynajmniej kwadratowych odbytów. Doktor Patricia Yang Georgia Institute of Technology w Atlancie postanowiła wyjaśnić, w jaki sposób udaje się im taka sztuczka. W tym celu badała układ pokarmowy wombatów potrąconych przez pojazdy na drogach Tasmanii.

Analizy wykazały, że odchody wombata przechodzą ze stanu płynnego w stały w ostatnich 8 proc. długości jelita, gdzie tworzą bloki zbliżone wielkością do kostek cukru. Aby zbadać rozciągliwość różnych tkanek wombatów, naukowcy mierzyli, jak rozciągają się one po wypełnieniu długimi balonami.

Jak się okazało, końcowa część jelita wombata nie rozciąga się tak równomiernie, jak reszta - niektóre partie jelita są sztywniejsze, inne bardziej rozciągliwe. Dla porównania zbadano także rozciągliwość jelit wieprzowych, które nie wykazywały podobnych różnic.

Zdaniem autorów badania uzyskane wyniki mogą mieć praktyczne zastosowanie – w produkcji przedmiotów o sześciennym kształcie.