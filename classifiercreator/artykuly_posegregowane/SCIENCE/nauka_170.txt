Gutków (woj. łódzkie), 13.07.2014. Tzw. superksiężyc ok. 1.00 w nocy z 12 na 13 bm. Tej nocy naturalny ziemski satelita znalazł się  w perygeum - punkcie na orbicie znajdującym się najbliżej Ziemi, co dodatkowo zbiegło się ze zjawiskiem pełni. (cat)
PAP/Grzegorz Michałowski PAP © 2015 / Grzegorz Michałowski
                                        

            Naukowcom udało się uzyskać bezpośrednie dowody potwierdzające występowanie lodu wodnego w najciemniejszych i najzimniejszych obszarach polarnych regionów Księżyca – informuje NASA.
      
            Depozyty lodu są rozmieszczone fragmentami w różnych miejscach i mogą istnieć od dawna. W przypadku okolic bieguna południowego większość lodu jest skoncentrowana w kraterach, natomiast wokół bieguna północnego rozmieszczenie jest bardziej zróżnicowane obszarowo, ale lód jest rzadziej rozrzucony.

Zespół naukowców, którym kierował Shuai Li z University of Hawaii oraz Brown University, przeanalizował dane ze zbudowanego przez NASA instrumentu Moon Mineralogy Mapper (M3), który pracował na pokładzie sondy Chandrayaan-1, wystrzelonej przez Indie w 2008 r. Wyniki badań opublikowano w poniedziałek w Proceedings of the National Academy of Sciences.

Informacje na temat występowania lodu wodnego na powierzchni Księżyca w pobliżu bieguna południowego były podawane już wcześniej, ale istniała pewna doza prawdopodobieństwa, że wyniki obserwacji można wytłumaczyć w inny sposób niż obecnością lodu. Teraz naukowcy mają większą pewność, że jest tam lód. Analizowane dane na temat zdolności odbijania światła pozwoliły rozróżnić pomiędzy cząsteczkami wody w stanie ciekłym, gazowym lub stałym. Większość nowo znalezionego lodu skrywa się w zacienionych kraterach w miejscach, do których nigdy nie docierają promienie słoneczne.

Obecność wody w formie lodu na powierzchni Księżyca to dobra informacja dla potencjalnych przyszłych ekspedycji księżycowych. Jeśli występuje go wystarczająca ilość, być może jej zasoby będą łatwiej dostępne niż woda wykryta pod powierzchnią.