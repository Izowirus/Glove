Górne (woj. lubelskie), 25.08.2014. Pomidorowe żniwa w gospodarstwie pana Grzegorza Tokarskiego w Górnych, 25 bm. (wp/mgut)  Archiwum PAP/Wojciech Pacewicz
                                        

            Zamiana trawnika na grządkę warzywną w ogrodzie może zmniejszyć emisję gazów cieplarnianych - przekonują naukowcy z University of California - Santa Barbara.
      
            Wykorzystując metodę oceny cyklu życia (ang. lifecycle assessment, LCA), prof. David Cleveland i jego studenci wykazali, że emisja gazów cieplarnianych może być zmniejszona o 2 kg na każdy 1 kg wyhodowanych własnoręcznie warzyw, w porównaniu z kupowanymi w sklepie. Wyniki opublikowano w magazynie "Landscape and Urban Planning".

Na potrzeby badania złożono, że ogródek warzywny zastąpił trawnik i stamtąd zaczęto czerpać niektóre produkty dotychczas nabywane w sklepie. Odpadki organiczne kompostowano, a do podlewania używano tzw. szarej wody, pozyskiwanej z domowych procesów, jak np. mycie naczyń.

Badacze wzięli pod uwagę różne czynniki, np. wielkość zbiorów, i ocenili m.in., że wyższe plony mają wpływ na ilość emitowanych gazów, bo powodują, że mniej warzyw trzeba kupować. Na wyniki miał też wpływ sposób, w jaki postępowano z odpadkami. Cleveland przypomniał, że kompostowanie może być dla klimatu zarówno dobre, jak i szkodliwe. Zauważył, że jeśli nie zostanie zapewniona optymalna wilgotność i dostęp powietrza, odpadki zaczną emitować metan i tlenek azotu, czyli gazy cieplarniane. "Okazało się, że jeśli odpadki organiczne są wywożone na wysypiska, gdzie metan jest przechwytywany i spalany na potrzeby elektryczności, gospodarstwa domowe zmniejszają emisję gazów bardziej, niż gdyby same je kompostowały" - powiedział badacz.

Naukowcy wyliczyli również potencjalny wkład ogródków warzywnych w działania mające na celu łagodzenie zmian klimatu w skali roku. Okazało się, że np. w przypadku miasta Santa Barbara stanowi on 0,5 proc. dla założeń na rok 2050.

"Poza redukcją gazów cieplarnianych, istnieją inne potencjalne klimatyczne, społeczne, psychologiczne i zdrowotne korzyści wynikające z produkowania żywności samemu, czy to w domowym, osiedlowym, czy szkolnym ogrodzie" - powiedział prof. Cleveland. "Mamy nadzieję, że nasze badania zmotywują mieszkańców, społeczności i władze do podejmowania takich inicjatyw mogących złagodzić zmiany klimatu" - dodał.