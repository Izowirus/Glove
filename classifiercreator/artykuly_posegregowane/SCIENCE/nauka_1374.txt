W obecności kilkudziesięciu tysięcy osób Chiny uruchomiły w sobotę swój czwarty kosmodrom, wystrzeliwując z nowego obiektu rakietę nośną. To element ambitnego programu kosmicznego, jaki Państwo Środka zamierza realizować w nadchodzących latach - pisze agencja dpa.
      
            Nowy kosmodrom o nazwie "Długi Marsz 7" jest położony w pobliżu miasta Wenchang na wyspie Hajnan - poinformowała w sobotę państwowa agencja Xinhua. Lokalizacja jest bardzo korzystna - niewielka odległość od równika ułatwia wysyłanie rakiet w kosmos, możliwy będzie też transport morski, co pozwoli na budowanie większych rakiet.

Uruchomienie nowego kosmodromu to element zakrojonego na szeroką skalę chińskiego programu kosmicznego - pisze agencja dpa.

Na przełom późnego lata i jesieni planowane jest m.in. wystrzelenie laboratorium kosmicznego Tiangong-2 (niebiański pałac), a w przyszłym roku dołączony do niego będzie pierwszy chiński statek towarowy Tianzhou-1 (niebiański statek).

W najbliższych latach ChRL chce rozpocząć prace nad własną stacją kosmiczną; kluczowy moduł Tianhe-1 (niebiańska harmonia) ma zostać wystrzelony w kosmos już w 2018 roku. Jeśli Międzynarodowa Stacja Kosmiczna (ISS) zgodnie z planem zostanie wyłączona z użytku w 2024 roku, Chiny będą jedynym krajem na świecie dysponującym stałą placówką w kosmosie - pisze dpa.

Ponadto - jak wynika z wypowiedzi cytowanego przez dpa wysokiego przedstawiciela chińskiego programu kosmicznego - w 2021 roku Państwo Środka chce dokonać lądowania sondy na Marsie, a trzy lata później wysłać na Księżyc załogowy statek kosmiczny.