Prawie 280 kg miodu zebrano w tym sezonie z pasiek znajdujących się na terenie Akademii Górniczo-Hutniczej (AGH) w Krakowie. Opiekunowie uli podkreślają, że tegoroczny rok był wyjątkowo urodzajny – poinformowała w piątek PAP rzeczniczka uczelni Anna Żmuda-Muszyńska.
      
            Na terenie AGH mieszka łącznie 550 tys. pszczół w ośmiu ulach. W tym roku zebrały one prawie 280 kg miodu. Opiekunowie uli podkreślają, że tegoroczny rok – ze względu na pogodę – był wyjątkowo urodzajny.

Pierwsze pięć uli stanęło w 2016 r. – na dachu Wydziału Inżynierii Materiałowej i Ceramiki AGH. Mieszka w nich ok. 350 tys. pszczół, które w tym roku wyprodukowały prawie 200 kg miodu. 

Wiosną tego roku kolejne trzy ule stanęły na terenie Miasteczka Studenckiego AGH. Dwa z nich znajdują się na dachu Studia Muzycznego Kotłownia, a jeden na terenach zielonych w sąsiedztwie Klubu Studio.

Uczelnia szczególną uwagę zwraca na trzy nowe ule. Ich opiekunowie – pracownicy AGH (Krzysztof Samek, Mateusz Drabek i pracownicy fundacji AGH ACADEMICA) – ukończyli profesjonalny kurs i uzyskali certyfikat Wojewódzkiego Związku Pszczelarzy.

Pasjonaci z AGH zajęli się zarówno opieką nad pszczołami, jak i pozyskaniem miodu. Opiekunowie są zadowoleni ze zbiorów, tylko z trzech nowych uli zebrano 80 kg miodu – akacjowy (którego było najwięcej), lipowy oraz spadziowy.

Pszczoły w drodze po nektar pokonują dystans do 5 kilometrów, więc ich głównym źródłem pożywienia są drzewa w bliskim sąsiedztwie Miasteczka Studenckiego oraz kampusu AGH. "Co ważne, miód produkowany przez pszczoły w mieście uznawany jest za czystszy niż ten z obszarów niezurbanizowanych, a to za sprawą braku rolniczych oprysków w przestrzeni miejskiej" – zwróciła uwagę rzeczniczka AGH. 
 
W przyszłym roku uczelnia planuje rozszerzyć pszczelarską działalność o kolejne 10 uli, które staną na terenie Miasteczka Studenckiego AGH. Pomysłodawcy inicjatywy już zadbali o to, by wzbogacić roślinność wokół uczelni, np. poprzez zasadzenie słoneczników i roślinności miododajnej.