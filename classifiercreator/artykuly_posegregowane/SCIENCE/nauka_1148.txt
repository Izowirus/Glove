Podczas wdychania powietrza przez nos zwiększa się nasza zdolność do zapamiętywania informacji i przetwarzania bodźców wywołujących uczucie strachu – zawiadamia „Journal of Neuroscience”.
      
            Naukowcy z Uniwersytetu Northwestern (USA) odkryli, że rytm oddechu odpowiada za regulację pobudzenia obszarów mózgu – kory węchowej, hipokampa i ciała migdałowatego – nadzorujących przetwarzanie bodźców węchowych, funkcje zapamiętywania i reakcje emocjonalne.

Wykazali, że ludzie szybciej rozpoznają twarze wyrażające strach i lepiej zapamiętują prezentowane obiekty, jeśli mają z nimi do czynienia podczas wdychania powietrza przez nos.

„Główne odkrycie, którego dokonaliśmy, polega na tym, że podczas wdychania powietrza dochodzi do dużych zmian w obrębie aktywności mózgu. Wdychanie powietrza prowadzi do stymulacji neuronów znajdujących się w korze węchowej, ciele migdałowatym i hipokampie – strukturach układu limbicznego” – mówi koordynatorka badania Christina Zelano.

Badacze zaprosili do laboratorium 60 ochotników. Pokazywali im twarze wyrażające uczucia strachu lub zaskoczenia i prosili, by uczestnicy jak najszybciej zidentyfikowali prezentowaną emocję. Badani oglądali także zdjęcia obiektów, które starali się zapamiętać. W tym czasie naukowcy monitorowali rytm ich oddechu.

Okazało się, że ochotnicy szybciej rozpoznawali emocję strachu, jeśli oglądali twarze na wdechu dokonywanym przez nos. Rytm oddechu nie wpływał natomiast na rozpoznawanie emocji zaskoczenia. Ponadto badanym bardziej zapadały w pamięć pokazywane na wdechu przedmioty. Efekty zanikały podczas oddychania przez usta.

„W sytuacji zagrożenia zazwyczaj zaczynamy szybciej oddychać. W związku z tym spędzamy wtedy więcej czasu na wdychaniu powietrza niż w stanie odprężenia. Dzięki temu możemy szybciej rozpoznawać bodźce wzbudzające w nas strach i sprawniej reagować na znajdujące się w otoczeniu zagrożenie” – dodaje Zelano.

O szczegółach badania można przeczytać na stronie: https://news.northwestern.edu/stories/2016/12/rhythm-of-breathing-affects-memory-and-fear/