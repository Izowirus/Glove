Jeśli chcemy nauczyć się np. chodzić po linie, naukowcy radzą, by po każdej lekcji pobiegać przez kilkanaście minut. Dzięki temu mózg lepiej utrwali sobie nową umiejętność. Wnioski badaczy publikuje pismo "NeuroImage".
      
            Wystarczy zaledwie 15 minut ćwiczeń wydolnościowych, by w mózgu wytworzyło się optymalne środowisko do nabywania nowych umiejętności. Poprawia się wówczas neuroplastyczność oraz wydajność mózgu. Informacje te mogą pomóc opracować lepsze metody rehabilitacji pacjentów, którzy przeszli udar lub mają problemy z poruszaniem się po wypadku - piszą naukowcy z Uniwersytetu McGilla w Kanadzie.

Podczas eksperymentów uczestnicy mieli wykonywać zadanie łączące grę wideo ze sprawnością ruchową. Badani ściskali palcami siłomierz, w taki sposób, by jak najszybciej połączyć ze sobą kwadraty na ekranie. Zadanie wybrano ze względu na zaangażowanie w proces uczenia się ruchu (uczestnicy musieli wiedzieć, jakiej siły użyć, aby osiągnąć zamierzony efekt). Następnie połowa uczestników odpoczywała, a połowa przez 15 minut wykonywała ćwiczenia wydolnościowe.

Kolejnym etapem było wykonywanie skróconej wersji zadania. Uczestnicy mieli po prostu ściskać siłomierz w sposób podobny, jak miało to miejsce podczas gry. Jednocześnie naukowcy mierzyli ich aktywność mózgową.

Na koniec badanych poproszono o ponowne wykonanie pierwszego zadania (po upływie 8 oraz 24 godzin od chwili, gdy wykonywali je po raz pierwszy).

Po porównaniu aktywności mózgu w obu grupach, naukowcy stwierdzili, że osoby, które przerwy poświęcały na ćwiczenia aerobowe były w stanie wykonywać zadanie szybciej i przy mniejszym zaangażowaniu aktywności mózgu niż osoby z grupy, która w przerwach odpoczywała.

Jak tłumaczą autorzy badania, mniejsza aktywność mózgu wynikała z większej wydajności połączeń międzyneuronalnych, dzięki czemu zasoby mogły zostać wykorzystywane w inny sposób.

Choć po upływie 8 godzin obie grupy wykonywały zadanie na podobnym poziomie, po upływie doby różnica ponownie uwydatniła się na korzyść grupy, która w przerwach ćwiczyła.

"Sugeruje to, że sen w połączeniu z wcześniejszymi ćwiczeniami sprzyja konsolidacji wspomnień ruchowych" - mówi autor badań dr Marc Roig.