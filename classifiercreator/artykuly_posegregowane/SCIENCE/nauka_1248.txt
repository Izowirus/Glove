Długość szyi ptaka, jej mięśnie, jak i prędkość wykonywania nurkowania - wszystkie te czynniki powodują, że ptaki są w stanie przetrwać zderzenie z wodą w momencie, gdy zanurzają się pod lustro wody - wynika z analiz amerykańskich naukowców.
      
            Naukowcy zwracają uwagę, że część ptaków morskich, m.in. głuptaki czy sule, nurkują w czasie polowania z prędkością ok. 24 metrów na sekundę. Choć są to zwierzęta smukłe, a ich szyje sprawiają wrażenie delikatnych - to pod wpływem szybkiego zderzenia z wodą nic złego się z nimi nie dzieje.

Aby sprawdzić granice stabilności szyi w momencie nurkowania zespół badaczy pod kierunkiem Briana Changa z Politechniki i Uniwersytetu Stanowego w Wirginii (USA) wykonał szereg eksperymentów, w których użyto martwego, zamrożonego głuptaka zwyczajnego, i modeli ptaków.

W konkluzji badacze stwierdzili, że hydrodynamiczne siły oporu na głowę mogłyby spowodować skręcenie szyi ptaka, ale mięśnie szyi skutecznie temu zapobiegają. Z analiz wynika też, że mięśnie te umożliwiłyby przetrwanie zderzenia z wodą nawet przy zetknięciu z wodą mocniejszym niż normalnie. Z obliczeń badaczy wynika, że dopiero prędkość 80 m na sekundę spowodowałaby śmierć zwierzęcia; w przypadku człowieka już prędkość 24 m na sekundę mogłaby przyczynić się do obrażeń szyi.

Manipulując rozmiarami szyi i sposobem wykonania nurkowania autorzy badań zademonstrowali, że przyspieszona prędkość nurkowania przy jednoczesnym wydłużeniu szyi zwiększa prawdopobieństwo skręcenia szyi. Swoje ustalenia opublikowali w piśmie "PNAS".