Stary Smokowiec, Słowacja, 05.05.2017. Niedźwiedzica w centrum miasta Stary Smokowiec na Słowacji, 5 bm. Wcześniej, przepłoszone przez ludzi, niedźwiedzica i jej dwa młode, kilka godzin siedziały na drzewie. (gm/mr) PAP/Grzegorz Momot PAP © 2017 / Grzegorz Momot
                                        

            W Kościelisku koło Zakopanego na osiedlu Chotarz pojawiła się niedźwiedzica z młodymi. Władze gminy apelują do mieszkańców i turystów o zachowanie szczególnej ostrożności.
      
            Jak powiedział PAP specjalista od niedźwiedzi Filip Zięba z Tatrzańskiego Parku Narodowego (TPN), niedźwiedzie, które bytują w Tatrach, często w okresie końca lata i na początku jesieni schodzą z gór w okolice osiedli ludzkich wabione resztkami jedzenia pozostawianymi przez nieroztropnych ludzi. Drapieżniki obecnie intensywnie żerują, aby zgromadzić odpowiednie zapasy tłuszczu przed zapadnięciem w sen zimowy.

„Musimy pamiętać, że niedźwiedzie są groźne, zwłaszcza kiedy człowiek stanie na ich drodze. Niestety takim sytuacjom winni są najczęściej ludzie, którzy wyrzucają resztki jedzenia. Niedźwiedź ma doskonały węch i wszelkie zapachy go kuszą” – mówił Zięba.

Władze TPN apelują o niepozostawianie resztek jedzenia na zewnątrz. Osoby, które zobaczą niedźwiedzie proszone są o kontakt telefoniczny z władzami parku.

Niedźwiedzicy, która pojawiła się w Kościelisku z dwójką lub trójką młodych, najprawdopodobniej zostanie założona obroża z nadajnikiem GPS. Wówczas przyrodnicy będą mogli stale obserwować jej położenie i zapobiegać zbliżaniu się zwierzęcia w pobliże ludzkich osiedli.

„To stała procedura w przypadku problematycznych osobników. W Tatrach mamy już kilka niedźwiedzi z obrożami. Jeżeli zbliżają się do osiedli, to odstraszamy je gumowymi pociskami” – wyjaśnił Zięba.

Niedźwiedzie są w Polsce objęte ścisłą ochroną. Ich główną ostoją w Polsce są Bieszczady. Co dwa lata w gawrze samica niedźwiedzia rodzi od 1 do 3 młodych, które przez półtora roku pozostają pod opieką matki. Niedźwiedzie są wszystkożerne; dorosłe osobniki ważą ok. 300 kg, żyją do 50 lat.