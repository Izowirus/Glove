Zabrze, 03.06.2016. Młodzi artyści podczas zajęć, 3 bm. Po raz 19. odbywa się w Zabrzu Międzynarodowy Festiwal Rysowania.
 (ag/mgut) Archiwum, fot. PAP/Andrzej Grygiel
                                        

            Kolorowanie, rysowanie, czy też zwykłe gryzmolenie wywołuje uczucie przyjemności i wzmaga subiektywne wrażenie bycia kreatywnym - zawiadamia czasopismo "The Arts in Psychotherapy".
      
            Nie trzeba być artystą, by czerpać przyjemność z artystycznych aktywności. Naukowcy z Uniwersytetu Drexel (USA) wykazali, że wykonywanie czynności takich jak: kolorowanie, rysowanie lub kreślenie tzw. esów-floresów pobudza w mózgu obszar odpowiedzialny za odczuwanie przyjemności, zwiększa gotowość do rozwiązywania problemów i sprzyja twórczemu myśleniu.

Badacze przy pomocy funkcjonalnej spektroskopii bliskiej podczerwieni (fNRIS) mierzyli aktywność kory przedczołowej u 26 ochotników, którzy naprzemiennie, z zachowaniem odpowiednich przerw, wypełniali kolorami symbol mandali, kreślili esy-floresy wewnątrz lub na zewnątrz koła, a także wykonywali dowolny rysunek. Na każdą aktywność mogli przeznaczyć tylko 3 minuty.

Okazało się, że zarówno podczas kolorowania, rysowania, jak i bazgrolenia w rejonie kory przedczołowej połączonej z funkcjonowaniem układu nagrody zwiększał się przepływ krwi, co oznaczało, że osoby badane odczuwały w danym momencie wzrost uczucia przyjemności.

Najwięcej przyjemności dostarczało uczestnikom swobodne bazgrolenie, a najmniej kolorowanie, ale różnice te nie były istotne statystycznie. Nie zaobserwowano też znaczących różnic w pobudzeniu kory przedczołowej zarówno u osób uważających się za artystów jak i wśród laików.

Wszyscy badani zgodnie twierdzili, że podejmowanie artystycznych aktywności wzmagało u nich pomysłowość i gotowość do rozwiązywania problemów. Wielu spośród uczestników deklarowało również, że czas przeznaczony na rysowanie, bazgrolenie czy też kolorowanie był zdecydowanie za krótki.

"Wyniki naszego badania wskazują na to, że tworzeniu sztuki, a zwłaszcza gryzmoleniu, towarzyszy nieodłączny potencjał do wzbudzania pozytywnych emocji" - komentuje koordynatorka badania - Girija Kaimal.

Wyniki badania są dostępne na stronie: DOI: 10.1016/j.aip.2017.05.004.