Przemyśl 25.09.2010. Orlik krzykliwy, który zachorował po zjedzeniu zatrutej padliny doglądany w Ośrodku Rehabilitacji Zwierząt Chronionych w Przemyślu. (bpt) Archiwum fot. PAP/Darek Delmanowicz
                                        

            Gniazdujące w polskich Karpatach orliki krzykliwe rozpoczęły odloty do Afryki. Będą trwały kilka dni; ptaki zimę spędzą we wschodniej, centralnej i południowej Afryce. Najwyższe zagęszczenie tego gatunku w Europie występuje w Beskidzie Niskim.
      
            "Tegoroczne lęgi nie były zbyt udane, a część ptaków nie powróciło z zimowiska do swych gniazd. Sukces lęgowy wyniósł niewiele ponad 30 procent; średnio tylko co trzecie gniazdo było zajęte" - powiedział PAP dr Marian Stój z Komitetu Ochrony Orłów.

W polskiej części Karpat żyje ok. 450 par lęgowych orlików krzykliwych. Ornitolog zwrócił też uwagę na wyjątkową punktualność tych ptaków. "Badaniem tego gatunku zajmuję się blisko 30 lat i muszę przyznać, iż są to ptaki niezwykle punktualne podczas migracji" - dodał.

Przypomniał, że odloty orlików zawsze rozpoczynają się w połowie września i trwają kilka dni. "Podobnie jest z powrotami; pierwsze osobniki pojawiają się zazwyczaj w pierwszych dniach kwietnia" - zauważył dr Stój.

Na słabsze lęgi wpłynęły też huraganowe wiatry, w wyniku których część gniazd spadło na ziemię. Z kolei obfite opady deszczu doprowadziły do śmierci niektóre, będące jeszcze w puchu, pisklęta.

"Negatywny wpływ na odchów młodych orlików w Karpatach ma też realizowany przez rolników program rolno-środowiskowy dotyczący ochrony derkacza" – zaznaczył dr Stój. Wyjaśnił, że uczestnicząc w nim rolnicy mogą kosić łąki dopiero w sierpniu. W efekcie takich działań orliki mają kłopoty ze zdobywaniem pokarmu, bo znacznie trudniej jest im polować w wysokiej roślinności łąkowej.

W Polsce gniazduje ponad dwa tysiące par orlików krzykliwych; głównie w północno-wschodniej i południowo-wschodniej części kraju.

Najwyższe zagęszczenie tego gatunku w Europie jest w Beskidzie Niskim; gniazduje tam nawet do 20 par na 100 km kwadratowych. Na Podkarpaciu oprócz Beskidu Niskiego ptaki te można spotkać także w Bieszczadach, Górach Sanocko-Turczańskich oraz na Pogórzach: Przemyskim, Dynowskim i Bukowskim.

Oprócz naszego kraju orliki krzykliwe występują m.in. również na Białorusi, Łotwie, Litwie i Słowacji.

Orlik krzykliwy ma ok. 65 cm długości, a rozpiętość jego skrzydeł dochodzi do 165 cm. Żywi się gryzoniami, płazami, gadami i większymi owadami.

W polskich Karpatach gniazda zakłada głównie na jodłach, w połowie wysokości drzewa. Orliki zimę spędzą na sawannach wschodniej, centralnej i południowej Afryki.

Alfred Kyc