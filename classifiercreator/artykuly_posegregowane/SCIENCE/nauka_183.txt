Warszawa, 09.08.2018. Wicepremier, minister nauki Jarosław Gowin (C), minister rolnictwa i rozwoju wsi Jan Krzysztof Ardanowski (L) i rektor SGGW Wiesław Bielawski (P) podczas konferencji prasowej i podpisania umowy na budowę Innowacyjnego Centrum Nauk Żywieniowych SGGW w Warszawie, 9 bm. (sko) PAP/Leszek Szymański PAP © 2018 / Leszek Szymański
                                        

            Innowacyjne Centrum Nauk Żywieniowych powstanie w SGGW w Warszawie. Umowę umożliwiającą budowę Centrum podpisali w czwartek szef resortu nauki, wicepremier Jarosław Gowin i rektor SGGW prof. Wiesław Bielawski, w obecności ministra rolnictwa Jana Krzysztofa Ardanowskiego.
      
            Wartość projektu wynosi ponad 100 mln zł, z czego 40 mln zł przekaże Ministerstwo Nauki i Szkolnictwa Wyższego (MNiSW).

Podczas czwartkowej uroczystości podpisania umowy w Szkole Głównej Gospodarstwa Wiejskiego minister nauki i szkolnictwa wyższego Jarosław Gowin powiedział, że badania realizowane w Innowacyjnym Centrum Nauk Żywieniowych będą ważne dla gospodarki i dla zdrowotności polskiego społeczeństwa. "Wielką siłą polskiego rolnictwa, polskich produktów jest ich tradycyjny charakter, ale wiemy też, że w obszarze przemysłu rolniczego trwa wyścig technologiczny. W tym wyścigu Polska nie zamierza zostawać z tyłu" - podkreślił wicepremier.

"W tej kadencji to (Centrum - przyp. PAP) jest jedno z największych przedsięwzięć infrastrukturalnych finansowanych w obszarze nauki ze środków budżetowych" - dodał.

Gowin zapewnił, że resort nauki wraz z Ministerstwem Rolnictwa i Rozwoju Wsi będą konsekwentnie wspierać polskich uczonych i uczelnie rolnicze. "Będziemy wspierać po to, żeby dorobek polskich naukowców służył rozwojowi przemysłu rolniczego, rozwojowi rolnictwa, ale także rozwojowi całego życia społecznego" - dodał wicepremier. Przypomniał, że zarówno rolnictwo, jak i przemysł rolniczy są bardzo ważnymi elementami Strategii na rzecz Odpowiedzialnego Rozwoju.

"Będziemy się starali o to, żeby ten rozwój dokonywał się w sposób zrównoważony, ale żeby równocześnie polskie rolnictwo nabierało charakteru jak najbardziej konkurencyjnego i nowoczesnego" - mówił szef resortu nauki.

Minister rolnictwa i rozwoju wsi Jan Krzysztof Ardanowski dodał, że w obliczu globalizacji Polska musi "szukać takich wyróżników, które sprawią, że polska żywność będzie się czymś różniła, in plus oczywiście, od prostej i (...) nigdzie za bardzo dochodowej produkcji surowców". "Chcemy postawić na żywność wysokiej jakości - tę żywność, która nie jest żywnością anonimową, żywnością, która kojarzy się ludziom ze zdrowiem, z kulturą, może z tradycją wytwarzania bądź regionami, które nam się dobrze kojarzą" - zadeklarował.

Ocenił przy tym, że ważną funkcję "może i powinno pełnić rolnictwo ekologiczne, na którego produkty jest coraz większe zapotrzebowanie". Zaznaczył, że ważne jest także przetwórstwo i przemysł rolno-spożywczy. "Nauka tutaj może być istotnym łącznikiem, katalizatorem takiego przetwarzania żywności, żeby ona odpowiadała wzrastającym, coraz bardziej skomplikowanym, coraz może bardziej finezyjnym oczekiwaniom konsumentów" - powiedział Ardanowski.

Innowacyjne Centrum Nauk Żywieniowych to projekt Wydziału Nauk o Żywieniu Człowieka i Konsumpcji Szkoły Głównej Gospodarstwa Wiejskiego.

"To, że ten wydział przygotował ten projekt, to nie jest kwestią przypadku. To właśnie ten wydział od wielu, wielu lat zajmuje się takimi sprawami jak gastronomia, jak hotelarstwo, jak żywienie człowieka, ocena żywności czy również dietetyką" - wyliczał podczas czwartkowej uroczystości rektor SGGW prof. Wiesław Bielawski. Dodał, że wydział ten odnosi w ostatnim czasie wiele sukcesów, ma również doświadczenie w realizacji projektów unijnych.

"Centrum, które powstanie na pewno będzie to centrum na miarę nie tylko Polski, ale i świata" - ocenił.

Po podpisaniu umowy szefowie resortów nauk i rolnictwa zwiedzili laboratoria SGGW.

Innowacyjne Centrum Nauk Żywieniowych ma być nowoczesnym budynkiem dydaktyczno-laboratoryjnym przeznaczonym do prowadzenia działalności naukowej w zakresie nauk o żywieniu człowieka oraz powiązanych z nimi działaniami wdrożeniowymi i edukacyjnymi. Uczelnia zapowiada, że w przyszłości wyposażony będzie w aparaturę laboratoryjną umożliwiającą prowadzenie badań na poziomie światowym.

W ramach projektu wybudowany zostanie nowy wielofunkcyjny budynek o powierzchni ok. 7,5 tys. m kw., w którym zlokalizowanych będzie m.in. 15 sal dydaktycznych, 11 laboratoriów z 10 pracowniami i 2 halami oraz sala konferencyjna z zapleczem.