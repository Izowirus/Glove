Najprawdopodobniej pod wpływem zawierających siarkę pestycydów czarno ubarwione małpy z Kostaryki zmieniają kolor sierści na jasnokremowy – informuje pismo „Wildlife”.
      
            W lasach Ameryki Środkowej i Południowej żyją wyjce płaszczowe (Alouatta palliata), średniej wielkości małpy o czarnym futrze. Po bokach ciała ich sierść jest dłuższa, brązowa lub żółtawa, zaś „twarz” i dolna część ogona - nagie.

Jednak w ciągu ostatnich pięciu lat u niektórych osobników zaobserwowano plamy żółtawego futra. Naukowcy zauważyli je dzięki kamerom-pułapkom zainstalowanym na mostach, dzięki którym małpy mogą bezpiecznie przekraczać drogi.

Początkowo zmiany te były rzadkim zjawiskiem, jednak z czasem występowały coraz powszechniej i obejmowały coraz większą część ciał. O ile na pierwszych zdjęciach dotyczyły tylko części kończyn lub ogona, to do roku 2017 niektóre osobniki zmieniły kolor niemal całkowicie.

Dr Ismael Galván z Hiszpańskiej Narodowej Rady ds. Badań Naukowych (CSIC) był jednym z członków zespołu, który badał to zjawisko. Początkowo sądził, że może chodzić o problem genetyczny - rzadką mutację w genie zaangażowanym w syntezę barwnika melaniny, na przykład genie MC1R. Przypadki takich mutacji występują od czasu do czasu w przyrodzie, są jednak rzadkie.

Jednak dalsze badania wykazały, że wytwarzanie przez mieszki włosowe pigmentu przestawiło się z eumelaniny (która zabarwia włosy na ciemno) na jaśniejszą feomelaninę. Ta zmiana wskazała naukowcom na potencjalną przyczynę zmiany koloru.

Feomelanina pojawia się, gdy do typowego dla ciemnowłosych zwierząt pigmentu eumelaniny dodać siarkę. Na zawartość siarki w mieszkach włosowych wpływają zarówno czynniki genetyczne, jak i środowiskowe. Większość małp z żółtymi „łatami” zaobserwowano w lasach w pobliżu intensywnych upraw ananasów, bananów i palm olejowych. Na wszystkich tych plantacjach stosowane są pestycydy zawierające siarkę. Zdaniem naukowców zmiana ubarwienia może wynikać właśnie z wpływu pestycydów, których w ostatnich latach sprowadza się do Kostaryki coraz więcej. Wyjce prawdopodobnie spożywają znaczne ilości pestycydów wraz z liśćmi, które wchodzą w skład ich diety. Naukowcy zamierzają zweryfikować tę hipotezę.

Na razie nie wiadomo, jaki wpływ na małpy może mieć jaśniejsze futro, choć możliwe, że są łatwiej wykrywane przez drapieżniki.