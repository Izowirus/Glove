Studia na kierunkach technicznych i ścisłych są dla dziewczyn doskonałym pomysłem na życie - twierdzą organizatorzy akcji "Ogólnopolski Dzień Otwarty Dla Dziewczyn", która odbędzie się w czwartek na kilkunastu politechnikach i wydziałach ścisłych uniwersytetów.
      
            Akcję "Dziewczyny na politechniki!" oraz "Dziewczyny do ścisłych!" zainicjowała Konferencja Rektorów Polskich Uczelni Technicznych i Fundacja Edukacyjna Perspektywy. Ich najważniejszym celem jest przełamywanie stereotypów w myśleniu i zachęcanie uczennic szkół ponadgimnazjalnych do podejmowania studiów technicznych i ścisłych.

W najbliższy czwartek dziewczęta będą mogły m.in. zwiedzać laboratoria, uczestniczyć w warsztatach, pokazach i wykładach. Spotkają się również z kobietami pracującymi i uczącymi się na politechnikach lub na wydziałach ścisłych uniwersytetów, które opowiedzą im o swojej ścieżce kariery i zawodowych fascynacjach.

"Tego dnia dzięki inżynierii i nowym technologiom niemożliwe stanie się możliwe - będzie można skonstruować swoją własną satelitę, napisać pierwszą grę, skonstruować radioodbiornik, zrobić projekt a potem wydrukować go na drukarce 3D, dowiedzieć się o niezwykłych właściwościach wody i jak pracują oczyszczalnie ścieków" - zachęcają organizatorzy akcji w liście przesłanym PAP.

W Politechnice Częstochowskiej zaplanowano m.in. pokaz eksperymentów fizycznych pt. "Fizyka wokół nas" i zwiedzanie laboratoriów. Z kolei na Politechnice Wrocławskiej będzie można wysłuchać prezentacji studentek z zespołu PWR Racing Team, które „łączy ten sam cel – budowa bolidu wyścigowego i start w międzynarodowych zawodach Formula Student". Natomiast Politechnika Opolska zaprasza m.in. na warsztaty komputerowe, a Politechnika Lubelska na spotkanie z ciekawymi studentkami. Urozmaiconą ofertę warsztatów i pokazów przygotowała Politechnika Poznańska. W ich trakcie będzie można dowiedzieć się, w jaki sposób powstają nowe tworzywa sztuczne, własnoręcznie wykonać kosmetyki lub poznać modelowanie molekularne.

Rejestracja na dni otwarte odbywa się za pośrednictwem strony: www.dziewczynynapolitechniki.pl. Tego dnia odbędzie się również Bieg w Kasku - maturzystki pobiegną w kaskach akcji "Dziewczyny na politechniki!" w 6 miastach: Białymstoku, Częstochowie, Gliwicach, Kielcach, Opolu i Poznaniu.

W ciągu 11 lat akcji "Dziewczyny na politechniki!" wzięło w niej udział 130 tysięcy dziewcząt, a udział kobiet na uczelniach technicznych wzrósł z 30 proc. do 37 proc. i ustabilizował się na tym poziomie - informują organizatorzy.