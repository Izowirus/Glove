Ponad 140 interaktywnych instalacji m.in. most, który będzie można wprawić w rezonans, symulator sterowania elektrownią atomową i oryginalne elementy elektrowni wzbogacone o multimedialne prezentacje - będzie można zobaczyć w powstającym w zabytkowej elektrociepłowni EC1 w Łodzi Centrum Nauki i Techniki.
      
            
Na świecie działa około 3 tys. centrów nauki, które każdego roku odwiedza około 300 mln osób. Główna ideą naszego Centrum jest pokazanie współczesnej młodzieży praw rządzących otaczającym nas światem i zainteresowanie młodych ludzi nauką - powiedział PAP Michał Buława, kierownik działu ekspozycji Centrum Nauki i Techniki EC1 w Łodzi.

Łódzkie Centrum Nauki i Techniki, które powstaje w zachodniej części kompleksu EC1 Łódź - Miasto Kultury, ma ruszyć jesienią 2017 r. Znajdą się w nim trzy ścieżki edukacyjne, adresowane zarówno do dzieci i młodzieży, jak i dorosłych. Pierwsza z nich - "Przetwarzanie energii", której budowa jest już na ukończeniu, ma prezentować przede wszystkim zrewitalizowaną elektrownię, w której się znajduje.

To ścieżka łącząca zachowane i odrestaurowane wyposażenie zabytkowej elektrowni z nowoczesnymi technologiami i multimediami. "Będzie tu można zobaczyć i dotknąć praktycznie wszystkich oryginalnych elementów elektrowni, które zostały zachowane - od kotłów przez turbozespół, po nastawnię, która wszystkim sterowała. To wszystko zostało uzupełnione przez nowoczesne instalacje zarówno multimedialne, jak i interaktywne" - opowiadał Buława.

Kolejna ścieżka edukacyjna - "Rozwój wiedzy i cywilizacji" - przybliżać ma wiedzę z dziedziny chemii, fizyki i nauk przyrodniczych i pokazywać w jaki sposób świat dookoła nas działa, w jaki sposób potrafimy korzystać z praw fizyki stosując np. maszyny proste.

Trzecia ścieżka - "Mikroświat i Makroświat" ma prezentować zjawiska, które ze względu na skalę, w jakiej się odbywają, są niemożliwe do śledzenia bez pomocy nowoczesnej technologii. Pokazywać ma obecny stan badań nad dwoma granicami ludzkiego poznania, czyli z jednej strony nad tym, co jest tak małe, że niewidoczne dla ludzkiego oka, jak np. atomy czy kwarki, a z drugiej strony - wszechświat i aktualny stan badań nad kosmosem i dlaczego tam się wybieramy - podkreślił szef ekspozycji.



Centrum ma być naszpikowane nowoczesnymi technologiami. Znajdzie się w nim w sumie ponad 140 różnych instalacji, z których praktycznie każda będzie interaktywna. Jak przekonuje Buława, w sferycznym kinie 3D będzie można zobaczyć z bliska odległe gwiazdy, a na dużym bezszwowym ekranie prezentowane będą zdjęcia z Kosmicznego Teleskopu Hubble'a.

Jego zdaniem, takie Centra Nauki i Techniki powstają po to, żeby zachowywać i pokazywać myśl techniczną i popularyzować zainteresowanie nauką. "Założeniem dla całego centrum jest to, żeby zachęcić młodzież do uczenia się zawodów technicznych, a szczególnie zawodów inżynierskich, co również pomoże rozwijać polski przemysł i polską myśl techniczną" - ocenił Buława.

W łódzkim centrum będzie można np. wejść na długi most i wprawić go własnym ruchem w rezonans, będzie można pobawić się symulacją sterowania elektrownią atomową czy poznać zasadę działania kolejki magnetycznej i przekonać się, że jej wagoniki rzeczywiście unoszą się w powietrzu.

Centrum ma także łączyć świat naukowy ze społeczeństwem i być miejscem, gdzie również naukowcy będą mogli pokazywać swoje dokonania, bowiem z placówką współpracują już największe łódzkie uczelnie m.in. Politechnika Łódzka, oraz Uniwersytety: Medyczny i Łódzki. Szacuje się, że przy pełnej zdolności operacyjnej Centrum odwiedzać może rocznie ponad 430 tys. osób.

Na projekt aranżacji i wykonania ekspozycji, oraz wyposażenia Centrum, EC1-Miasto Kultury otrzymało 18,3 mln unijnej dotacji w ramach Programu Operacyjnego Infrastruktura i Środowisko na lata 2014-2022. Koszt całej inwestycji wynieść ma 45,5 mln zł. Jego wykonawcą jest konsorcjum Qumak, które realizowało m.in. Europejskie Centrum Solidarności, multimedialną wystawę dla Muzeum Śląskiego czy ekspozycję w Muzeum II Wojny Światowej w Gdańsku. Wykonawca ma przygotować również m.in. portal internetowy, grę strategiczną oraz system identyfikacji wizualnej.

EC1-Miasto Kultury znajduje się w zabytkowym kompleksie budynków dawnej łódzkiej elektrociepłowni obejmującym teren ok. 40 tys. m kw. Wschodnia jego część pełni funkcje kulturalno-artystyczne - działa w niej m.in. najnowocześniejsze w Polsce planetarium, a także tworzone jest Narodowe Centrum Kultury Filmowej. Zrewitalizowany kompleks jest elementem Nowego Centrum Łodzi, które powstaje na 90-hektarowym terenie wokół nowego podziemnego dworca Łódź Fabryczna.