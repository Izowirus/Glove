Bezzałogowy statek powietrzny, latająca platforma hybrydowa do zadań szybkiego reagowania - to przykładowi zwycięzcy pierwszej edycji konkursu INNOSBZ, rozstrzygniętego przez Narodowego Centrum Badań i Rozwoju. W sumie laureaci otrzymali w nim 42 mln zł.
      
            "Do konkursu INNOSBZ mogli przystąpić przedsiębiorcy lub konsorcja składające się wyłącznie z przedsiębiorców. W pilotażowej edycji do NCBR wpłynęło 17 wniosków, z czego finalnie 11 projektów zostało ocenionych pozytywnie" - informuje Narodowe Centrum Badań i Rozwoju.

Z puli środków na pierwszy konkurs 30,5 mln zostanie przeznaczonych na badania związane z bezzałogowymi statkami powietrznymi. Część tej kwoty wesprze budowę bezzałogowych systemów powietrznych, lądowych oraz nawodnych. Ponadto 11,5 mln zł trafi do firm zajmujących się podsystemami, podzespołami i technologiami dla platform bezzałogowych, tj. producentów sensorów, systemów łączności i sterowania czy przetwarzania obrazów. Innowacyjne produkty wytworzone przez polskie firmy mają być wykorzystywane m.in. przez policję, straż pożarną czy służby zarządzania kryzysowego.

"Programy sektorowe NCBR są dużym sukcesem. Zainteresowanie poszczególnymi konkursami, jak np. GAMEINN dla branży gier wideo czy obecnym INNOSBZ dowodzi, jak bardzo są przedsiębiorcom potrzebne. Dzięki nim wzmacniamy kluczowe branże, które stają się okrętami flagowymi polskiej gospodarki" - mówi wicepremier, minister nauki i szkolnictwa wyższego Jarosław Gowin.

Celem INNOSBZ jest wsparcie innowacyjnych rozwiązań w polskim przemyśle systemów bezzałogowych. O jego utworzenie wnioskowali przedstawiciele branży wskazując, że głównym problemem sektora jest rozproszenie i brak współdziałania w rozwijaniu najważniejszych technologii niezbędnych dla budowy systemów bezzałogowych. Program INNOSBZ ma pozwolić na integrację i wesprzeć współpracę w tej dziedzinie.

"Do tej pory systemy bezzałogowe były wykorzystywane głównie przez wojsko. Dzięki naszemu programowi upowszechni się ich szersze zastosowanie, m.in. do lokalizowania pożarów na terenach trudnodostępnych czy ułatwienia monitoringu miast" - wyjaśnia dyrektor Narodowego Centrum Badań i Rozwoju - prof. Maciej Chorowski.

Konkurs INNOSBZ jest realizowany w ramach Programu Operacyjnego Inteligentny Rozwój, podobnie jak konkursy INNOLOT, INNOMED, INNOCHEM, INNOTEXTILE.

Pełna lista zwycięskich projektów jest dostępna na stronie NCBR.