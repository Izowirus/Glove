Lublin, 05.06.2015. Aktywne zajęcia z elemantami gimnastyki i tańca dla osób w wieku od 50 do 109 lat zorganizowane w ramach Lubelskich Dni Seniora, 5 bm. w Lublinie. Inicjatywa ma na celu promowanie aktywności osób starszych oraz solidarności międzypokoleniowej. Dni Seniora będą trwały do 12 bm. (zuz) PAP/Wojciech Pacewicz Archiwum PAP © 2018 / Wojciech Pacewicz
                                        

            Według nowych zaleceń American Academy of Neurology uprawianie sportu dwa razy w tygodniu to dobry sposób na zmniejszenie objawów łagodnych zaburzeń poznawczych. Problem ten dotyka niemałą część starszych osób, a wczesna interwencja może spowolnić jego postępy.
      
            Łagodne zaburzenia poznawcze (mild cognitive impairment – MCI) to - jak wyjaśniają eksperci z American Academy of Neurology - zaburzenie, które stosunkowo często towarzyszy starzeniu. Cierpi z jego powodu 6 proc. osób w wieku od 60 do 69 lat i ponad 37 proc. osób w wieku powyżej 85 lat.

Choć powoduje ono kłopoty z pamięcią i myśleniem, różni się od demencji. Jego objawy są słabsze - osoby nim dotknięte mogą mieć problemy ze złożonymi zadaniami czy rozumieniem czytanych informacji. Demencja natomiast prowadzi do niezdolności radzenia sobie z codziennymi czynnościami, takimi jak ubieranie czy jedzenie.

W nowym, przeznaczonym dla lekarzy zaleceniu, opublikowanym na łamach pisma „Neurology”, eksperci rekomendują, aby lekarze zalecali regularne ćwiczenia, jeśli u kogoś zdiagnozują MCI. Według przeanalizowanych przez ekspertów badań, pamięć mogą poprawić dwie sesje ćwiczeń tygodniowo.

„To ćwiczenia mogą pomóc w poprawie pamięci na tym etapie, a jest to coś, co ludzie i tak robią i przynoszą one korzyści dla ogólnego stanu zdrowia” - mówi dr Ronald C. Petersen, główny autor publikacji.

„Ponieważ MCI może przerodzić się w demencję, jest szczególnie ważne, aby zostało szybko zdiagnozowane” - podkreśla ekspert.

Autorzy publikacji podają też, że istnieją słabe dowody na to, iż trening umysłowy może poprawiać pamięć i możliwości intelektualne. To także mogą zalecać lekarze.

Eksperci zwracają także uwagę, że nie ma obecnie zatwierdzonych przez FDA leków przeciwko MCI. Brakuje też badań, które pokazałyby pozytywne działanie zmiany diety.

W przypadku zaburzeń pamięci nawet łagodnych symptomów nie należy tymczasem bagatelizować. „Jeśli ty, lub ktoś inny zauważył u ciebie problemy z zapamiętywaniem i skomplikowanymi zadaniami, powinieneś odwiedzić lekarza, poddać się badaniom i nie przyjmować, że to normalna część starzenia” - przestrzega dr Petersen.

„Czasami problemy z pamięcią to skutek uboczny działania leków, zaburzeń snu, depresji lub innych przyczyn, które mogą być leczone. Ważne jest, aby spotkać się z lekarzem i ustalić główną przyczynę. Szybkie działanie może zapobiec pogorszeniu problemom z pamięcią” - wyjaśnia neurolog.

Więcej na ten temat pod adresem: https://www.aan.com/AAN-Resources/Details/press-room/current-press-release/december-27-2017/

oraz

https://newsnetwork.mayoclinic.org/discussion/new-guideline-try-exercise-to-improve-memory-thinking/