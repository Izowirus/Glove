Puszcza Augustowska okazała się dobrym miejscem do życia dla żubrów – uważa Adam Kolator z Nadleśnictwa Augustów (Podlaskie). Według niego warunki, które mają tam żubry, są dla tych zwierząt wręcz idealne.
      
            Puszcza Augustowska stała się niedawno kolejnym punktem na mapie Polski, gdzie występują żubry. Małe stado trafiło tam w lutym tego roku. Były to dwa samce i cztery młode samice. Ponad miesiąc później dowieziono do nich 10-letnią krowę, która została przewodniczką stada. Żubrzyca została wyposażona w obrożę telemetryczną, co pozwala na śledzenie wędrówek całego stada. Leśnicy z Augustowa przez kilka lat przygotowywali się na przyjęcie tych zwierząt. Nadleśnictwo Augustów przygotowało dla nich w tym czasie 9 ha pól żerowych, gdzie są dokarmiane. Przez najbliższe trzy lata zostanie przygotowanych kolejnych 30 ha.

„Pomysł na żubry w Puszczy Augustowskiej był bardzo dobry. Ten gatunek powinno się przywrócić w wielu innych miejscach, gdzie są do tego warunki. To dobry dla nich teren, bogaty w żer” - powiedział PAP Kolator.

Według leśniczego, żubry muszą dobrze czuć się w nowym miejscu. „Raczej nie wychodzą poza las. Do tej pory nie weszły ludziom w szkodę. Mają w lesie dobre warunki, więc nie potrzebują z tego lasu wychodzić” - uważa Kolator.

Latem stado żubrów się powiększyło, bo na świat przyszedł cielak żubra. Dodatkowo ze stadem związał się dorosły żubr, dotąd dziko żyjący w puszczy.

„Jeden z byków się do nich przyłączył i stale z nimi jest. Był też drugi, ale od jakiegoś czasu go nie widać” - powiedział Adam Kolator.

Docelowo augustowskie stado ma rozmnożyć się do około 50 zwierząt. Możliwe, że niedługo zostaną dowiezione jeszcze dwa, trzy młode żubry dobrane genetycznie. Mogą one pochodzić z Puszczy Boreckiej, skąd przyjechały pozostałe.

Utworzenie stada żubrów w Puszczy Augustowskiej to jeden z elementów programu "Kompleksowa ochrona żubra przez Lasy Państwowe". Koszt programu to 40 mln zł. Tworzenie niewielkich populacji żubrów ma ograniczać rozprzestrzenianie się chorób tych zwierząt, ale także ma służyć zwiększaniu zasięgu występowania żubrów w Polsce.

Lasy Państwowe podały na początku 2018 r., że w Polsce żyją 1873 żubry, o 165 więcej niż rok wcześniej i blisko 1200 więcej niż w roku 1998. W Polsce jest najwięcej żubrów na świecie.