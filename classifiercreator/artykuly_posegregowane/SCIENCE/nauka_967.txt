Wicepremier Jarosław Gowin zapowiedział, że Wrocławskie Centrum Badań EIT+ stanie się ważnym elementem tworzonego Narodowego Instytutu Technologicznego. W środę we Wrocławiu Skarb Państwa przejął wszystkie udziały w tej spółce.
      
            Wicepremier i szef resortu nauki i szkolnictwa wyższego Jarosław Gowin podczas konferencji prasowej podkreślił, że rząd konsekwentnie buduje pomost dla współpracy pomiędzy gospodarką a nauką, co ma pomóc w realizacji planu odpowiedzialnego rozwoju.

"EIT+ jest perłą w koronie polskich instytutów badawczych. Dziś rozpoczyna się dla niego nowa faza. Jestem przekonany, że stanie się ważnym elementem Narodowego Instytutu Technologicznego, który powstanie w oparciu o potencjał rozporoszonych jeszcze instytutów badawczych" – powiedział Gowin.

Podkreślił, że przejęcie udziałów w spółce przez Skarb Państwa jest szansą dalszego rozwoju EIT+ oraz miasta i regionu.

"Planujemy różne formy finansowania badań. Środki będą pochodzić z Narodowego Centrum Badań i Rozwoju na konkretne zadania związane z polską gospodarką, ale liczymy też na współpracę z biznesem" – powiedział wicepremier.

Wiceminister nauki Piotr Dardziński podkreślił, że EIT+ będzie jednym z filarów Narodowego Instytutu Technologicznego.

"To będzie nowy sposób zorganizowania współpracy pomiędzy 116 instytutami badawczymi. Ustawa o NIT jest już procedowana i mam nadzieję, że od stycznia 2018 r. będzie obowiązywać. Do tego czasu będziemy się przyglądać temu, co się dzieje w EIT+, bo ten instytut może być wzorcem, jak organizować prace badawcze" – mówił Dardziński.

Wyjaśnił, ze spółka została zrestrukturyzowana i jej obecny bilans jest dodatni, a po powołaniu Narodowego Instytutu Technologicznego stanie się częścią „większego organizmu”.

„W ramach NIT wszystkie instytuty będą posiadały taką bazową dotację statutową, która będzie im gwarantowała prowadzenie tzw. Badań wyprzedzających - czyli tych, które poprzedzają zamówienie od biznesu” – powiedział Dardziński.

Prezydent Wrocławia Rafał Dutkiewicz podkreślił, że dla takich przedsięwzięć jak EIT + nie ma lepszego właściciela, niż Skarb Państwa. „Przedsięwzięcia innowacyjne o charakterze badawczo rozwojowym potrzebują trzech źródeł finansowania – to granty na badania naukowe zdobywane w konkursach, pieniądze pozyskiwane z rynku oraz fundusze z sektora publicznego. To wszystko zostanie zapewnione dzięki funkcjonowaniu EIT + w strukturach Narodowego Instytutu Technologicznego” – powiedział prezydent. Dutkiewicz dodał, że starania o pomoc państwa w działalności EIT+ trwały od dawna. „Te starania rozpoczęliśmy za poprzedniego rządu. Dziś udało się je w dobrym tempie zrealizować” – mówił prezydent.

Powstałe w 2007 r. EIT+ dysponuje w kampusie Pracze Odrzańskie nowoczesnymi laboratoriami badawczymi o powierzchni 20 tys. m kw. W samą infrastrukturę zainwestowano tam ponad 500 mln zł, w większości pozyskanych z funduszy europejskich. Zatrudnia ponad stu naukowców, którzy zrealizowali 70 projektów badawczych. Ich efektem było m.in. 51 zgłoszeń patentowych i 15 uzyskanych patentów.

Większość udziałów w spółce miał samorząd Wrocławia, a mniejszościowe wrocławskie uczelnie. W środę podpisano akt notarialny o przejęciu 100 proc. udziałów nieodpłatnie przez Skarb Państwa.