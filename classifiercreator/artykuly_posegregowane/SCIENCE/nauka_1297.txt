Dzięki okazom znalezionym w bursztynach udało się ustalić, że miliony lat temu storczyki były zapylane przez chrząszcze. Wyniki badań ukazały się na łamach pisma „American Entomologist”.

      
            Owady zapylające kojarzą się zwykle z pszczołami czy motylami. Okazuje się jednak, że ponad 20 mln lat temu dużą rolę w zapylaniu storczyków odgrywały chrząszcze. Prof. George Poinar, Jr. (Oregon State University, USA) opisuje dwa okazy chrząszczy znalezionych w bursztynie, w których narządach gębowych zidentyfikowano pyłki storczyków.

Niektóre z dzisiejszych chrząszczy żywią się nektarem storczyków, jednak nie znaleziono – jak dotąd – żadnych skamieniałości, które mogłyby wskazywać, że w prehistorycznych czasach chrząszcze mogły pełnić funkcję zapylaczy tych kwiatów.

Jeden z okazów, pochodzący z Dominikany, należał do podrodziny Cryptorhynchinae z rodziny Ryjkowcowatych, drugi, pochodzący z Meksyku, należał do Świstkowatych. Pierwszy został datowany na 20-45 mln lat, drugi na 22-26 mln lat.

Jak podkreśla Poinar, choć obecnie również występują chrząszcze, które zapylają kwiaty, to żaden z ich gatunków nie należy do tych dwóch grup.