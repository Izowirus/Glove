Pracownicy parku Rainbow Springs na nowozelandzkiej Wyspie Północnej uratowali ptaka kiwi, który jeszcze nie wykluł się z jajka. Jajko z pękniętą skorupką przynieśli tam ludzie, którzy znaleźli je podczas spaceru w lesie.

      
            Aby umożliwić ptakowi wyklucie się w odpowiednim terminie, postanowiono "załatać" pęknięcie, naklejając na nie kawałek skorupki innego jajka, z którego już wykluł się kiwi.

Operacja powiodła się, mimo że jajko było poważnie uszkodzone. Kilka dni temu mały kiwi przyszedł na świat. Jest zdrowy i rozwija się prawidłowo - mówią pracownicy parku Rainbow Springs. Placówka ta jest wyspecjalizowana w hodowli tych ptaków, które są symbolem Nowej Zelandii i podlegają ścisłej ochronie.

Kiwi z pękniętego jajka otrzymał imię Fissure, co po angielsku oznacza właśnie pęknięcie.