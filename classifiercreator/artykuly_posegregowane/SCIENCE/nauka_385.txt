Symboliczne czeki na niemal 70 mln zł przekazał w piątek w Gliwicach przedstawicielom władz siedmiu śląskich uczelni wicepremier, minister nauki i szkolnictwa wyższego Jarosław Gowin.

      
            Dofinansowanie otrzymają w ramach konkursu „Zintegrowane Programy Uczelni”. To projekt Narodowego Centrum Badań i Rozwoju (NCBiR), którego celem jest rozwijanie szkolnictwa wyższego w taki sposób, by jak najpełniej realizowało aktualne potrzeby społeczne i gospodarcze kraju.

„To środki na zintegrowane programy rozwoju naszych uczelni, które zostały przyznane przez NCBiR we współpracy z Ministerstwem Nauki i Szkolnictwa Wyższego. Są przeznaczone na restrukturyzację i unowocześnienie uczelni, na rozwój i na wszystkie działania związane ze zwiększeniem rozpoznawalności międzynarodowej i podniesienie naukowej jakości kształcenia w naszych uczelniach” – powiedział rektor Politechniki Śląskiej w Gliwicach prof. Arkadiusz Mężyk.

Wicepremier Gowin przypomniał w swoim wystąpieniu, że prace nad reformującą polskie uczelnie Konstytucją dla Nauki weszły już w finałową fazę. Projekt ustawy, przyjęty 20 marca przez rząd, wkrótce ma trafić do Sejmu. "Mam nadzieję, że jeszcze przed wakacjami ustawa trafi do podpisu przez pana prezydenta” – powiedział Gowin.

Jak zaznaczył, aby ta reforma się powiodła, potrzebne są jednak nie tylko zmiany na uczelniach, czy w instytutach naukowych. Potrzebne jest też zdecydowane zwiększenie poziomu finansowania zarówno uczelni, jak i instytutów naukowych.

"Rząd zdecydował, że w przyszłorocznym budżecie będzie o 700 mln zł więcej na naukę. Dodatkowo w przyszłym roku rząd wyda obligacje Skarbu Państwa na kwotę 3 mld. Te środki będą podzielone według sprawiedliwego algorytmu między wszystkie uczelnie publiczne. Te kwoty pojawią się w budżecie polskich uczelni dzięki nowej ustawie, ale nie czekając na tę ustawę realizujemy wraz z Narodowym Centrum Badań i Rozwoju szereg konkursów grantowych, finansowanych zarówno ze środków unijnych, jak i budżetu krajowego. Są one adresowane do uczelni gotowych do wewnętrznych głębokich zmian" – dodał Jarosław Gowin.

Zaznaczył, że w konkursie, w którym były oceniane całościowe strategie rozwoju uczelni, wszystkie śląskie uczelnie publiczne wypadły znakomicie i łącznie otrzymają blisko 70 mln zł.

W ramach programu uczelnie mogły otrzymać środki przeznaczone przede wszystkim na nowe programy kształcenia, szkolenia dla kadry dydaktycznej oraz podniesienie kompetencji studentów poprzez realizację szkoleń, wysokiej jakości programów stażowych oraz dodatkowych kierunków, m.in. w językach obcych, a także na studia doktoranckie. Projekt jest realizowany przy użyciu strumieni finansowania przeznaczonych dla różnego typu uczelni. Jedna uczelnia mogła składać wniosek o dofinansowanie tylko w ramach jednej ścieżki.

Politechnika Śląska otrzymała blisko 29 mln zł dofinansowania, Uniwersytet Śląski w Katowicach – 12,6 mln zł, Akademia Techniczno-Humanistyczna w Bielsku-Białej – 11,4 mln zł, Akademia im. Jana Długosza w Częstochowie – 6,4 mln zł, a Śląski Uniwersytet Medyczny – 1,4 mln zł. W ramach drugiej ścieżki dofinansowanie uzyskały dwie inne szkoły wyższe z województwa śląskiego – Uniwersytet Ekonomiczny w Katowicach – 4,9 mln zł, a także Akademia Sztuk Pięknych w Katowicach – 2,9 mln zł.

Politechnika Śląska, uzyskując prawie 29 mln zł, otrzymała drugie największe dofinansowanie spośród wszystkich polskich szkół wyższych oraz największe na Śląsku. Przyznano je na projekt „Politechnika Śląska jako Centrum Nowoczesnego Kształcenia opartego o badania i innowacje”.

Według zapowiedzi władz uczelni pieniądze zostaną przeznaczone przede wszystkim na unowocześnienie kształcenia na wszystkich studiach prowadzonych na Politechnice Śląskiej. Będzie ono miało bardziej interdyscyplinarny charakter niż dotychczas. Na Politechnice Śląskiej będzie także rozwijana nowoczesna Szkoła Doktorów, która będzie oferowała interdyscyplinarny model kształcenia w 11 dyscyplinach naukowych. Zostaną również uruchomione kolejne kierunki studiów w języku angielskim, co wpłynie na wzrost umiędzynarodowienia uczelni. Obecnie Politechnika Śląska oferuje studia w języku angielskim na 16 kierunkach.