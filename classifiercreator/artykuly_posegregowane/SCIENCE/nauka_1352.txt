Potrzeba 300 lat, by poznać wszystkie gatunki drzew, które rosną w Puszczy Amazońskiej - wynika z analiz, które opublikowano w "Scientific Reports".  Rośnie tam najwięcej gatunków drzew na Ziemi.

      
            Puszcza Amazońska w Ameryce Południowej słynie z bioróżnorodności. Rośnie tam najwięcej gatunków drzew na Ziemi, jednak ich dokładna liczba nadal jest nieznana. Naukowcy postanowili zmierzyć się z tym problemem.

W 2013 r. badacze wyliczyli, że w Amazonii żyje ok. 16 tys. gatunków drzew. W czasie najnowszych badań ten sam zespół naukowców postanowił przyjrzeć się gatunkom drzew z tego samego regionu, których próbki znajdują się w zbiorach muzealnych na całym świecie. Naukowcy przeanalizowali również dane na temat roślin, które znajdowały się w bazach muzealnych w zdigitalizowanej formie, np. w postaci fotografii. Bez skorzystania z takiej możliwości ukończenie analiz nie byłoby możliwe - podkreślają naukowcy. W ten sposób naliczono prawie 12 tys. próbek gatunków pozyskanych od 1707 do 2015 r.

"Uznajemy, że nasze wyliczenia z 2013 roku są poprawne i że ok. 4 tys. najrzadszych amazońskich drzew dopiero zostanie odkrytych i opisanych - wyjaśnia Nigel Pitman z The Field Museum w USA, jeden z naukowców zaangażowanych w projekt. - Od początku XX w. rok rocznie odkrywanych jest od pięćdziesięciu do dwustu nowych gatunków drzew w Amazonii, co oznacza, według naszych wyliczeń, że kolejne będziemy odkrywać przez trzy następne stulecia" - dodaje.

Międzynarodowym zespołem naukowców kierował Hans ter Steege z holenderskiego Naturalis Biodiversity Center.