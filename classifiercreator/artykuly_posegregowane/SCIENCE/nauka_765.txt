Niemal 44 mln zł przekaże Narodowe Centrum Badań i Rozwoju na 12 nowatorskich projektów dotyczących technologii odzysku. Dofinansowane przedsięwzięcia okazały się najlepsze w pierwszym konkursie programu sektorowego Innowacyjny Recykling.
      
            Program Innowacyjny Recykling – przypomniało NCBR w przesłanym we wtorek komunikacie - powstał z inicjatywy Izby Gospodarczej Metali Nieżelaznych i Recyklingu oraz stowarzyszeń branżowych.

O granty NCBR mogły się ubiegać projekty obejmujące odzysk odpadów sektora metali nieżelaznych, odpadów wydobywczych węgla kamiennego, odpadów ze szkła, ceramiki, materiałów budowlanych, a także drzewnych. Przedsiębiorcy mogli się starać o dofinansowanie prowadzonych badań przemysłowych i eksperymentalnych prac rozwojowych, albo wyłącznie tych ostatnich.

"Granty otrzymały bardzo zróżnicowane projekty. Część z nich dotyczy przetwarzania poszczególnych frakcji, inne ich oczyszczania, a jeszcze inne odzyskiwania wartościowych metali. Projekty te łączy jednak innowacyjny charakter i duży potencjał, dający nadzieję na prawdziwy przełom w branży. Liczymy, że część z nich znajdzie zastosowanie nie tylko w Polsce, ale również za granicą" – wyjaśnił cytowany w komunikacie dyrektor NCBR prof. Maciej Chorowski.

Spośród 27 ocenionych w konkursie projektów dofinansowanie uzyskało 12. Łączna wysokość przekazanych środków wyniosła prawie 44 mln zł. Po 2 granty uzyskały wnioski z Mazowsza, Małopolski, Wielkopolski, Podkarpacia i województwa śląskiego, po 1 – z woj. łódzkiego i zachodniopomorskiego.

Jak poinformowało NCBR, fundusze zostaną przeznaczone na projekty dotyczące rozwoju technologii odzysku metali (np. chrom, aluminium, miedź), superstopów i metali ziem rzadkich, ale również technologii pozwalających wykorzystywać odpady szklane, drewniane, a nawet gruz budowlany. Najwyżej oceniony został projekt innowacyjnej technologii recyklingu chromu z materiałów odpadowych.

"Umiejętność efektywnego wykorzystania odpadów jest cechą nowoczesnej gospodarki, w której ważne miejsce zajmuje troska o środowisko naturalne. Recykling to z jednej strony nowe perspektywy ekonomiczne, bo przecież rośnie skala możliwości wykorzystywania odpadów, z drugiej zaś – realne działanie na rzecz poprawy naszego otoczenia" – ocenił cytowany w komunikacie wicepremier, minister nauki i szkolnictwa wyższego Jarosław Gowin.

Z kolei wiceminister nauki i szkolnictwa wyższego Piotr Dardziński zauważył, że prace badawczo-rozwojowe dotyczące recyklingu odpadów to duża szansa dla całego przemysłu. "Chcemy wspierać projekty, które znajdą szerokie zastosowanie w wielu dziedzinach. Już dziś surowce pochodzące z odzysku są powszechnie stosowane np. w budownictwie czy energetyce" – dodał.

Program sektorowy Innowacyjny Recykling jest jednym z 14 programów sektorowych NCBR realizowanych w ramach Programu Operacyjnego Inteligentny Rozwój (Działanie 1.2 „Sektorowe programy B+R”).