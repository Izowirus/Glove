Niewykluczone, że będziemy mieli tu do czynienia z pozostałością tunelu, który łączył zamek z kościołem - powiedział PAP kierujący pracami archeologicznym w pobliżu pasłęckiego zamku archeolog dr Jacek Wysocki z UKSW. Poszukiwacze skarbów z kolei typują Pasłęk jako jedną z lokalizacji Bursztynowej Komnaty.
      
            Pasłęk został założony w średniowieczu przez Krzyżaków. Istnieje tam zamek i w jego okolicy na początku lipca rozpoczęto wykopaliska archeologiczne. "Liczymy, że na pewno coś tutaj odkryjemy. Na ten temat się bardzo wiele mówi, bardzo wiele pisze, także być może będzie to bursztynowa komnata, być może jeszcze coś ciekawszego - stwierdził z przymrużeniem oka burmistrz Pasłęka Wiesław Śniecikowski, kiedy wbijano pierwszą, symboliczną łopatę. Warto jednak dodać, że o bursztynowej komnacie w kontekście pasłęckiego zamku także mówią współczesne legendy.

Archeolodzy faktycznie liczą na ciekawe odkrycie, ale spodziewają się znaleźć ukryty tunel, który miałby łączyć zamek z kościołem. Przeprowadzone w ubiegłym roku badania z użyciem georadaru wskazują, że jest szansa na jego odkrycie. Badania wykazały "szereg śladów na tym obszarze sugerujących, że pod ziemią znajdują się obiekty stworzone przez człowieka. Jeden z tych obiektów jest szczególnie interesujący. Anomalia ta ma przebieg liniowy i łączy pobliski zamek z kościołem" - wytłumaczył dr Rafał Solecki, archeolog z Uniwersytetu im. kard. S. Wyszyńskiego w Warszawie.

Prowadzone w tym roku wykopaliska mają pozwolić na interpretację tych anomalii. Badania zaplanowane są na sześć tygodni.



"W tym przypadku będziemy mieli być może realizację takich legend, które dotyczą bardzo wielu obiektów zamkowych, kościołów na terenie Polski, gdzie mówi się o tym, że skądś dokądś były jakieś tajne tunele" - wyraził nadzieję kierujący pracami archeologicznymi w pobliżu pasłęckiego zamku dr Jacek Wysocki.

Naukowiec wyjaśnił, że w żadnym przypadku do tej pory istnienia owych legendarnych przejść nie udało się potwierdzić. "Tutaj być może uda nam się znaleźć relikty takiego właśnie tajnego przejścia" - powiedział. Archeolog uważa, że jeżeli przypuszczenia się potwierdzą, to odkrycie będzie ewenementem w skali ogólnopolskiej.

"Potencjalnie jest to znalezisko niezwykle ciekawe, które może być eksponowane, może stać się atrakcją turystyczną na skalę ogólnopolską (...) potencjalnie jest to rewelacja - ocenił dr Wysocki. Dodał jednak, że uczynienie z takiego tunelu atrakcji turystycznej wymagałoby dodatkowych zabiegów konserwatorskich i odpowiedniego zabezpieczenia go.