Rusza szósta edycja akcji "Adoptuj pszczołę"
                                        

            Już po raz szósty ruszyła akcja " Adoptuj pszczołę". Tegoroczne adopcje pomogą rozbudowywać koalicję osób i instytucji wdrażających Narodową Strategię Ochrony Owadów Zapylających - informuje w środę Fundacja Greenpeace Polska.
      
            Jak podkreśla organizacja, podczas akcji tysiące osób z całej Polski angażują się w pomaganie pszczołom, a Polska staje się krajem coraz bardziej przyjaznym owadom zapylającym.
 
"Decydując się na wirtualne +adopcje+ na stronie adoptujpszczole.pl każdy ma szansę pomóc pszczołom miodnym i dziko żyjącym. W tym roku adopcje pomogą m.in. poszerzyć krąg instytucji wdrażających Narodową Strategię Ochrony Owadów Zapylających" - przekonuje Fundacja Greenpeace Polska.
 
Organizacja podkreśla, że 6 lat trwania akcji "Adoptuj pszczołę" powstał "ogromny rój pszczelich przyjaciół".
 
"Dzięki zaangażowaniu dziesiątek tysięcy osób powstało wiele cennych inicjatyw, które pomagają chronić owady zapylające: od stawiania hoteli dla dzikich zapylaczy, przez odbudowę pszczelej populacji po katastrofie w Przyczynie Dolnej, badania nad kondycją zapylaczy aż po stworzenie i konsultacje społeczne Narodowej Strategii Ochrony Owadów Zapylających. Głos pszczelich przyjaciół pomógł też wprowadzić w kwietniu tego roku całkowity unijny zakaz stosowania neonikotynoidów – pestycydów, które według setek najnowszych badań naukowych mają szczególnie szkodliwy wpływ na populacje zapylaczy" - podkreśliła fundacja.
 
Jednocześnie polski Greenpeace zauważył, że w wyniku decyzji podjętych przez ministra rolnictwa, Polska przestała być jednym z liderów pszczelej ochrony w Europie. "W odpowiedzi na oczekiwania wielkiego przemysłu, minister rolnictwa dopuścił stosowanie zakazanych w całej UE szkodliwych dla pszczół pestycydów. Przez to w przyszłym roku pola rzepaku staną się dla zapylaczy toksyczną pułapką" - podkreśliła fundacja.
 
"Dlatego teraz jak nigdy wcześniej potrzebujemy wspólnego działania na rzecz pszczół. To dzięki wielkiemu zaangażowaniu adoptujących mamy szansę powstrzymać niebezpieczny trend. Zróbmy to razem" - powiedziała cytowana w komunikacie koordynatorka kampanii Adoptuj Pszczołę w Greenpeace Polska Katarzyna Jagiełło.
 
Tegoroczne adopcje pomogą rozbudowywać koalicję osób i instytucji wdrażających Narodową Strategię Ochrony Owadów Zapylających - stworzony przez naukowców i pszczelarzy wszechstronny plan działań, którego celem jest coraz lepsza ochrona zapylaczy. Dzięki adoptującym będą kontynuowane również badania roślin miododajnych pod kątem zagrożenia pszczół szkodliwymi neonikotynoidami. Adopcje umożliwią także interwencje w przypadku dużych zatruć pszczół pestycydami.
 
Aby wziąć udział w akcji Adoptuj Pszczołę, należy wejść na stronę www.adoptujpszczole.pl i „adoptować" dowolną liczbę wirtualnych pszczół. Podczas adopcji można wybrać pomiędzy adopcją jednorazową a tzw. adopcją regularną, czyli odnawianą co miesiąc. Osoby, które zdecydują się na adopcję regularną, otrzymają Pakiet Pszczelego Bohatera, na który składa się m.in. certyfikat i koszulka Pszczelego Bohatera, a także kalendarz na rok 2019 z pszczelimi ciekawostkami.
 
Pszczoły można adoptować do 24 października.
 
Greenpeace to międzynarodowa organizacja pozarządowa, działająca na rzecz ochrony środowiska naturalnego. Organizacja koncentruje swoje działania na najbardziej istotnych, zarówno globalnych jak i lokalnych, zagrożeniach dla bioróżnorodności i środowiska. Organizacja nie przyjmuje dotacji od rządów, partii politycznych i korporacji. Działania finansowane są dzięki wsparciu indywidualnych darczyńców. W Polsce Greenpeace działa od 2004 roku.