Lublin, 11.12.2010. Do łask wracają pieluchy wielorazowe, teraz bardziej przyjazne dziecku i ekologii, produkowane w formie dobrze wszystkim znanych pieluch tetrowych i bardziej nowoczesnych pieluchomajtek z wkładami.  Dla młodych mam organizowane są specjalne warsztaty (na zdj.) posługiwania się ekologicznymi pieluchami. Jest szansa, że zastąpią one ogólnie stosowane jednorazowe, które rozkładają się około 300-500 lat.   Archiwum fot. PAP © 2018 / Wojciech Pacewicz
                                        

            W przypadku dzieci wychowywanych samotnie przez matki w momencie pierwszych urodzin maluchy są zdrowsze, jeśli przypominają tatusiów. Tacy ojcowie częściej je odwiedzają, prawdopodobnie dlatego, że są pewniejsi, iż to ich potomstwo.
      
            Choć w pierwszych latach życia, zwykle to głównie matka zajmuje się dzieckiem, to roli mężczyzn nie należy ignorować. "Ojcowie są ważni w wychowywaniu dziecka i znajduje to swoje odbicie w jego zdrowiu” - podkreśla prof. Solomon Polachek z Binghamton University.

Badacz razem z naukowcami z innych uczelni przeprowadził dosyć nietypowe badanie, które opisał na łamach pisma „Journal of Health Economics”. Wraz ze swoim zespołem przeanalizował dane z badania Fragile Families and Child Wellbeing (Wrażliwe rodziny i powodzenie dzieci), koncentrującego się na ponad 700 rodzinach, w których dzieci wychowywane są tylko przez matki.

Dane pokazały, że los malca w dużej mierze zależał od tego, jak wygląda. Okazało się bowiem, że kiedy niemowlęta w momencie narodzin bardziej przypominały ojców, spędzali oni z dziećmi średnio 2,5 dnia w miesiącu więcej niż panowie, których potomstwo słabo ich przypominało.

„Ojcowie, którzy dostrzegają w niemowlęciu podobieństwo do siebie, są bardziej pewni, że dziecko jest ich i z tego powodu spędzają z nim więcej czasu” - tłumaczy prof. Polachek.

Takie niemowlęta rok po narodzinach cieszą się lepszym zdrowiem. „Odkryliśmy, że wskaźniki mówiące o zdrowiu dziecka poprawiają się, kiedy wygląda ono podobnie do ojca... Można to przede wszystkim wytłumaczyć tym, że częste wizyty ojca pozwalają na większy udział mężczyzny w opiece, nadzorze nad dzieckiem i lepszy dostęp do informacji o jego zdrowiu oraz potrzebach ekonomicznych” - wyjaśnia badacz.

Zdaniem autorów publikacji, uzyskane wyniki popierają działania zachęcające ojców żyjących z dala od rodziny do częstego angażowania się w pozytywne działania rodzicielskie, które mogą pomóc w zachowaniu przez dziecko dobrego zdrowia.

„Większe wysiłki mogłyby być wkładane we wspieranie tych ojców w częstym zajmowaniu się dziećmi. Mogłyby mieć one postać lekcji rodzicielstwa, edukacji zdrowotnej i szkoleń zawodowych, które mogą pomóc w osiągnięciu lepszych zarobków” - przekonuje prof. Polachek.

Materiał wideo: https://www.youtube.com/watch?v=SDp76GmtDsQ