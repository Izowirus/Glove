Amerykańska firma NanoRacks zawarła z wrocławskim SatRevolution kontrakt w sprawie wyniesienia na orbitę pierwszych polskich satelitów komercyjnych: Światowida i Rusałki. Ich wystrzelenie planowane jest na koniec trzeciego kwartału 2018 roku.

      
            Zgodnie z zapowiedziami SatRevolution Światowid i Rusałka zostaną wyniesione w przestrzeń kosmiczną wspólnie, w jednej wyrzutni typu P-POD. Przygotowania do operacji już trwają. Wartość projektu wynosi 3 mln zł.

Rakieta Antares z nieco ponad trzytonowym ładunkiem wystartuje we wrześniu 2018 roku z Wallops Island w amerykańskim stanie Virginia. Wyleci ona na niską orbitę okołoziemską, po czym zacumuje do Międzynarodowej Stacji Kosmicznej. Następnie cały ekwipunek wraz ze Światowidem i Rusałką zostanie rozładowany z modułu transportowego.

"Wystrzelenie nastąpi jednocześnie z Międzynarodowej Stacji Kosmicznej (ISS), a zatem wysokość, na jakiej ostatecznie znajdą się satelity będzie wynosiła ok. 375 km. Do operacji użyjemy rakiety Antares 230, która – poza wyniesieniem satelit – będzie miała za zadanie dostarczyć zaopatrzenie astronautom znajdującym się na ISS" - mówi współzałożyciel wrocławskiej firmy SatRevolution S.A. Grzegorz Zwoliński.

Światowid został stworzony z myślą o zaawansowanych badaniach promieniowania kosmicznego oraz zakłóceń elektromagnetycznych. Satelita ma kształt niewielkiego prostopadłościanu, a jego maksymalna waga wynosi 2 kg. Wszystkie elementy zostały wykonanie w technologii druku 3D. Wyposażenie satelity obejmuje zaawansowany system otwierania paneli fotowoltaicznych, czujniki pozwalające na badanie przestrzeni kosmicznej i wysuwany uchwyt do kamery wraz z obiektywem.

SatRevolution S.A. powstała w czerwcu 2016 r. Specjalizuje się w projektowaniu i seryjnej produkcji sztucznych satelitów na potrzeby międzynarodowych agencji kosmicznych oraz innych podmiotów, zarówno prywatnych, jak i publicznych. Prowadzi też prace badawcze nad innymi rozwiązaniami z zakresu technologii kosmicznych. Partnerem firmy jest Wrocławskie Centrum Badań EIT+.