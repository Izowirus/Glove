Warszawa, 03.06.2017. XXI Piknik Naukowy Polskiego Radia i Centrum Nauki Kopernik na Stadionie PGE Narodowy, 3 bm. Tegoroczny piknik poświęcony jest wiedzy o Ziemi. Ile o niej, jej powierzchni i wnętrzu wiemy? Jak tę wiedzę wykorzystujemy? Jak dbamy o naszą planetę i jak ją rujnujemy? Czego dobrego i czego złego możemy się po niej spodziewać? Piknik Naukowy Polskiego Radia i Centrum Nauki Kopernik to największa w Europie imprezą plenerową o tematyce naukowej. Jego celem jest upowszechnianie wiedzy z różnych dyscyplin naukowych poprzez prezentowanie ciekawych eksperymentów i doświadczeń. Rokrocznie uczestniczy w nim około 200 instytucji z Polski oraz całego świata. (ls/nlat) PAP/Leszek Szymański Archiwum PAP © 2018 / Leszek Szymański
                                        

            Ponad 160 stanowisk i 800 atrakcji przewidziano na Pikniku Naukowym Polskiego Rada i Centrum Nauki Kopernik. Popularyzatorów nauki z całego kraju i z zagranicy będzie można spotkać 9 czerwca na PGE Narodowym w Warszawie. Stanowisko będzie miał też portal Nauka w Polsce.
      
            Piknik Naukowy Polskiego Rada i Centrum Nauki Kopernik to największa w Europie impreza plenerowa związana z nauką. Obecnie odbędzie się już 22. jego edycja, pod hasłem przewodnim: Ruch. "Na całe rodziny czeka ponad 800 różnorodnych aktywności, które z pewnością poruszą wszystkich odwiedzających" - zapowiadają organizatorzy. Wstęp na wydarzenie jest bezpłatny.

Na Pikniku Naukowym na odwiedzających będą czekać setki naukowców i popularyzatorów nauki, którzy opowiedzą o swoich badaniach. Będą przedstawiali facynujące eksperymenty, pokazywali swoje znaleziska, opowiadali o tym, co ich najbardziej w nauce ciekawi. Nauka w wykonaniu takich promotorów nauki nie przypomina lekcji w szkole.

W Pikniku Naukowym wezmą udział popularyzatorzy z różnych ośrodków z całej Polski, a także m.in. z Hongkongu, Chin, Czech, Włoch czy Turcji. Odwiedzający będą mogli sprawdzić, jak wyglądają nogi owadów i bakterii. Zajrzą do menu dla rozwielitek i spróbują wczuć się w emocje szympansów. Przekonają się, że bańki mydlane można odbijać paletką do tenisa stołowego, a ciepło da się zobaczyć.

Można też będzie pomóc budować maszynę Goldberga i zbadać własną kondycję. Dzięki symulatorowi będzie nawet można wcielić się w dziecko w brzuchu mamy.

Goście pikniku dowiedzą się, czym bawiły się japońskie dzieci kilkaset lat temu, wezmą do rąk prawdziwe teatralne lalki i pobawią się w listonosza z czasów Inków. Zasadzą własny las w słoiku i przyjrzą się wynalazkom polskich konstruktorów, takim jak egzoszkielet, cyberryba i robopszczoła. Choć Piknik odbywa się w dzień, będzie też można popatrzeć wspólnie w gwiazdy i nauczyć się obsługiwać teleskop.

Na gości Pikniku czeka również stanowisko portalu Nauka w Polsce. Będzie tam można zadać dowolne pytanie o to, jak działa świat. Dziennikarze wspólnie z gośćmi zastanowią się, jak i gdzie poszukać odpowiedzi. Pytania można też zadawać w mediach społecznościowych (hasztag: #zapytajnaukowca). Po pikniku dziennikarze wybiorą najciekawsze pytania, zadadzą je ekspertom i przedstawią odpowiedź w artykule.

Na stoisku portalu Nauka w Polsce będzie można też można zmierzyć z pytaniami, które sami dziennikarze zadawali wcześniej ekspertom, poczytać najciekawsze artykuły, obejrzeć filmiki o polskich innowacjach i badaniach naukowych. Z kolei na naukowców z kolei czekają warsztaty z popularyzacji nauki w mediach. Zwiedzający będą też mogli pobrać nową aplikację Nauka w Polsce.

Piknik Naukowy Polskiego Radia i Centrum Nauki Kopernik odbędzie się 9 czerwca br. między godziną 11 a 20 na PGE Narodowym w Warszawie. Więcej informacji: pikniknaukowy.pl.