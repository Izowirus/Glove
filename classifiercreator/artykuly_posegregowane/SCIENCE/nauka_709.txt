A photo made available on 05 December 2014 shows Lake Louise sitting in the heart of the Canadian Rocky Mountains in a photograph taken from the Lake Louise Ski hill, the venue of the FIS Alpine Skiing World Cup, in Lake Louise, Alberta, Canada, 04 December 2014. Archiwum fot. PAP/EPA/NICK DIDLICK
                                        

            Kanadyjskie skały mogą skrywać najstarsze ślady życia na Ziemi, datowane na prawie cztery mld lat - dowodzą naukowcy na łamach tygodnika "Nature".
      
            Badania polegały na mikroskopowych analizach skał z północno-wschodniej Kanady. Zdaniem naukowców znajdują się tam ślady zostawione przez jednokomórkowe organizmy sprzed 3,95 mld lat. Oznaczałoby to, że jest to najstarsze znane dotąd świadectwo życia na Ziemi.

W ostatnich latach naukowcy donosili o wczesnym pojawieniu się życia w historii naszej planety. W tym roku wiosną opublikowano badania, również z terenu Kanady, które opisują ślady zostawione przez mikroorganizmy sprzed 3,77 mld lat.

Najnowsze badania prowadził zespół pod kierunkiem Tsuyoshi Komiya i Yuji Sano z Uniwersytetu w Tokio. W latach 2011 i 2013 naukowcy zorganizowali ekspedycje na Labrador, gdzie pobierali próbki skał. Koncentrowali się przy tym na skałach tzw. bloku Saglek w północnym Labradorze.

Naukowcy analizowali izotopy węgla i grafit w sproszkowanych skałach. W niektórych ze skał wykryli niski poziom izotopu węgla 13 w porównaniu z węglem 12. Organizmy żywe preferują wykorzystywanie węgla 12 do wytwarzania cząsteczek organicznych. Dlatego w miejscach, gdzie żyły mikroorganizmy, takich jak blok Saglek - powinien dominować węgiel 12, będący śladem ich istnienia.

Badacze podkreślają, że grafit uległ krystalizacji w temperaturze podobnej jak otaczające go skały, nie mógł więc pochodzić z późniejszego zanieczyszczenia.

Wyniki badań akceptuje część naukowców, np. Domin Papineau, którego zespół doniósł w tym roku o śladach życia sprzed 3,77 mld lat.

Jednak - zdaniem sceptyków - naukowcy japońscy zbyt szybko przesądzili, że takie proporcje izotopów węgla nie znajdują innego wyjaśnienia, jak tylko działalność organizmów żywych. W wątpliwość poddawane są również wyniki datowania skał uzyskane przez japońskich badaczy.