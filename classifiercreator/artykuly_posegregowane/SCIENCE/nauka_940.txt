Warszawa, 21.04.2017. Wicepremier i minister nauki i szkolnictwa wyższego Jarosław Gowin przemawia podczas Kongresu Liderów Rzeczypospolitej na stadionie PGE Narodowym, 21 bm. Ideą Kongresu Liderów Rzeczypospolitej jest stworzenie ośrodka debaty młodych w zakresie działalności publicznej, zawodowej i społecznej. (mr) PAP/Paweł Supernak Archiwum PAP © 2017 / Paweł Supernak
                                        

            Polska nauka i uczelnie przechodzą teraz fazę głębokich reform. Jednym z filarów tych reform jest budowanie pomostów między światem nauki a gospodarki – powiedział w poniedziałek w Hanowerze wicepremier, minister nauki i szkolnictwa wyższego Jarosław Gowin.
      
            Gowin, wspólnie m.in. z premier Beatą Szydło, na targach Hannover Messe otworzył w poniedziałek polskie stoisko SciTech, w którym promowane są polskie innowacyjne badania.

Szef resortu nauki w czasie otwarcia stoiska przypomniał, że rządowa strategia na rzecz odpowiedzialnego rozwoju, zakłada inteligentną industrializację Polski oraz skierowanie polskiej gospodarki na drogę innowacyjności. „To nie mogłoby się udać, gdyby polska gospodarka - i mam nadzieję, że także w przyszłości światowa czy europejska gospodarka - nie była w większym niż do tej pory stopniu oparta na dorobku polskich naukowców” - ocenił.

Zaznaczył, że polska nauka i polskie uczelnie przechodzą teraz „fazę głębokich reform”. „Jednym z filarów tych reform jest budowanie pomostów między światem nauki a gospodarki” - powiedział.

Wicepremier przypomniał, że wśród zmian, które mają pomagać w rozwijaniu powiązań na linii nauka – przemysł, są m.in. nowe zasady finansowania uczelni. Teraz większy nacisk kładzie się na współpracę uczelni z gospodarką. Poza tym, jak dodał Gowin, od 1 stycznia br. obowiązuje ustawa o innowacyjności, która stwarza cały szereg zachęt do wzajemnej współpracy - i po stronie naukowców, i po stronie przedsiębiorców. Kolejnym krokiem w stronę budowania pomostów między naukowcami i przedsiębiorcami ma być przyjęta w ubiegłym tygodniu przez Sejm ustawa o doktoratach wdrożeniowych.

Jarosław Gowin powiedział, że w tej chwili Polska jest w pierwszej dwudziestce krajów świata, jeśli chodzi o poziom osiągnięć naukowych. „Jestem przekonany, że dzięki działaniom rządu pani premier Szydło, dzięki strategii na rzecz odpowiedzialnego rozwoju, dzięki reformom polskich instytutów i uczelni jesteśmy w stanie w ciągu najbliższych lat zbliżyć się do pierwszej dziesiątki” - zadeklarował.

Międzynarodowe Targi Innowacyjnych Technologii Przemysłowych Hannover Messe 2017 odbywają się w Hanowerze (Niemcy) między 24 a 28 kwietnia. Prezentują się tam polskie firmy i jednostki naukowe. W tym roku Polska jest partnerem targów I promuje się hasłem: Smart means Poland.

Polska ma w Hanowerze dwa stoiska. Polskie stoisko narodowe jest największym stoiskiem na targach: na ponad 1200 m2 prezentowanych jest tam szereg nowatorskich technologii i produktów stworzonych przez polskie firmy i jednostki naukowe.

Poza tym polskie innowacje prezentowane są na organizowanym przez Ministerstwo Nauki i Szkolnictwa Wyższego, stoisku SciTech Poland poświęconym polskiej nauce. Tam, na ponad 400 m2 goście i uczestnicy targów mogą poznać 27 rozwiązań - najciekawsze wynalazki z polskich uczelni, instytutów badawczych oraz nowatorskie rozwiązania stworzone przez polskich studentów. Strefa SciTech Poland jest komplementarna ze zlokalizowaną w pawilonie narodowym strefą Narodowego Centrum Badań i Rozwoju (NCBR), gdzie prezentowanych jest 10 technologii.

z Hanoweru Ludwika Tomala