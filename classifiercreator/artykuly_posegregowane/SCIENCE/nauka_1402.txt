Warszawa, 07.06.2016. Laureaci szóstej edycji nagrody - prof. Agnieszka Chacińska (P) z Międzynarodowego Instytutu Biologii Molekularnej i Komórkowej w Warszawie oraz prof. Peter Rehling (L) z Centrum Medycznego Uniwersytetu w Getyndze. Polsko-Niemiecką Nagrodę Naukową Copernicus przyznawaną przez Fundację na rzecz Nauki Polskiej i Deutsche Forschungsgemeinschaft (DFG) w uznaniu za wybitne osiągnięcia naukowe będące owocem współpracy niemiecko-polskiej, wręczono, 7 bm. podczas uroczystości w Pałacu na Wodzie w warszawskich Łazienkach Królewskich. (cat)
PAP/Jakub Kamiński PAP © 2016 / Jakub Kamiński
                                        

            Dwoje biochemików: prof. Agnieszkę Chacińską i prof. Petera Rehlinga nagrodzono za odkrycie kluczowych mechanizmów biogenezy mitochondriów - uroczyste wręczenie Polsko-Niemieckiej Nagrody Naukowej COPERNICUS odbyło się we wtorek w Warszawie.
      
            Laureatami szóstej edycji konkursu zostali prof. Agnieszka Chacińska z Międzynarodowego Instytutu Biologii Molekularnej i Komórkowej w Warszawie oraz prof. Peter Rehling z Centrum Medycznego Uniwersytetu w Getyndze. Wyróżnienia wręczono za wspólnie badania prowadzone od 2001 r. Nagrodzeni otrzymają po 100 tys. euro.

Nagroda przyznawana jest wspólnie przez Fundację na rzecz Nauki Polskiej (FNP) i Deutsche Forschungsgemeinschaft (DFG). Od 2006 r. co dwa lata otrzymują ją współpracujący ze sobą badacze z Polski i z Niemiec, którzy mogą wykazać się wybitnym dorobkiem badawczym będącym rezultatem tej współpracy.

Prezes Fundacji na rzecz Nauki Polskiej Prof. Maciej Żylicz mówił w czasie ceremonii, że historia zatoczyła koło - pierwsza nagroda COPERNICUS została przyznana 10 lat temu również w dziedzinie biologii. Przekonywał, że w osiągnieciu doskonałości naukowej kluczowa jest współpraca międzynarodowa i otwarcie uczelni na zagranicznych naukowców.

Prezes DFG prof. Peter Strohschneider podkreślił, że obie organizacje - FNP i DFG oraz oba kraje - Polska i Niemcy, wytrwały próbę czasu i łączy je bliska przyjaźń i zaufanie. "Nie możemy zamykać jednak naszych oczu na to, że tegoroczna rocznica nagrody COPERNICUS odbywa się w czasach kryzysu" - powiedział. Wskazał na rosnące w siłę w Europie ruchy populistyczne, również w Polsce i w Niemczech.

"Otwartość, wolność wypowiadania się i wspólne działania są bardzo istotne dla nauki, ale nie tylko dla niej, też dla kultury i rozwoju ekonomicznego (...)" - powiedziała laureatka prof. Agnieszka Chacińska.

Prof. Peter Rehling dodał, że ważna w osiągnięciu sukcesu, za który badacze otrzymali nagrodę, była bezpośrednia współpraca i możliwość pracy w jednym biurze. "To bardzo pomocne, gdy można zadać osobie siedzącej obok takie pytania jak: +Co o tym myślisz? Czy sądzisz, że ten pomysł jest głupi+? A potem zaczynasz dyskusję, która kończy się eksperymentem, co może doprowadzić do niezwykłych ustaleń" - opowiadał naukowiec.

Prof. Chacińska i prof. Rehling opublikowali 17 wspólnych publikacji zamieszczonych w uznanych, światowych czasopismach naukowych, w tym „Cell” i „Science”. Ich współpraca zapoczątkowała intensywnie rozwijającą się wymianę naukową uczestników studiów doktoranckich i staży podoktorskich między ośrodkami w Warszawie i Getyndze.

Jury doceniło odkrycie przez parę naukowców kluczowych mechanizmów biogenezy mitochondriów. Mitochondria nazywane są „elektrowniami komórkowymi”. Są one miejscem przebiegu procesu oddychania komórkowego. Badania prowadzono z wykorzystaniem metod genetycznych, jak i technik biologii molekularnej i biochemii. Uzyskane wyniki zrewolucjonizowały poglądy na temat dynamiki i koordynacji procesów importu białek mitochondrialnych - uznało jury nagrody.