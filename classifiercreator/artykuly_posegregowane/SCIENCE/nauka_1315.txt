Warszawa, 13.09.2012. Konferencja prasowa Dr Pierre Dukana, twórcy diety Dukana. Nz. potrawy przygotowane wg diety.   Archiwum fot. PAP © 2016 / Grzegorz Jakubowski
                                        

            Osoby stosujące dietę śródziemnomorską cechują się lepszym funkcjonowaniem poznawczym, a zwłaszcza większą wydajnością pamięci - czytamy w czasopiśmie "Frontiers in Nutrition".
      
            Naukowcy z Uniwersytetu Technologicznego w Melbourne (Australia) przeanalizowali wyniki badań przeprowadzonych w latach 2000-2015 i doszli do wniosku, że dieta śródziemnomorska pozytywnie wpływa na funkcjonowanie poznawcze człowieka - poprawia koncentrację, pamięć i zdolności werbalne. Szczególnie dobrze oddziałuje na pamięć długotrwałą i roboczą oraz funkcje wykonawcze związane z planowaniem i rozwiązywaniem problemów.

"Najbardziej zaskakujące jest to, że pozytywne efekty obserwuje się w krajach na całym świecie, a nie tylko w tych, które leżą w okolicach Morza Śródziemnego" - zauważa koordynator przedsięwzięcia Roy Hardman.

Badacze uważają, że dieta śródziemnomorska zmniejsza stan zapalny organizmu, zaopatruje ciało w niezbędne składniki odżywcze (mikroelementy, witaminy i minerały), wzmaga metabolizm, pomaga w utrzymaniu prawidłowej masy ciała, zwiększa stężenie polifenoli we krwi, a także prawdopodobnie zmienia skład mikrobioty jelitowej. Dzięki temu polepsza funkcjonowanie poznawcze u młodych, jak również opóźnia spadek sprawności umysłowej u osób w podeszłym wieku.

To ważna informacja dla ludzi, którzy pragną utrzymać wysoką jakość życia do późnej starości i ustrzec się przed nieprzyjemnymi skutkami demencji - podkreślają pracownicy uniwersytetu.

Dieta śródziemnomorska oznacza sposób odżywiania się, który opiera się na konsumpcji dużej ilości ryb, świeżych owoców i warzyw, roślin strączkowych, orzechów, nasion oraz oliwy z oliwek, przy jednoczesnym unikaniu nabiału i czerwonego mięsa. 