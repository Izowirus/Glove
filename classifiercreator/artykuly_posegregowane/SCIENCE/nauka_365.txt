Łódź, 21.04.2013. Nie lada atrakcją dla łodzian okazał się zorganizowany przez koła naukowe łódzkich wyższych uczelni piknik naukowy w manufakturze, towarzyszący XIII Festiwalowi Nauki, Techniki i Sztuki. gm/soa PAP/ Grzegorz Michałowski PAP © 2018 / Grzegorz Michałowski
                                        

            Kilkaset wydarzeń naukowych, kulturalnych i artystycznych zaplanowano w ramach Festiwalu Nauki, Techniki i Sztuki, którego 18. edycja rozpocznie się w poniedziałek w Łodzi. Będzie można m.in. dowiedzieć się jak bronić swój mózg podczas zakupów lub spotkać się z… nieskończonością.
      
            Organizowany od 2001 roku festiwal, poprzez prezentowane w jego ramach warsztaty, pokazy, eksperymenty, wycieczki, wystawy, koncerty, niecodzienne lekcje i wykłady ma pokazać, że nauka i sztuka potrafią być "fascynujące, często zabawne, i najważniejsze - dostępne dla wszystkich".

Cykl kilkuset przedsięwzięć, w których będzie można bezpłatnie uczestniczyć od 16 do 23 kwietnia, przygotowały łódzkie uczelnie wyższe oraz inne instytucje naukowe i kulturalne. Jak podkreślają organizatorzy z Łódzkiego Towarzystwa Naukowego, nie zabraknie też wydarzeń artystycznych, co wyróżnia FNTiS od podobnych tego typu imprez odbywających się w innych akademickich miastach Polski.

Festiwal rozpocznie się w poniedziałek koncertem Orkiestry Symfonicznej Akademii Muzycznej w Łodzi, w czasie którego wręczone zostaną statuetki "Łódzkie Eureka". Nagrody przyznawane są za wybitne osiągnięcia w minionym roku naukowcom, których dokonania zostały dostrzeżone w kraju lub zagranicą.

Dokładny program festiwalu można znaleźć na stronie internetowej www.festiwal.lodz.pl. Przygotowane w jego ramach atrakcje będą odbywać się na uczelniach, instytutach naukowych i badawczych, placówkach kulturalnych oraz muzeach. Podzielono je na kilka bloków tematycznych.

Jak informuje rzecznik prasowy Uniwersytetu Łódzkiego Paweł Śpiechowicz, naukowcy tej uczelni zapraszają aż na 270 wydarzeń. "Będzie można między innymi zobaczyć roślinny kawior, dowiedzieć się wszystkiego o smogu, poznać rosyjski odpowiednik Batmana i Supermena, posłuchać o wulkanach i trzęsieniach ziemi, zgłębiać tajemnice łódzkich kamienic, poeksperymentować z fizyką jądrową, a nawet spotkać się z… nieskończonością" - zachęca rzecznik UŁ.

Równie ciekawie ma być na innych łódzkich uczelniach
 
Jak dodaje, wydział ekonomiczno-socjologiczny uczelni doradzi jak bronić swój mózg podczas zakupów, czy jak wyznaczyć i osiągnąć swoje cele; wydział filozoficzno-historycznym zaprasza do odkrywania Łodzi za pomocą lupy, a na wydziale nauk o wychowaniu będzie można przekonać się, która z dziewięciu cech rządzi naszym temperamentem i poznać swój poziom sprawności fizycznej. Z kolei na pytanie czy musimy obawiać się anomalii pogodowych w obecnych czasach, odpowiedzą wykładowcy z wydziału nauk geograficznych.

Równie ciekawie ma być na innych łódzkich uczelniach – m.in. Politechnice, Uniwersytecie Medycznym, Akademii Sztuk Pięknych, Państwowej Wyższej Szkole Filmowej, Telewizyjnej i Teatralnej, Akademii Muzycznej, Wyższym Seminarium Duchownym, Akademii Humanistyczno-Ekonomicznej oraz w Naczelnej Organizacji Technicznej, EC1, muzeach i innych placówkach.

Wszystkie festiwalowe wydarzenia są bezpłatne, niektóre wymagają jednak wcześniejszej rezerwacji.

W weekend 21-22 kwietnia na rynku Manufaktury odbędzie się piknik naukowy, na którym prezentowane będą doświadczenia i eksperymenty. Jego uczestnicy dowiedzą się m.in. jak samodzielnie wyprodukować oranżadę i lody, poznają mity i zagadki kryminalistyki, a także zobaczą pojedynek przeciwieństw: olej kontra woda.

Festiwal potrwa do 23 kwietnia. Zakończy go gala w Teatrze im. Jaracza z występem finalistów konkursu "Najpiękniejsze polskie piosenki" oraz spektaklem dyplomowym studentów wydziału aktorskiego PWSFTViT - "Operetka" Witolda Gombrowicza.