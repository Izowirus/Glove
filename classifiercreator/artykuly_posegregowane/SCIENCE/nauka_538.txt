Biżuteria Miko+ łączy funkcję estetyczną z działaniami wspierającymi pracę nadgarstka. To projekt absolwentek poznańskiej School of Form, który powstał w ramach pracy dyplomowej. Biżuteria dostała główną nagrodę na Global Grad Show w Dubaju.
      
            Ewa Dulcet i Martyna Świerczyńska, absolwentki School of Form Uniwersytetu SWPS, otrzymały nagrodę główną Progress Prize na Global Grad Show w Dubaju. Ich pracę doceniono wśród aż 200 projektów zgłoszonych przez uczelnie z 43 krajów. Wartość przyznanej po raz pierwszy w historii Global Grad Show nagrody to 10 tysięcy dolarów.

Projektantki opracowały 6 sztuk biżuterii. "Każdy z tych obiektów działa w trochę inny sposób, ale wszystkie oparte są na wspomaganiu nadgarstka i mięśni" - wyjaśnia Martyna Świerczyńska. A Ewa Dulcet dodaje: "Połączyłyśmy funkcję estetyczną biżuterii z funkcją fizjoterapeutyczną".



Ewa Dulcet opowiada, że tematem zainteresowała się, kiedy zaczęła cierpieć na ból nadgarstków. Okazało się, że to obecnie częsta przypadłość - ma to związek z tym, że dużo czasu spędzamy przed komputerem, korzystając np. z myszki. W takich schorzeniach pomóc może fizjoterapia i noszenie ortezy. "Bardzo często kobiety - to one stały się grupą docelową - wstydzą się nosić ortezy, bo wskazują one na niesprawność ciała" - opowiada jednak Ewa Dulcet. Wyjaśnia, że biżuteria Miko+ wprawdzie nie zastępuje leczenia fizjoterapeutycznego ani ortezy, ale jest wsparciem dla nadgarstka i przypomina o ćwiczeniach.

Martyna Świerczyńska wyjaśnia, jak działa jeden z obiektów - bransoletka z półkulistym oczkiem. "W czasie pracy przy komputerze problem pojawia się ze stałą nieprawidłową pozycją ręki. Ten obiekt, który jest półokrągły, wymusza pracę mięśni, by działały w bardziej równomierny sposób" - mówi. I pokazuje, że w czasie pracy nadgarstek opiera się na oczku biżuterii, co sprawia, że nadgarstkiem trzeba poruszać.

Z kolei inne obiekty - m.in. pierścionek - mają okrągłe ruchome płaszczyzny, które można wykorzystać do masażu. "Kobiety mają tendencję do bawienia się biżuterią. Postanowiłyśmy wykorzystać ten fakt. To pomaga w masowaniu, sprawia, że masaż jest bardziej dogłębny" - zaznacza Świerczyńska.

Biżuteria Miko+ zaprojektowana została przy współpracy z fizjoterapeutą. Wykonana jest za pomocą tradycyjnej techniki złotniczej.

Autor: Ludwika Tomala