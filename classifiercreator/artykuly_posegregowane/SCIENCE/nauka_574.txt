epa04824674 A woman jogs along a barley field in Waltersdorf, Germany, 30 June 2015. Hot summer weather, with temperatures expected to rise to more than 35 degrees Celsius, is to hit the central Europe in the next few days.  EPA/PATRICK PLEUL 
Dostawca: PAP/EPA. PAP/EPA © 2017 / PATRICK PLEUL
                                        

            Przed egzaminem, rozmową o pracę czy innym wymagającym skupienia intelektu zadaniem warto trochę poćwiczyć - mówią naukowcy. Już krótka sesja wysiłku poprawia zdolności intelektualne, w tym umiejętność podejmowania decyzji oraz planowanie i kontrolę działań.
      
            Dobra kondycja ciała, to lepsze działanie intelektu. Dotychczasowe badania pokazały np., że wielotygodniowy plan treningów poprawia pracę mózgu, a co więcej, wzrost możliwości umysłowych obserwowano już po 20 minutowych sportowych sesjach.

Nie każdy ma jednak wystarczająco dużo samozaparcia, aby regularnie ćwiczyć, a 20 minut ciągłego wysiłku to wbrew pozorom - wcale nie tak mało.

"Wiele osób nie jest w stanie przestrzegać długoterminowego reżimu ćwiczeń ze względu na możliwości czasowe lub kondycję fizyczną" - zwraca uwagę prof. Matthew Heath, specjalista kinezjologii na University of Western Ontario.

W pracy opublikowanej na łamach pisma "Neuropsychologia" opisał on eksperyment, który wykazał, że już niewielki wysiłek poprawia mentalne zdolności.

"Badanie pokazuje, że krótka jazda na rowerze albo spacer powoduje, że ludzie odczują natychmiastową poprawę" - przekonuje naukowiec.

W jego trakcie ochotnicy siedzieli i czytali czasopisma lub wzięli udział w trwającej zaledwie 10 minut sesji umiarkowanych ćwiczeń przeplatanych ćwiczeniami intensywnymi na stacjonarnym rowerze.

W obu grupach naukowcy sprawdzili czas reakcji uczestników podczas wykonywania przez nich wymagających intelektualnie zadań wykonywanych przed ćwiczeniami lub czytaniem i po nich. Były one tak zaplanowane, aby angażowały zdolności podejmowania decyzji oraz kontroli i regulacji zachowań.

"Osoby, które ćwiczyły, doświadczyły natychmiastowej poprawy. Ich reakcje były bardziej precyzyjne, a ich czas był krótszy nawet o 50 milisekund w porównaniu do wartości sprzed ćwiczeń. Może się to wydawać niewiele, ale w niektórych przypadkach oznaczało to nawet 14-procentową różnicę w wydolności intelektualnej" - wyniki relacjonuje prof. Heath.

Badacz twierdzi, że zaobserwowane działanie ćwiczeń może mieć duże znaczenie np. dla osób starszych z wczesnymi objawami demencji. Dobrze też, aby o uzyskanych w badaniu rezultatach pamiętał każdy, kto ma przed sobą wymagające skupienia zadanie.

"Zawsze mówię swoim studentom, aby - zanim napiszą test, rozpoczną egzamin czy rozmowę kwalifikacyjną, czy też będą zajmować się czymkolwiek, co jest intelektualnie wymagające – wcześniej trochę poćwiczyli" - zaznacza prof. Heath.

"Nasze badanie pokazuje, że sieci w mózgu to lubią. Lepiej wtedy działają" - dodaje badacz.

Więcej informacji na stronie:https://mediarelations.uwo.ca/2017/12/21/short-term-exercise-equals-big-time-brain-boost-western-study/