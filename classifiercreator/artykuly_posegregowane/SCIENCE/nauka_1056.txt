Warszawa, 30.06.2016. Wiceminister Teresa Czerwińska podczas konferencji prasowej prezentującej nowy program wspierający naukowców, 30 bm. w Warszawie. (mr) PAP/Tomasz Gzell PAP © 2017 / Tomasz Gzell
                                        

            Resort nauki zapowiada uproszczenia w przepisach, dzięki którym jednostki naukowe będą mogły pozwolić sobie na wieloletnie plany, zamiast - jak dotąd - skupiać się na corocznych zbyt szczegółowych rozliczeniach. Mówiła o tym PAP wiceminister nauki Teresa Czerwińska.
      
            Wiceminister nauki i szkolnictwa wyższego dr hab. Teresa Czerwińska przypominała, że w październiku 2016 r. weszła w życie nowelizacja ustaw, których zadaniem było ograniczenie biurokracji na uczelniach. To jednak nie koniec działań resortu nauki, jeśli chodzi o uproszczenia w przepisach. "Teraz przeglądamy przepisy, pod kątem zmniejszenia obciążeń sprawozdawczych dla jednostek naukowych" - powiedziała wiceminister.

Dodała, że jej resort zajmuje się obecnie m.in. uproszczeniem procedur naliczania i rozliczania dotacji na utrzymanie potencjału badawczego jednostek naukowych. Prace nad nowym rozporządzeniem już trwają, wiceminister spodziewa się, że wejdzie ono w życie w drugim kwartale br.

"Teraz każda jednostka w cyklu rocznym wnioskuje o środki na utrzymanie potencjału badawczego i składa raport rozliczający. Chcielibyśmy, by raport był ograniczony do niezbędnych elementów związanych z finansowym rozliczaniem przekazanych środków" - podkreśliła Czerwińska i oceniła, że taka zmiana będzie dla jednostek dużym odciążeniem.

"Chcemy rozliczać dotację w sposób zgodny z ustawą o finansach publicznych, ale nie chcemy przy tym produkcji nadmiernej biurokracji. A przecież w większości przypadków utrzymanie potencjału badawczego to nic innego jak wynagrodzenia pracowników naukowych, utrzymanie budynku czy zwykła działalność, która nie powinna wiązać się np. z wskazywaniem osiągniętych rezultatów" - mówi Czerwińska.

Jak zaznaczyła rozmówczyni PAP, ministerstwo chce też poprzez zmiany w prawie dać jednostkom możliwość przestawienia się na myślenie długofalowe. "Teraz de facto istnieją już programy wieloletnie, ale one są wieloletnie tylko iluzorycznie. W większości tych programów środki trzeba rozliczać w ujęciu rocznym" - opisywała wiceminister. Według niej to obecne przepisy zmuszają jednostki naukowe do krótkoterminowego myślenia o wydatkowaniu środków. "A z tego, co wiemy, to jednostki chciałyby planować w sposób wieloletni. Nie da się tworzyć nauki na światowym poziomie, mając tak znaczne ograniczenie czasowe, jeśli chodzi o wydatkowanie środków" - oceniła wiceminister.

"Inaczej rozliczajmy tam, gdzie mamy projekty, konkretne zadania naukowe, a inaczej tam, gdzie jest mowa tylko o pieniądzach na utrzymanie potencjału badawczego" - dodała wiceszefowa MNiSW.

Czerwińska podkreśliła, że jej resort przez te zmiany nie będzie uboższy w wiedzę o tym, co dzieje się w jednostkach naukowych. "Mamy wystarczające zasoby by sprawować nadzór nad wydatkowaniem środków publicznych przez jednostki. Nie potrzebujemy tego typu nadmiernej sprawozdawczości" - podsumowała.

Ludwika Tomala