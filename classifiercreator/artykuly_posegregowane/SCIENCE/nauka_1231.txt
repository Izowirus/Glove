Wbrew wcześniejszym poglądom, serce człowieka zaczyna bić około 16 dnia od poczęcia, a nie po 21 dniach – informuje pismo "eLife". Serce to pierwszy narząd, który powstaje i zaczyna funkcjonować u rozwijającego się płodu. 
      
            Ponieważ badanie funkcjonowania serca ludzkiego płodu we wczesnej fazie ciąży jest trudne, eksperymenty przeprowadza się zwykle na płodach myszy. Jako że myszy także są ssakami, ich serca nie różnią się zbytnio od ludzkich.

Wcześniejsze eksperymenty sugerowały, że serce mysiego zarodka zaczyna bić w 8 dniu rozwoju płodowego, gdy przypomina rurkę. Jednak nowe badanie przeprowadzone przez zespół naukowców prof. Paula Rileya z University of Oxford wskazują, że zaczyna się to już 7,5 dnia po poczęciu, gdy zalążek serca podobny jest do półksiężyca. Przenosząc te wartości na człowieka, okazuje się, że rozwijające się serce zaczyna bić nie w 21, a w 16. dniu pod poczęcia.

Jak wyjaśnia profesor Riley, dzięki poznaniu zagadnień związanych z rozwojem serca można będzie skuteczniej zapobiegać jego zaburzeniom. Wady serca zdarzają się przeciętnie u jednego na 180 dzieci. Dodatkowa wiedza przyda się również przy „naprawie” serca po zawale za pomocą komórek macierzystych.

Naukowcy z Oksfordu badali także przemieszczanie się jonów wapnia u zarodka myszy – skurcze mięśnia sercowego mają związek właśnie z jonami wapnia. Na zjawiska z tym związane ma wpływ białko o nazwie NCX1.