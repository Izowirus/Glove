Ludzie są zaprogramowani tak, by działać po linii najmniejszego oporu. Opcje, które wymagają od nich wzmożonego wysiłku, nieświadomie postrzegają jako mniej zachęcające - czytamy na łamach magazynu "eLife".
      
            "Mózg skłania nas do myślenia, że najniżej wiszący owoc naprawdę jest tym najdojrzalszym. Wykazaliśmy, że koszt ponoszony przy wykonywaniu jakiegoś działania wpływa nie tylko na ludzkie zachowanie, ale też na zmiany w postrzeganiu rzeczywistości" - mówi koordynator badania dr Nobuhiro Hagura.

W badaniu (DOI: 10.7554/eLife.18422.001) przeprowadzonym przez naukowców z University College London (W. Brytania) uczestniczyło 52 ochotników. Mieli oni oceniać, w którą stronę poruszają się punkty widoczne na ekranie. W tym celu przesuwali trzymany w ręku uchwyt w prawo lub w lewo - zgodnie z kierunkiem ruchu obserwowanych obiektów.

Badacze stopniowo dokładali do uchwytu obciążenie, co utrudniało przesuwanie go w określoną stronę.

Okazało się, że badane osoby zaczęły unikać poruszania uchwytem w tym kierunku, w którym przesuwanie wymagało dodatkowego wysiłku. Ich oceny zmieniły się - uczestnicy mieli wrażenie, że punkty częściej poruszają się w "łatwiejszą" stronę. Co więcej, byli zupełnie nieświadomi zmian występujących w ich własnym postrzeganiu i zachowaniu.

"Tendencja do unikania wysiłku utrzymywała się nawet wtedy, gdy badani zamiast poruszać dźwignią, informowali o swoich decyzjach na głos. Stopniowa zmiana obciążenia powodowała zmianę w interpretacji bodźca wzrokowego, która pojawiała się automatycznie - bez udziału świadomości osób badanych i niezależnie od stosowanej przez nich strategii" - komentuje dr Hagura.

"Nasze eksperymenty sugerują, że odpowiedź motoryczna (ruchowa - PAP), którą wykorzystujemy do wprowadzenia naszych decyzji w życie, może wpływać na to, w jaki sposób postrzegamy otaczającą nas rzeczywistość" -  podsumowuje badacz.