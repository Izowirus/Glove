Londyn, Wlk.Brytania, 21.01.2000. Wielka Brytania zwróciła w piątek Egiptowi skradzioną rzeźbę głowy królowej Nefertari z XIII w p.n.e. Zwrot zabytku poprzedziła wieloletnia batalia sądowa z 
właścicielem rzeźby, który twierdził, że jest to tylko imitacja, nie oryginał. Rzeźba głowy Nefertari, pierwszej małżonki Ramzesa II, została skradziona w latach 90. przez brytyjskiego kolekcjonera. Udało
mu się wywieźć obiekt z Egiptu, ponieważ pokrył zabytek warstwą farby tak, by udawał pamiątkę kupioną na targu. Na zdjęciu bez daty wykonanym w Londynie: głowa Nefertari. (fal) PAP/EPA PAP/EPA © 2016 / BRITISH MUSEUM FILES
                                        

            Zmumifikowane nogi, które przechowywane są w Muzeum Egipskim w Turynie we Włoszech, należały do królowej Nefertari, legendarnej żony faraona Ramzesa II - dowodzi międzynarodowy zespół naukowców w magazynie "PLOS ONE".
      
            Aby zidentyfikować szczątki, badacze wykorzystali szerokie spektrum metod - analizy radiowęglowe, antropologiczne, paleopatologiczne, genetyczne i chemiczne.

W konkluzji stwierdzili, że "wedle najbardziej prawdopodobnego scenariusza naprawdę należą do królowej Nefertari".

Miejsce spoczynku królowej, która żyła ok. 3300 lat temu, znajduje się w tzw. Dolinie Królowych na nekropolii tebańskiej w Górnym Egipcie. Grobowiec uważany jest za największy i najpiękniej zdobiony na terenie tej nekropolii. Odkryli go włoscy badacze ponad sto lat temu. Niestety został splądrowany już w starożytności. Wśród gruzów archeolodzy znaleźli ponad 100 lat temu jednak wiele przedmiotów, ale również szczątki ludzkie w postaci nóg, które teraz poddano kompleksowym badaniom.

Naukowcy stwierdzili, że zmumifikowane nogi należą do kobiety, która zmarła w wieku ok. 40-50 lat, co idzie w parze z wiedzą egiptologów na temat osiągniętego wieku królowej. Proces mumifikacji, któremu poddano kończyny, specjaliści określili jako zgodny z praktykami stosowanymi w XIII stuleciu p.n.e., co także potwierdza, że szczątki mogły należeć do królowej. Grobowce w Egipcie bywały bardzo często wykorzystywane wtórnie. W przypadku przebadanych szczątków datowanie wykonane metodą radiowęglową wykazało jednak, że nie pochodziły one z okresu późniejszego niż czasy Ramzesa II. Naukowcom udało się również uzyskać wgląd w posturę zmarłej kobiety - miała ok. 165-168 cm wzrostu - wynika z analizy antropologicznej.

Królowa Nefertari była ulubioną żoną Ramzesa II. Miała duży wpływ na politykę męża. O jej znaczeniu na dworze świadczy m.in. fakt, że Ramzes II polecił wybudować w Abu Simbel skalną świątynię poświęconą zarówno najukochańszej małżonce (wykuto w niej dwa olbrzymie wizerunki kobiety) i jednocześnie bogini Hathor - obok znajduje się większa świątynia Ramzesa II. Jej postać pojawia się w kulturze masowej - powieściach historycznych i filmach, a nawet w grze komputerowej.