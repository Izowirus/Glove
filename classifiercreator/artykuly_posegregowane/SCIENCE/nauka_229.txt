Tatry Wysokie, 06.08.2015. Przełęcz Zawrat w Tatrach, 6 bm. PAP/Lech Muszyński  (ls/mgut) PAP © 2018 / Lech Muszyński
                                        

            Popularny szlak turystyczny ze Świnicy na Zawrat jest zamknięty z powodu aktywnego obrywu skalnego. Miejsce jest bardzo niebezpieczne - ostrzega Tatrzański Park Narodowy (TPN).
      
            Po nawalnych deszczach i przymrozkach 21 maja oberwała się Niebieska Turnia niszcząc jedyny szlak łączący Świnicę z Przełęczą Zawrat. Osuwisko jest aktywne, więc turyści przynajmniej do końca wakacji nie będą mogli korzystać z tego popularnego szlaku.

Jak wyjaśnił PAP przyrodnik tatrzański i były dyrektor TPN Paweł Skawiński, takie zjawiska przyrodnicze w Tatrach są częste, a niekiedy zdarzają się w miejscach przecinających szlaki turystyczne. Przypomniał, że jeden z potężniejszych obrywów skalnych w historii Tatr wydarzył się w 1662 r. na Sławkowskim szczycie, który był związany prawdopodobnie z lekkim trzęsieniem ziemi. W ostatnich latach spektakularne obrywy lub spływy gruzowo-błotne miały miejsce spod Rysów, ze żlebu Maszynka do Mięsa, spod Cubryny czy z Dudowych Turni.

„To woda jest tym żywiołem, który najczęściej powoduje uruchamianie takich procesów. Do tego dochodzą temperatury powodujące zamarzanie i odmarzanie w krótkich odstępach czasu. Zawsze po zimie należy iść w góry z pewną dozą niepewności i ostrożności, bo szlaki po zimie są zawsze bardziej niebezpieczne” – mówił PAP Skawiński.

Głazy, pod które dostaje się woda i następnie zamarza, powoduje dźwiganie i opuszczanie tworów skalnych, a następnie wytrącanie ich z dotychczasowych pozycji.

„Gdy takie głazy znajdą się w tzw. równowadze chwiejnej, wystarczy wtedy bardzo niewielki impuls, żeby to wszystko runęło. Takie procesy w przyrodzie niestety się zdarzają i nie mamy na nie wpływu, a my możemy reagować dopiero po fakcie” – ocenił Skawiński.

Zdaniem przyrodnika trudno będzie ocenić, czy szlak pod Niebieską Turnią jest już bezpieczny, czy nie, ponieważ nie ma metod geofizycznych, które pozwalałyby na badanie górotworu w takim terenie.

„W rejonie Niebieskiej Turni widać układ tektoniczny, który sprzyja takim zjawiskom. Trzeba się przygotować na to, że szlak długo będzie zamknięty, bo muszą być tam prowadzone obserwacje. Presja turystów w bieżące wakacje na ten szlak na pewno będzie olbrzymia, bo jest to naturalny ciąg łączący Świnicę z Zawratem” – ocenił przyrodnik.

Obecnie turyści podążający np. z Kasprowego Wierchu na Świnicę muszą z tego wierzchołku zawracać, bo nie ma szlaku alternatywnego.