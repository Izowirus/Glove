Santok (woj. lubuskie), 07.06.2013. Ciężko pracujący w kwitnących makach trzmiel (Bombus terrestris L.) w okolicach Kłodawy, 7 bm.  Archiwum PAP/Lech Muszyński
                                        

            Po spożyciu pożądanego posiłku trzmiele zachowują się tak, jakby były w dobrym nastroju – zaobserwowali naukowcy brytyjscy. Wyniki publikują na łamach prestiżowego periodyku „Science”.
      
            Kiedy trzmielom podawano pożywienie w postaci bardzo słodkich kropelek wody, okazało się, że zaczynają się zachowywać tak, jakby wpadały w pozytywny nastrój – zaobserwowali naukowcy z Queen Mary University of London (W. Brytania).

Podobny mechanizm występuje oczywiście u ludzi, tym razem zaobserwowano go u owadów. Zdaniem naukowców może to świadczyć o tym, że u owadów występują stany, które mogą spełniać kryteria emocji. Najnowsze osiągnięcie naukowe może otworzyć nowe perspektywy w badaniu stanów emocjonalnych we względnie prostych układach nerwowych.

„Badanie i zrozumienie podstawowych cech stanów emocjonalnych pomoże nam w ustaleniu mechanizmów mózgowych, które leżą u podstaw emocji w całym świecie zwierząt” - wyjaśnia główny autor badań, Clint J. Perry.



Naukowcy przeprowadzili serię eksperymentów na trzmielach, jeden z nich polegał na tym, że symulowano atak pająka, zdarzający się w warunkach naturalnych. Okazało się, że trzmiele, które wcześniej napiły się słodkiej wody, szybciej po groźnym zdarzeniu powracały do poszukiwania pożywienia.

Zespół zapowiedział dalsze eksperymenty nad percepcją otoczenia przez owady i związanymi z tym emocjonalnymi mechanizmami.