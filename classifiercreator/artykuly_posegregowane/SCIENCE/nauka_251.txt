Warszawa, 08.09.2017. Kobieta z pilotem tv odpoczywa, oglÄ…dajÄ…c telewizjÄ™. (jt/am) PAP/Jacek Turczyk PAP © 2018 / Jacek Turczyk
                                        

            Oglądanie filmów ukazujących przyrodę i środowisko naturalne poprawia postrzeganie własnego ciała. Do tych zaskakujących wniosków doszli naukowcy z Wielkiej Brytanii i Malezji.
      
            
Eksperyment polegał na prezentowaniu grupie uczestników dwóch krótkometrażowych filmów. Jeden z nich ukazywał środowisko naturalne, drugi - miejskie.

Oba filmy trwały po trzy minuty, były nakręcone z perspektywy pierwszoosobowej, a wyprodukowano je w instytucie badawczym StoryLab działającym przy Uniwersytecie Anglia Ruskin. Akcja pierwszego obrazu rozgrywała się na ulicach w centrum Cambridge, drugi przedstawiał spacer nad brzegiem rzeki Cam w Grantchester.

Główny autor badania, profesor psychologii społecznej Viren Swami już wcześniej udowodnił, że spędzanie czasu na terenach zielonych, takich jak parki, pomaga promować pozytywny wizerunek ciała, który obejmuje poszanowanie własnego ciała i odrzucenie sztywnych ideałów dotyczących wyglądu.

Najnowsze badanie zespołu prof. Swami pozwoliło natomiast ustalić, że podobną, natychmiastową poprawę w postrzeganiu swojego ciała można osiągnąć oglądając już pojedynczy film przedstawiający środowisko naturalne. Drugi z pokazywanych badanym osobom filmów - ten rozgrywający się w centrum miasta - nie miał ani pozytywnego, ani negatywnego wpływu na ocenę własnego ciała przez uczestników.

"Istnieje wiele możliwych wyjaśnień naszych wyników, chociażby takie, że środowisko naturalne sprzyja tzw. łagodnej fascynacji (ang. soft fascination) - mówi prof. Swami. - Łagodna fascynacja to pojęcie psychologiczne oznaczające stan poznawczego spokoju, który sprzyja zadowoleniu z siebie i pomaga ludziom w bardziej empatycznym spojrzeniu na samych siebie. Widok chmur, rzek, drzew jest pozbawiony jakichkolwiek nawiązań do materializmu, dzięki czemu pozwala obserwatorowi odpocząć od myśli o konsumpcji i wyglądzie".

"Oczywiście wciąż pozostaje wiele do zrobienia, aby w pełni zrozumieć, w jaki sposób ekspozycja na naturalne środowisko sprzyja poprawie obrazu ciała. Trzeba też zbadać, czy i w jakim stopniu nasze wyniki przekładają się na to, co się dzieje, gdy oglądamy filmy przyrodnicze poza laboratorium. Bo na przykład kiedy siedzimy na kanapie oglądając film o lesie, a jednocześnie sprawdzamy wiadomości na facebooku czy twitterze - to możliwe, że obserwowane kątem oka piękne krajobrazy nie będą miały takiego samego efektu immersyjnego" - mówi prof. Swami.

"Jedno jest jednak pewne: nasze odkrycie sugeruje, że może istnieć proste i tanie rozwiązanie promujące zdrowszy wizerunek ciała, szczególnie dla tych osób, które nie mają łatwego dostępu do prawdziwego środowiska naturalnego, czyli np. mieszkańców centrów miast" - podsumowuje naukowiec.

Autorami badania są naukowcy z Anglia Ruskin University (Wlk. Brytania) oraz Perdana University (Malezja).