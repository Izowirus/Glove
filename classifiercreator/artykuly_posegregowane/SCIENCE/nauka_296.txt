Gdańsk, 05.12.2014. Laboratorium Zanurzonej Wizualizacji Przestrzennej oddano do użytku 5 bm. na Politechnice Gdańskiej. Laboratorium składa się z jaskini wirtualnej i umieszczonego w niej sferycznego symulatora chodu, dzięki którym można oglądać m.in. symulacje rzeczywistego świata. Użytkownik może swobodne chodzić po wizualizowanej przestrzeni w jaskini wirtualnej. Pracownia służyć może informatykom, ale też np. architektom, lekarzom, strażakom, wojsku. (aw/cat)
PAP/Adam Warżawa ***Zdjęcie do depeszy PAP pt. Laboratorium Zanurzonej Wizualizacji Przestrzennej na Politechnice Gdańskiej*** Archiwum PAP © 2014 / Adam Warżawa
                                        

            W dniach od 23 do 27 maja na Politechnice Gdańskiej odbędzie się Bałtycki Festiwal Nauki, w trakcie którego ok. 500 studentów i uczonych będzie prezentowało ciekawostki z 24 dziedzin nauki - od architektury po biocybernetykę.
      
            Jest to szesnasta edycja festiwalu, podczas której pracownicy i studenci Politechniki Gdańskiej zorganizują dla odwiedzających warsztaty, wykłady, prezentacje multimedialne, pokazy laboratoryjne, wycieczki, pikniki naukowe i konkursy. Jak zapowiadają organizatorzy tegoroczna edycja festiwalu jest bardzo różnorodna - program tworzono w ten sposób by był atrakcyjny dla osób w każdym wieku.

Organizatorzy zapowiadają, że młodsze dzieci, będą mogły wziąć udział w doświadczeniach z pogranicza chemii, fizyki i inżynierii materiałowej. Między innymi będą mogły zobaczyć takie doświadczenia jak "gorący lód" czy „podwodny ogród". Jedną z rozrywek dla najmłodszych będzie tworzenie własnej mapy ze słodyczy, które po zakończonym eksperymencie zostaną przekazane dzieciom. Starsi będą mogli m.in. wyizolować barwnik ze szpinaku, zaprojektować własny wzór na koszulkę, sprawdzić działanie bionicznej ręki czy zobaczyć krew żaby pod specjalistycznym mikroskopem.

Oprócz atrakcji dla dzieci, władze Politechniki Gdańskiej postanowiły przybliżyć odwiedzającym problem zanieczyszczenia powietrza. Wykład na ten temat przedstawi rektor uczelni prof. Jacek Namieśnik.

Wstęp na wszystkie atrakcje jest bezpłatny. Część zajęć podlega wcześniejszej rejestracji.