epa05433290 Sprinter the polar bear shakes off the water and holds an ice cream cake in his paws in a basin at the zoo in Hanover, Germany, 20 July 2016.  EPA/HOLGER HOLLEMANN 
Dostawca: PAP/EPA. Archiwum PAP/EPA © 2016 / HOLGER HOLLEMANN
                                        

            Śląski Ogród Zoologiczny w Chorzowie chce zbudować "Polaricum" – obiekt poświęcony zwierzętom polarnym. Ośrodek ma także służyć edukacji m.in. o ochronie klimatu. We wtorek rozstrzygnięto konkurs studialny na koncepcję tego przedsięwzięcia.
      
            "To jest pionierskie przedsięwzięcie nie tylko w skali Polski, ale i Europy, dlatego że nie ma jednego obiektu poświęconego właśnie temu zagadnieniu" - mówiła dziennikarzom podczas wtorkowej konferencji w Katowicach dyrektor śląskiego zoo Jolanta Kopiec.

Dodała, że choć poszczególne gatunki zwierząt z Arktyki i Antarktydy można zobaczyć w różnych ogrodach zoologicznych, tutaj znajdą się one w jednym miejscu. "Chcemy również pokazać, jak wygląda życie na tych dwóch kontynentach, w warunkach możliwie maksymalnie zbliżonych do naturalnych" – podkreśliła.

"Polaricum" ma powstać na terenie chorzowskiego zoo. Ma to być kompleks umożliwiający ekspozycję zwierząt z edukacyjnym zapleczem – na wzór np. Afrykarium we wrocławskim zoo, choć "w innym obiekcie, innej tematyce i z innymi funkcjami". "Nie chcemy być konkurencją" – zastrzegła dyrektor.

W "polarnym" obiekcie mają zamieszkać zwierzęta typowe dla obszaru polarnego m.in. białe niedźwiedzie i foki, które kiedyś były w śląskim zoo, a także lwy morskie, pingwiny, renifery, lisy lub wilki polarne.

"O ile łatwiej podczas wakacji pojechać do Afryki i zobaczyć słonie czy żyrafy, to już do Arktyki czy Antarktydy trudno się wybrać. Chcemy pokazać, jak to naprawdę wygląda, jak wygląda góra lodowa, kra, to życie w tamtym rejonie" – dodał z kolei prof. Jacek Jania z Centrum Studiów Polarnych Uniwersytetu Śląskiego.
 
Dużym wyzwaniem będzie zapewnienie zwierzętom odpowiedniej temperatury

Powierzchnia działki, na której ma powstać "Polaricum" wynosi 16 ha. "To jest w zasadzie jedna trzecia tego, co w tej chwili mamy zagospodarowane pod ekspozycję zwierząt" – podała Kopiec. Zapewniła też o staraniach zoo, by stworzyć dla zwierząt warunki maksymalnie zbliżone do tych naturalnych. "Wiadomo, że to nie może być wybieg o powierzchni 150 m kw., tylko 1,5 tys. m kw., by np. niedźwiedź swobodnie mógł przemieszczać się po tym terenie" – wskazała.

Jednym z największych wyzwań w jej ocenie będzie zapewnienie zwierzętom odpowiedniej temperatury. "Przez większą część roku będą te zwierzęta musiały mieć sztucznie chłodzone baseny z wodą (…), zaciemnione pomieszczenia i części na wybiegach" – dodała dyrektor.

Oprócz części ekspozycyjnej ma się tam także znaleźć część edukacyjna poświęcona m.in. ochronie klimatu.

Przeprowadzenie konkursu studialnego na koncepcję tego obiektu władze ogrodu zoologicznego zleciły katowickiemu oddziałowi Stowarzyszeniu Architektów Polskich(SARP). Zgłoszonych zostało pięć projektów, jeden zdyskwalifikowano. Jury przyznało dwa równorzędne drugie miejsca oraz dwa trzecie. Zespoły te otrzymało odpowiednio po 12 tys. i 8 tys. zł.

Przewodniczący jury Dieter Paleta podkreślił, że konkurs był bardzo trudny i wymagający. Wśród najważniejszych kryteriów ocenianych w konkursie wymienił: zagwarantowanie zwierzętom warunków maksymalnie zbliżonych do tych z naturalnego otoczenia, atrakcyjność oferty edukacyjnej i zaprojektowanie trasy zwiedzania, rozwiązania architektoniczno-konstrukcyjno-przestrzenne oraz aspekt ekonomiczny, czyli koszt budowy oraz eksploatacji.

W ocenie Kopiec rozstrzygnięcie konkursu "pokazuje kierunek myślenia architektów". "Wyniki tych prac konkursowych będą podstawą, by stworzyć program funkcjonalno-użytkowy i w przyszłym roku przystąpić do tzw. wykonania projektu realizacyjnego, który nam pokaże, jak naprawdę to powinno wyglądać i ile dokładnie będzie nas to kosztować" – tłumaczyła.



Pytana o szacunkowy koszt podała, że prawdopodobnie będzie on zbliżony do Afrykarium we wrocławskim zoo czy planowanego Orientarium w Łodzi. Dodała, że chodzi więc prawdopodobnie o kwotę rzędu ok. 300 mln zł, choć zastrzegła, że dokładniejsze szacunki będą znane po wybraniu projektu do realizacji. Środki mają pochodzić m.in. z budżetu woj. śląskiego.

Zdaniem dyrektor, budowa "Polaricum" – jeśli nie będzie komplikacji – powinna ruszyć w 2018 lub 2019 r. Przy przedsięwzięciu zoo współpracuje także z Uniwersytetem Śląskim.

Śląski Ogród Zoologiczny w Chorzowie o powierzchni blisko 50 tys. m kw. działa od 1958 r. Znajduje się na terenie Parku Śląskiego. Obecnie zamieszkuje tam ponad 3 tys. zwierząt z ponad 300 gatunków.