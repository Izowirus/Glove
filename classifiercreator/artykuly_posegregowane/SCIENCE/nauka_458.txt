Wrocław, 04.08.2017. Nowy rezonans magnetyczny. Otwarcie nowej pracowni rezonansu magnetycznego w USK w zakładzie Radiologii  Ogólnej, Zabiegowej i Neuroradiologii. (ak/dw) Archiwum fot. PAP/Aleksander Koźmiński
                                        

            Unikalny sygnał świadczący o zrozumieniu zasłyszanych treści zidentyfikowali w mózgu naukowcy z Trinity College Dublin (Irlandia) i University of Rochester (USA). Wyniki ich badania publikuje czasopismo "Current Biology".
      
            Jak stwierdzić, że ktoś rozumie, co do niego mówimy? Że nie puszcza naszych słów mimo uszu, ale w pełni pojmuje ich znaczenie? Nic trudnego - wystarczy zaobserwować, czy w jego mózgu pojawia się sygnał zrozumienia. Jeśli nie, nasz rozmówca zapewne jest zdekoncentrowany albo treść naszej wypowiedzi w ogóle do niego nie dociera.

Zespół irlandzkich i amerykańskich badaczy na podstawie odczytu bioelektrycznej aktywności mózgu (EEG) wyróżnił specyficzny sygnał pojawiający się podczas analizy podobieństwa znaczeniowego zasłyszanych wyrazów. Sygnał ten świadczy o rozumieniu treści.

Ochotnicy biorący udział w badaniu słuchali audiobooków. Gdy wszystko szło dobrze - tekst był dobrze słyszalny, a uczestnicy koncentrowali się na zadaniu - przez ich mózgi przepływał sygnał zrozumienia. Gdy badani nie zwracali uwagi na słowa albo mieli trudności ze zrozumieniem treści (np. nagranie było zbyt głośne), sygnał zanikał.

Odkrycie naukowców może mieć wiele zastosowań.

"Potencjalne zastosowania obejmują testowanie rozwoju językowego u dzieci lub ocenianie poziomu funkcjonowania mózgu u pacjentów w stanie obniżonej świadomości. Obecność sygnału lub jego brak może również potwierdzać to, czy osoba pracująca na stanowisku wymagającym precyzji i szybkości reakcji, np. kontroler lotów lub żołnierz, zrozumiała otrzymane instrukcje. Sygnał może być też użyteczny przy wykrywaniu wczesnych stadiów demencji u ludzi w podeszłym wieku" - mówi prof. Ed Lalor, jeden z badaczy.

O wynikach badania można przeczytać na stronie: http://www.cell.com/current-biology/fulltext/S0960-9822(18)30146-5 