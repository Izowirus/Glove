Na ukończeniu są już prace przy stałej ekspozycji Mikro i Makro Świat w powstającym łódzkim Centrum Nauki i Techniki EC1. W interaktywny sposób przybliży ona zwiedzającym niewidzialne dla ludzkiego oka obiekty - m.in. struktury atomowe oraz odległy Wszechświat.

      
            Jak poinformował w czwartek dyrektor CNiT EC1 Paweł Żuromski, "Mikro i Makro Świat" będzie jedną z trzech edukacyjnych ścieżek nowoczesnej placówki popularyzującej naukę, która swoją działalność ma rozpocząć w grudniu br.

"Ekspozycja na interaktywnych stanowiskach i instalacjach zaprezentuje obiekty, które są niewidoczne dla ludzkiego oka. Dlatego że są one bardzo małe – rzędu milionowych części metra – i to jest to, co zostanie ukazane w sferze mikro świata, a w części makro przybliżymy ogromne obiekty wielokrotnie przekraczające obszar Ziemi, ale niewidoczne dla nas, bo oddalone o tysiące lat świetlnych" – powiedział.

Jak wyjaśnił kierownik działu ekspozycji CNiT EC1 Michał Buława, ta edukacyjna ścieżka będzie składać się z pięciu stref. Są to: struktura materii, która opisuje i prezentuje kwarki, budowę atomów i kryształy; nanolab, gdzie m.in. z pomocą skaningowego mikroskopu elektronowego będzie można poznać wszystkie aspekty nanotechnologii; głęboki kosmos - opowiadający o najdalszych zakątkach Wszechświata i o tym, jak można je badać; człowiek w kosmosie – opisujący eksplorowanie pozaziemskiej przestrzeni przez ludzi i statki kosmiczne.

Uzupełnieniem i integralną częścią tej ekspozycji jest kino sferyczne 3D w kształcie kopuły. Będą w nim wyświetlane krótkie tematyczne filmy, które w szerszym kontekście ukażą zjawiska oglądane wcześniej na wystawie.

Buława podkreślił, że większość stanowisk i instalacji jest interaktywna. "M.in. w strefie struktury materii znajdują się stanowiska, takie jak maszyna losująca pierwiastki z quizem, czy cztery stoły dotykowe z grą, w której buduje się związki chemiczne. Pewnym uzupełnieniem będą trzy multidyscyplinarne laboratoria" - wskazał.

Dyrektor Żuromski poinformował, że większość stref Mikro i Makro Świata jest już gotowa i obecnie są w fazie testowania przez grupy szkolne. "W trakcie wyposażana pozostaje jeszcze strefa człowiek w kosmosie. Tam prace potrwają dłużej, bo w większości znajdą się w niej prototypowe eksponaty" – wyjaśnił.

Edukacyjna placówka powstaje w zachodniej części rewitalizowanego kompleksu dawnej elektrowni EC1. Znajdą się w nim trzy ścieżki edukacyjne, adresowane do dzieci, młodzieży i dorosłych. Dwie pozostałe to "Przetwarzanie energii" - m.in. z multimedialnym mappingiem wyświetlany na oryginalnym turbogeneratorze firmy Brown Boveri oraz "Historia wiedzy i cywilizacji" prezentująca wiedzę z dziedziny chemii, fizyki i nauk przyrodniczych oraz jej wykorzystanie w codziennym życiu człowieka.

Łącznie na ekspozycję Centrum złoży się ponad 140 instalacji – praktycznie każda będzie interaktywna. Najnowsze technologie połączone zostaną z odrestaurowanymi oryginalnymi urządzeniami zabytkowej elektrowni.

Szacuje się, że rocznie to miejsce będzie odwiedzać ok. 430 tys. osób.

Koszt przygotowania ekspozycji Centrum ma wynieść 45,5 mln zł, z czego 18,3 mln zł EC1-Miasto Kultury otrzymało z UE w ramach Programu Operacyjnego Infrastruktura i Środowisko na lata 2014-2022.