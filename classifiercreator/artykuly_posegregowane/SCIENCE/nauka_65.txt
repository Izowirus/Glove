Senat Państwowej Medycznej Wyższej Szkoły Zawodowej w Opolu wyraził zgodę na połączenie z Uniwersytetem Opolskim. W czwartek swe stanowisko zajmie senat UO. Ostateczna decyzja w tej sprawie należy do ministra nauki i szkolnictwa wyższego.
      
            Decyzja zapadła większością głosów. Za przyłączeniem głosowało 17 senatorów, dwóch było przeciw, dwóch wstrzymało się od głosu. Uchwała senatu Państwowej Medycznej Wyższej Szkoły Zawodowej w Opolu o wejściu w struktury UO jest zakończeniem trwających od dwóch lat rozmów między władzami obydwu uczelni.

Według rektora PMWSZ dr Tomasza Halskiego, połączenie sił obydwu uczelni jest właściwym kierunkiem, zwłaszcza pod kątem wprowadzanych wraz z "Konstytucją dla nauki" zmian w funkcjonowaniu uczelni wyższych. Nie bez znaczenia jest uruchomienie w ubiegłym roku kierunku medycznego na Uniwersytecie Opolskim, co pozwala na lepsze wykorzystanie funduszy i kadry przy kształceniu kadry medycznej w połączonej uczelni.

Kolejnym krokiem w kierunku połączenia szkół będzie uchwała senatu Uniwersytetu Opolskiego, która może zapaść w najbliższy czwartek na nadzwyczajnym posiedzeniu senatu zwołanym przez rektora UO.

Jak zapowiedział rektor UO prof. Marek Masnyk, nowy statut połączonych uczelni będzie przygotowywany przez komisję, w której skład wejdą przedstawiciele PMWSZ. Rektor wyraził nadzieję, że już w wybieranej w przyszłym roku radzie uczelni UO znajdzie się reprezentant szkoły medycznej. Obydwaj rektorzy deklarują chęć połączenia od 1 października 2019 roku.

Państwowa Medyczna Wyższa Szkoła Zawodowa w Opolu została założona w 2003 roku i jest jedyną państwową medyczną wyższą szkołą zawodową w Polsce. Uczelnia kształci na studiach licencjackich pielęgniarki, położne, kosmetologów i dietetyków, a na studiach magisterskich drugiego stopnia pielęgniarki, położne, kosmetologów i fizjoterapeutów. Szkoła prowadzi także jednolite, pięcioletnie studia magisterskie na kierunku fizjoterapii.