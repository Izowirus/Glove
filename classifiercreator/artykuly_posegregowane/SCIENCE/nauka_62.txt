Chiński rząd postanowił odłożyć w czasie wprowadzenie w życie kontrowersyjnych przepisów, znoszących całkowity zakaz handlu kośćmi tygrysów i rogami nosorożców – poinformowały we wtorek lokalne media. Wycofanie zakazu potępiali obrońcy przyrody.
      
            „Wydanie szczegółowych regulacji dotyczących wprowadzenia w życie (nowych przepisów) zostało odłożone w czasie” - powiedział zastępca sekretarza generalnego rządu Ding Xuedong, cytowany przez agencję Xinhua.

Nowe przepisy, o których rząd informował pod koniec października, przewidywały częściowe wycofanie obowiązującego od 1993 roku całkowitego zakazu handlu i używania tych materiałów, a także zawierających je wyrobów. Według tych regulacji działania te miały być dozwolone w „szczególnych okolicznościach”, w tym w celach naukowych i medycznych oraz w „wymianach kulturalnych”.

Kości tygrysów i rogi nosorożców są cenione w tradycyjnej chińskiej medycynie, choć nie ma naukowych dowodów na ich lecznicze właściwości.

Zniesienie zakazu skrytykował w ubiegłym tygodniu Program Środowiskowy ONZ (UNEP). „Renegocjacja istniejących zakazów handlu częściami nosorożców i tygrysów – z jakiegokolwiek powodu – jest ekstremalnie niepokojącym działaniem, które zagraża dekadom ciężkiej pracy na rzecz wprowadzania praw i regulacji, by chronić te krytycznie zagrożone zwierzęta” - napisano w komunikacie UNEP.

„Zezwolenie na powrót rogów nosorożców i kości tygrysów na rynek sygnalizuje również niezgodnie z prawdą, że te produkty mają właściwości lecznicze. Nie wiemy, jaki będzie tego wpływ na stymulację popytu” - dodano.

Amerykańska organizacja ochrony przyrody World Wildlife Fund (WWF), która również potępiała zniesienie zakazu, wyraziła zadowolenie z powodu decyzji o opóźnieniu wprowadzenia nowych przepisów, określając ją jako „pozytywną odpowiedź na reakcję międzynarodową”.

„Zapraszamy zainteresowane tym problemem strony, by utrzymywały kontakt i wymieniały poglądy z odpowiednimi urzędami chińskimi, by wspólnie promować lepszą ochronę nosorożców i tygrysów na świecie” - oświadczyła we wtorek rzeczniczka chińskiego MSZ Hua Chunying, odpowiadając na pytanie, czy decyzja była skutkiem międzynarodowej krytyki.

Według raportu zaprezentowanego na azjatyckiej konferencji ministrów ws. ochrony tygrysów w 2016 roku, na wolności żyło wtedy na świecie ok. 3890 tych wielkich kotów. Populacja dzikich nosorożców szacowana jest na ok. 30 tys. i w odróżnieniu od tygrysów zwierzęta te nie występują naturalnie w Chinach.

W ChRL legalnie działają komercyjne fermy tygrysów, choć używanie ich kości w medycynie było dotychczas formalnie zabronione. Według obrońców zwierząt mimo zakazu były one jednak dodawane do różnego rodzaju leczniczych preparatów.

Z Kantonu Andrzej Borowiak