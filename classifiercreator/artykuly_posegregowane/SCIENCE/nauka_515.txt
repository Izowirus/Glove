epa02024401 A Lynx makes his way back into the woods after he was trapped in the mens downhill finish area 10 February 2010 in Whistler, Canada. The 2010 Vancouver Olympics start on 12 February 2010  EPA/GEORGE FREY
Dostawca: PAP/EPA. Archiwum PAP/EPA © 2018 / GEORGE FREY
                                        

            Wideopułapki umieszczone w górach przez przyrodników ze Stowarzyszenia dla Natury "Wilk", zarejestrowały rysie w dolinie Wapienicy w okolicy Bielska-Białej. Zdaniem wiceprezesa stowarzyszenia dr. Roberta Mysłajka to dowód, że drapieżniki dotarły do północnych rubieży Beskidu Śląskiego.
      
            „W Beskidzie Śląskim prowadzimy monitoring rysi od 10 lat. Przez ten czas zarejestrowaliśmy drapieżniki w wielu miejscach, najczęściej w rejonie Baraniej Góry i Skrzycznego. Teraz wideopułapki nagrały je w dolinie Wapienicy. Dowodzi to, że młode osobniki opuszczają macierzyńskie terytoria i zakładają własne rodziny bardziej na północ” – powiedział w rozmowie z PAP dr Mysłajek.

Naukowiec poinformował, że w dolinie Wapienicy kamery zarejestrowały dwa rysie. „Tropiliśmy je już wcześniej i wiemy, że są tam na stałe” – dodał. „Bielskie” rysie zobaczyć można w internecie pod adresem: https://www.youtube.com/watch?v=ichHApG1xEs

Mysłajek podkreślił, że choć dolina Wapienicy leży w pobliżu miasta i jest miejscem chętnie odwiedzanym przez spacerowiczów, to spotkanie z rysiem raczej nie wchodzi w rachubę. „Proszę nie myśleć, że one żyją przy mieście. Dostrzegliśmy je wysoko w górach; w niedostępnych miejscach, gdzie ludzie nie chodzą” – zaznaczył.

Przyrodnik dodał, że w Beskidzie Śląskim żyją co najmniej cztery dorosłe osobniki, w tym dwie rozmnażające się samice. „Wiemy o tym, bo już kilkakrotnie wideopułapki zarejestrowały kotki z młodymi” – powiedział.

Rysie są ssakami drapieżnymi z rodziny kotowatych. Ich populacja w Polsce szacowana jest na ok. 300 osobników. Dorosły ryś może mierzyć od 100 do 150 cm. Wysokość w kłębie sięga 75 cm. Osobniki, z wyjątkiem samic z młodymi, prowadzą samotne życie. Rysie użytkują duże areały, które w górach sięgają 100-140 km kw. W Polsce są pod ścisłą ochroną.

Stowarzyszenie dla Natury „Wilk” istnieje od 1996 r. Siedzibę ma w Twardorzeczce u stóp Skrzycznego. Zajmuje się ochroną przyrody, a szczególnie działaniami na rzecz ssaków drapieżnych - wilków, rysi, niedźwiedzi, wydr, borsuków i innych gatunków. Jego członkowie prowadzą działalność edukacyjną i badawczą.