Po sześciu godzinach lotu do Międzynarodowej Stacji Kosmicznej (ISS) dotarł w nocy z piątku na sobotę rosyjski statek kosmiczny Sojuz MS-05 z międzynarodową załogą - poinformowała amerykańska agencja kosmiczna NASA.
      
            Rakieta wystartowała w piątek o 18:41 czasu moskiewskiego (17:41 w Polsce) z kosmodromu Bajkonur w Kazachstanie.

Nową załogę ISS tworza: kosmonauta Roskosmosu, Rosjanin Siergiej Riazanski, astronauta NASA, Amerykanin Randolph Bresnik i astronauta ESA, Włoch Paolo Angelo Nespoli.

Mają oni spędzić na stacji pięć miesięcy.

Aktualnie na ISS przebywa kosmonauta Roskosmosu Fiodor Jurczychin oraz astronauci NASA - Peggy Whitson i Jack Fischer. Jurczychin i Fischer mają powrócić na Ziemię 3 września na pokładzie Sojuza MS-04 wraz z pełniącą funkcję dowódcy ISS Whitson, która pod koniec kwietnia pobiła wynoszący dotąd 534 dni rekord łącznego czasu pobytu obywatela USA w kosmosie.

Statek Sojuz MS-04 z Jurczychinem i Fischerem przybył na ISS w kwietniu.