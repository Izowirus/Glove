Szczecin , 12.01.2013. Obrączki ślubne. (mb/awol)
PAP/Marcin Bielecki Archiwum PAP © 2017 / Marcin Bielecki
                                        

            Ryzyko zgonu samotnych i rozwiedzionych osób chorych na serce jest większe niż w przypadku osób pozostających w związku małżeńskim - informuje "Journal of the American Heart Association".
      
            Naukowcy od dawna wiedzieli, że osoby rozwiedzione są generalnie bardziej narażone na przedwczesną śmierć. Natomiast niewiele badań poświęcono związkom pomiędzy niekorzystnymi zdarzeniami sercowo-naczyniowymi a stanem cywilnym u pacjentów ze stwierdzoną lub podejrzewaną chorobą wieńcową.

Badanie, którym kierował dr Arshed Quyyumi z Emory Clinical Cardiovascular Research Institute w Atlancie objęło 6 051 pacjentów (średni wiek 63 lata, 23 procent z nich to Afroamerykanie) poddanych cewnikowaniu serca z powodu choroby wieńcowej. To pierwsza praca, która wskazuje na szczególne zagrożenie chorych na serce osób rozwiedzionych, w separacji, owdowiałych lub nigdy nieżonatych/niezamężnych. Z badania wykluczono pacjentów z poważnym uszkodzeniem zastawek, anemią, wrodzonymi chorobami serca, nowotworem lub aktywnym stanem zapalnym. Stan cywilny został ustalony za pomocą ankiety.

Pacjentów obserwowano przez 3,7 roku. Odnotowano 1085 zgonów, w tym 688 zgonów z przyczyn sercowo-naczyniowych i 272 zawały serca.

Naukowcy odkryli, że w porównaniu z osobami będącymi w związku małżeńskim pozostawanie w stanie wolnym było związane z wyższym o 24 proc. ryzykiem zgonu z dowolnego powodu. Ryzyko zgonu z powodu chorób układu krążenia było wyższe o 45 proc., a śmierci sercowej lub zawału serca - o 52 proc.

W szczególności ryzyko śmierci sercowej lub zawału serca było wyższe o 40 proc. w przypadku osób, które nigdy nie zawarły małżeństwa, o 41 proc. dla rozwiedzionych i w separacji, zaś aż o 71 proc. dla wdów i wdowców.

Tak znaczący wpływ stanu cywilnego zaskoczył autorów badań. Przypuszczają, że może chodzić o społeczne wsparcie, jakie daje małżeństwo oraz inne korzyści z towarzystwa bliskiej osoby.

Wśród osób niepozostających w związku małżeńskim więcej było Afroamerykanów i kobiet. Częściej od żonatych/zamężnych miały one nadciśnienie, niewydolność serca czy podwyższony poziom cholesterolu - natomiast rzadziej paliły.

Zdaniem autorów stan cywilny pacjenta należy brać pod uwagę podczas leczenia choroby wieńcowej, na przykład wybierając bardziej agresywne leczenie.

Autorzy badania sugerują, aby ostrożnie interpretować jego wyniki, ponieważ jest to retrospektywna analiza przeprowadzona w pojedynczej instytucji. Wyników nie można odnieść do osób niechorujących na serce. Poza tym badanie nie uwzględniło związków nieformalnych i nie uwzględniało ewentualnych zmian stanu cywilnego.