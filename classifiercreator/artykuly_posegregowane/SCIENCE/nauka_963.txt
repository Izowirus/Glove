Narodowe Centrum Badań i Rozwoju (NCBR) uruchamia dwa Fundusze Funduszy, które w najbliższych latach na inwestycje przeznaczą 2 mld złotych - ogłoszono w piątek w Warszawie. Zadaniem funduszy NCBR CVC i NCBR VC jest wykreowanie rynku inwestycji technologicznych.

      
            Dwa fundusze – NCBR VC i NCBR CVC – mają za zadanie z jednej strony efektywnie rozdysponowywać środki unijne, a z drugiej aktywnie włączyć korporacje i inwestorów indywidualnych w finansowanie polskich projektów technologicznych.

"Kładziemy fundamenty pod system komercjalizacji projektów B+R (badania i rozwój - przyp. PAP) z wykorzystaniem instrumentów finansowych. To ważne dopełnienie stworzonego przez NCBR ekosystemu wspierania polskich projektów technologicznych na wszystkich etapach rozwoju" – powiedział w piątek wiceminister nauki i szkolnictwa wyższego Piotr Dardziński. Dodał, że uruchomione mechanizmy są "dosyć rzadkie na polskim rynku". Jego zdaniem powołanie funduszy to "dobry komunikat" dla firm, które rozpoczęły działalność innowacyjną w każdej z branż.

NCBR VC (z ang. Venture Capital) to Fundusz Funduszy powstały na mocy umowy podpisanej w piątek między NCBR a spółkami VC3.0 sp. z o.o. i FinCrea TFI S.A. NCBR VC będzie dysponował sumą 1,1 mld zł na inwestycje, z czego co najmniej połowa środków będzie pochodziła od inwestorów prywatnych. To pierwszy polski profesjonalny inwestor instytucjonalny, który systemowo zapewni finansowanie dla funduszy typu VC. Spółki, z którymi zawarto w piątek umowę, będą zarządzały powołanym Funduszem Funduszy i budowały portfel najlepszych funduszy VC, które zainwestują w małe i średnie firmy o profilu technologicznym z wysokim potencjałem rozwoju.

Z kolei NCBR CVC (z ang. Corporate Venture Capital) to efekt umowy zawartej pod koniec grudnia zeszłego roku między NCBR a Polskim Funduszem Rozwojowym i BGK TFI. Łączne środki na inwestycje z tego Funduszu Funduszy wynoszą 880 mln zł – połowa środków pochodzi z NCBR, druga połowa jest wkładem inwestorów korporacyjnych.

"Uruchamiając NCBR CVC i NCBR VC nie myślimy wyłącznie o teraźniejszości i wypełnieniu luki kapitałowej na polskim rynku venture capital. Inwestowane przez nas pieniądze będą pracować na rynku przez długi czas, zapewniając finansowanie przełomowym projektom technologicznym, które mogą stać się wizytówką Polski na świecie" – ocenił w piątek dyrektor NCBR prof. Maciej Chorowski. Zapewnił, że dzięki tym instrumentom wielokrotnie zwiększy się dostęp małych i średnich przedsiębiorstw do finansowania projektów z udziałem prac badawczo-rozwojowych przy wykorzystaniu kapitału typu venture.

Jak podało NCBR, w 2016 r. aktywność funduszy CVC na świecie sięgnęła ok. 25 mld USD.