Strona portalu Nauka w Polsce zmienia wygląd. Dzięki nowemu układowi jest bardziej przejrzysta, nowoczesna i zapewnia lepszy dostęp do informacji. W nowym wydaniu portal jest dostępny od wtorku. PAP/Nauka w Polsce
                                        

            Strona portalu Nauka w Polsce zmienia wygląd. Dzięki nowemu układowi jest bardziej przejrzysta, nowoczesna i zapewnia lepszy dostęp do informacji. W nowym wydaniu portal jest dostępny od wtorku.
      
            Nowa strona serwisu Nauka w Polsce http://naukawpolsce.pap.pl/ zawiera dwa paski menu, grupujące treść z dwóch głównych obszarów tematycznych. Jeden z nich dotyczy badań, prowadzonych przez polskich naukowców. Depesze uporządkowane są tu w ośmiu działach: Kosmos, Historia i kultura, Człowiek, Zdrowie, Życie, Ziemia, Materia i energia, Technologia. Czytelnicy tych działów dowiadują się o najważniejszych i najciekawszych pracach realizowanych w pracowniach i laboratoriach polskich uczelni, instytutów badawczych czy instytutów Polskiej Akademii Nauk. Mogą na bieżąco śledzić, nad czym pracują najlepsi polscy badacze - i na jakie tematy publikują oni w prestiżowych pismach naukowych, jako autorzy bądź współautorzy. Internauci znajdą również wypowiedzi ekspertów z różnych dziedzin i komentarze dotyczące bieżących wydarzeń.

Nie mniej bogata jest druga grupa tematów, specjalnie wyeksponowanych w serwisie Nauka w Polsce. Tematy te dotyczą organizacji nauki w Polsce, zarządzania i finansowania, a także życia uczelni i instytucji badawczych. Można o tym przeczytać w ośmiu działach: Uczelnie i instytucje, Innowacje, Konkursy, Prawo, Popularyzacja, Granty i stypendia, Wydarzenia, Ludzie. Znajdują się tu aktualne informacje na temat stanowienia prawa, np. dla szkolnictwa wyższego; przyznawania środków finansowych na badania; współpracy instytucji naukowych czy działań nauki podejmowanych na rzecz rozwoju gospodarki.

Każdy z działów można przeglądać bezpośrednio z górnej belki menu lub w blokach tematycznych na stronie portalu. W każdym z bloków znajduje się aż pięć najnowszych informacji z danej dziedziny.

Tematy dotyczące prestiżowych wydarzeń - takie jak np. Nagrody Nobla, Nagrody Fundacji na rzecz Nauki Polskiej czy konkurs Popularyzator Nauki - mają na stronie specjalne miejsca, które pozwalają wyeksponować cały pakiet depesz, np. informacje bieżące czy sylwetki nagrodzonych.

Nie ma dziś internetu bez multimediów. Także na nowej stronie serwisu Nauka w Polsce znajduje się rozbudowany bloczek zawierający materiały wideo, fotogalerię i infografiki.

W bloczku "Polecamy" prezentujemy najbardziej warte uwagi - według redakcji - teksty z ostatnich dni. W dziale "Najciekawsze materiały" będzie można się natomiast zorientować, jakie teksty w ciągu kilku ostatnich dni były najchętniej czytane przez internautów.

Nadal można czytać naukowego bloga, recenzje książek czy "myśl na dziś". Pozostaje też bloczek "Świat", w którym znajdują się wybrane doniesienia naukowe zza granicy.

W Kalendarium znika dotychczasowy podział na rocznice, ważne dni i wydarzenia. Dzięki nowemu układowi jest ono bardziej czytelne i funkcjonalne niż dotychczas.

Nowością jest bloczek "Student". Przedstawiamy tam informacje, które mogą w szczególny sposób zainteresować środowisko żaków, liczące dziś 1,5 miliona osób. Internauci mogą śledzić tam nowości dotyczące np. rekrutacji, kibicować studenckim przedsięwzięciom albo dowiadywać się o sukcesach podczas międzynarodowych konkursów, np. dla młodych naukowców, programistów czy twórców łazików marsjańskich.

Dziennikarze serwisu Nauka w Polsce przestają być anonimowi. Ważne, ciekawe, autorskie teksty opatrzone są obecnie wizytówką graficzną z nazwiskiem i miniaturowym zdjęciem autora.

W nowej odsłonie graficznej publikowana jest również anglojęzyczna wersja serwisu http://scienceinpoland.pap.pl/en/ Prezentowane są tam najważniejsze doniesienia dotyczące badań z udziałem Polaków, międzynarodowej współpracy polskich uczelni i instytutów, a także newsy dotyczące organizacji i finansowania sfery nauki.

Ogólnodostępny serwis internetowy Nauka w Polsce redagowany przez dziennikarzy Polskiej Agencji Prasowej, a finansowany z programu DIALOG Ministerstwa Nauki i Szkolnictwa Wyższego. Portal odnotowuje na bieżąco osiągnięcia polskich naukowców, popularyzując rodzimą naukę. Przeznaczony jest zarówno dla środowiska naukowego, jak i dla internautów poszukujących informacji popularnonaukowych. To nieustannie aktualizowany dziennik internetowy oraz baza danych dotyczących polskiej nauk.