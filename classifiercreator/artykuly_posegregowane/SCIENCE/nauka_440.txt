W 100. rocznicę odzyskania niepodległości chcemy skierować reflektor katolickiej refleksji społecznej na problemy, przed którymi stoi polskie państwo - powiedział wicepremier, minister nauki i szkolnictwa wyższego Jarosław Gowin, zapowiadając w piątek cykl konferencji "Polonia Restituta".
      
            "Polonia Restituta. Dekalog dla Polski w 100-lecie odzyskania niepodległości" to cykl 10 ogólnopolskich naukowych konferencji, których pomysłodawcą jest resort nauki wraz z Radą do spraw Społecznych Konferencji Episkopatu Polski. Koordynatorem merytorycznym przedsięwzięcia jest Akademia Ignatianum w Krakowie.

Wicepremier Gowin podczas konferencji prasowej w KPRM inaugurującej cykl powiedział, że w związku z 100. rocznicą odzyskania niepodległości każdy z resortów przygotował specjalne wydarzenia.

"Długo się zastanawialiśmy w ministerstwie nauki, na czym ma polegać nasza rola. Myśleliśmy o tym, żeby np. upamiętnić postaci wybitnych polskich naukowców, myśleliśmy o tym, żeby poddać refleksji kondycję współczesnej nauki" - mówił. Jak dodał, ostatecznie wybór padł na organizację cyklu konferencji poświęconych głównym problemom współczesnej Polski z punktu widzenia katolickiej nauki społecznej.

"Dlaczego katolicka nauka społeczna? Po pierwsze wszyscy wiemy o roli, jaką Kościół odgrywał w polskiej historii, wszyscy wiemy o roli, jaką Kościół odegrał przy odzyskaniu niepodległości w roku 1918 i potem przy kolejnym odzyskaniu niepodległości w 1989 r." - wyjaśnił Gowin. Jego zdaniem perspektywa katolickiej nauki społecznej w chrześcijańskiej refleksji nad społeczeństwem jest jedną z najważniejszych perspektyw, którymi kierują się Polacy.

"Zachowujemy szacunek dla pluralizmu poglądów, dla pluralizmu wartości przyświecających Polakom, ale w 100. rocznicę odzyskania niepodległości chcemy skierować reflektor katolickiej refleksji społecznej na główne problemy, przed którymi stoi polskie państwo i polskie społeczeństwo" – zadeklarował wicepremier.

Poinformował, że do wspólnej refleksji nad przyszłością Polski, widzianej oczyma katolickiej nauki społecznej, zaproszono wybitnych naukowców, przedsiębiorców, ekonomistów, przedstawicieli organizacji pozarządowych, samorządu, a także przedstawicieli różnych partii politycznych "ponad podziałami rząd - opozycja".

Gowin: przedsięwzięcie nie będzie miało charakteru "w najmniejszej mierze politycznego"
 
"Wierzymy, że jednym z efektów tego przedsięwzięcia (...) będzie załagodzenie atmosfery zbyt głębokich sporów politycznych i rozpoczęcie procesu szukania politycznego pojednania" – powiedział szef resortu nauki.

Jak podkreślił, to przedsięwzięcie nie będzie miało charakteru "w najmniejszej mierze politycznego, będzie miało charakter naukowy".

Zwieńczeniem cyklu 10 konferencji będzie międzynarodowy kongres w Krakowie, podejmujący problematykę sumienia i odpowiedzialności w życiu publicznym.

Obecny na piątkowej konferencji dziekan Wydziału Filozoficznego Akademii Ignatianum ks. dr hab. Tomasz Homa powiedział, że "Polonia Restituta” to nie tylko wspomnienie historyczne, ale pretekst, by zastanowić się, jakiego dobra wspólnego życzylibyśmy sobie w przyszłości.

Wyraził nadzieję, że cykl debat może stać się impulsem do debat środowiskowych, "by znaleźć to, co nas łączy (...) w społeczeństwie, które jest dzisiaj dosyć mocno podzielone. A wspólnota i jedność to jedno z zasadniczych obliczy dobra wspólnego".

Pierwsze spotkanie w cyklu będzie poświęcone rodzinie
 
"To przyczynek do myślenia o kulturze politycznej w rozumieniu kultury obywatelskiej, do którego swój wkład wnosi katolicka nauka społeczna, pokazując zasady życia społecznego i pewne wartości, które powinny te zasady urzeczywistniać" - powiedział ks. Homa.

Z kolei minister przedsiębiorczości i technologii Jadwiga Emilewicz oceniła, że dyskusja, którą inicjuje MNiSW, ma stworzyć fundamenty pod nowe stulecie. Jak tłumaczyła, udział jej resortu w cyklu uzasadniają co najmniej trzy tematy, które zostaną poruszone w czasie zbliżających się konferencji: przedsiębiorczość; nadchodząca rewolucja przemysłowa i miejsce w niej człowieka; ekologia.

Patronat nad cyklem konferencji objął prezydent Andrzej Duda, a w skład komitetu honorowego konferencji weszło Prezydium Episkopatu Polski, marszałek Sejmu Marek Kuchciński, marszałek Senatu Stanisław Karczewski oraz szef resortu nauki.

Pierwsze spotkanie w cyklu, poświęcone rodzinie, odbędzie się w najbliższy poniedziałek na Uniwersytecie im. Kardynała Stefana Wyszyńskiego w Warszawie. Gowin zapowiedział, że miesiąc później w Łodzi tematem dyskusji będzie praca i przedsiębiorczości. Tematami kolejnych konferencji będą m.in. ekologia, solidarność społeczna, zrównoważony rozwój.