Orangutany potrafią samodzielnie wykonać haczyki z drutu i użyć ich do zdobycia pożywienia – informują naukowcy na łamach pisma „Scientific Reports”.
      
            Orangutany okazały się jeszcze inteligentniejsze niż dotąd przypuszczano. Już podczas pierwszych prób w trakcie eksperymentu potrafiły użyć kawałka drutu do zrobienia haczyka, dzięki któremu sięgały po pożywienie. Następnie prostowały drut, żeby wykorzystać go do dalszych zadań.

Ludzkie dzieci bardzo sprawnie posługują się narzędziami od najmłodszych lat. Okazuje się jednak, że mają dużo kłopotu z zadaniem polegającym na „wynalezieniu” haczyka. Dzieciom do ósmego roku życia sprawia trudność wyciągnięcie koszyka z dna pionowej rury, gdy mają pod ręką drut i muszą wpaść na pomysł, że można z niego zrobić haczyk.

Co ciekawe, kiedy dzieciom demonstrowano, jak wykonać haczyk i wydobyć koszyk, naśladowały to bez trudu. Podstawowa trudność polegała natomiast na samodzielnym wynalezieniu tego sposobu.

Orangutanom przychodzi to jednak z łatwością. Potrafiły same wpaść na pomysł haczyka i zastosować swoją innowację w praktyce – wynika z eksperymentów, przeprowadzonych przez międzynarodowy zespół naukowców z ośrodków akademickich w Wiedniu (Austria) i St. Andrews (Szkocja).

Eksperymenty prowadzono w wiedeńskim ogrodzie zoologicznym. Jak wyjaśnia Isabelle Laumer z Uniwersytetu w Wiedniu, orangutany miały za zadanie wyciągnąć z pionowej i poziomej rury koszyk zawierający nagrodę.

W pierwszym przypadku wydobycie koszyka wiązało się z koniecznością zrobienia haczyka z drutu. W drugim zaś, kiedy rura leżała poziomo, musiały drut wyprostować, żeby wydłużyć go i wypchnąć koszyk.

Jak wyjaśnia badaczka, orangutany bardzo szybko wpadały na pomysł, że trzeba zgiąć drut w haczyk. Dwa spośród badanych orangutanów rozwiązały oba zadania w ciągu pierwszych minut trwania eksperymentu. Zwierzęta zginały i prostowały drut posługując się zębami. Nie miały trudności z precyzyjnym umieszczaniem haczyka w rurze i kierowaniem zakrzywienia haczyka w odpowiednim kierunku.

Jak przypominają naukowcy, orangutany mają 97 proc. DNA wspólnego z ludźmi i należą do najinteligentniejszych naczelnych. Obecnie zaliczane są w poczet gatunków krytycznie zagrożonych wyginięciem z powodu produkcji oleju palmowego. Związane jest to z masowym wycinaniem lasów deszczowych, w których orangutany zamieszkują. Ogromne obszary po wyciętych lasach przeznaczane są na uprawę palm, z których pozyskuje się olej.

Więcej: https://medienportal.univie.ac.at/presse/aktuelle-pressemeldungen/detailansicht/artikel/re-inventing-the-hook/