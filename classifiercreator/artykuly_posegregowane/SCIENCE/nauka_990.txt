Płock, 21.03.2017. Leniwiec w płockim zoo, 21 bm. Para leniwców dwupalczastych, które na wolności występują w Ameryce Płd. i należą do ginących gatunków, zamieszkała w Miejskim Ogrodzie Zoologicznym w Płocku (Mazowieckie). Zwierzęta trafiły tam z ogrodów w Odense w Danii i Halle w Niemczech. Wybieg z nowymi mieszkańcami znajduje się w pawilonie dydaktyczno-naukowym, gdzie znajduje się także herpetarium. (mr)  PAP/Marcin Bednarski 
                                        

            Para leniwców dwupalczastych, które na wolności występują w Ameryce Płd. i należą do ginących gatunków, zamieszkała w Miejskim Ogrodzie Zoologicznym w Płocku (Mazowieckie). Zwierzęta trafiły tam z ogrodów w Odense w Danii i Halle w Niemczech.
      
            Wybieg z nowymi mieszkańcami otwarto w poniedziałek w pawilonie dydaktyczno-naukowym płockiego zoo, gdzie znajduje się także herpetarium.

„Leniwce dwupalczaste to nowy gatunek, który pozyskaliśmy, rzadko zresztą eksponowany w ogrodach zoologicznych. Otrzymaliśmy parę tych zwierząt, dwuletnią samicę i rocznego samca” – powiedział PAP dyrektor płockiego zoo Krzysztof Kelman.

Leniwce dwupalczaste (Choloepus didactylus) w warunkach naturalnych zamieszkują Brazylię, Ekwador, Gujanę, Wenezuelę i Peru. Osiągają długość ok. 60 cm i masę do 9 kg. Prowadzą nadrzewny tryb życia, żywiąc się liśćmi, owocami i pędami. Mają bardzo słaby wzrok i słuch oraz bardzo spowolniony metabolizm. Zwykle śpią, nawet 22 godziny na dobę, zawieszone na gałęziach dzięki chwytnym kończynom, zwłaszcza przednim z dwoma palcami zakończonymi długimi pazurami.

„Leniwce to zwierzęta, które mało się poruszają. Niska temperatura ciała, między 24 a 34 st. C, powoduje, że mają bardzo spowolniony metabolizm. Są do tego stopnia leniwe, że w naturze ich futro pokrywają glony. Oprócz tego, w ich sierści występują też endemiczne gatunki chrząszczy i motyli nocnych” – dodał Kelman.

W Europie o hodowli leniwców w ogrodach zoologicznych decyduje koordynator tego gatunku, wpisanego na Czerwoną Listę Gatunków Ginących IUCN (International Union for Conservation of Nature - Międzynarodowa Unia Ochrony Przyrody). „Liczymy, że także w naszym zoo doczekamy się przychówku tych zwierząt, a jeżeli tak się stanie, to młode trafią do innych europejskich ogrodów” – zaznaczył dyrektor płockiego zoo.

Ogród ten ogłosił konkurs na imiona dla pary leniwców dwupalczastych, propozycje można wysyłać do końca marca na adres e-mail: konkurs@zoo.plock.pl. „Na zwycięzców czekają leniwe nagrody rzeczowe, jak piknikowe koce ... do leniuchowania” – zapowiedziała Magdalena Kowalkowska z płockiego zoo.

Miejski Ogród Zoologiczny w Płocku powstał w 1951 r. Obecnie ma powierzchnię ok. 15 ha. Mieszka tam ponad 7,5 tys. zwierząt z 581 gatunków. Od 2002 r. płockie zoo należy m.in. do Światowej Organizacji Ogrodów Zoologicznych.