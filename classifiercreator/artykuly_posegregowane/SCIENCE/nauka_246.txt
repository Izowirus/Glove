Dinozaury nie potrafiły wysuwać języka, jak robią to jaszczurki. Ich języki były raczej krótkie, jak u aligatorów - donoszą naukowcy na łamach pisma „PLOS ONE”.
      
            Dinozaury są często przedstawiane jako stworzenia o groźnie sterczących zębach i długim języku. Okazuje się jednak, że najprawdopodobniej nie wysuwały języka, jak potrafią to robić jaszczurki. Był on raczej przytwierdzony do spodu jamy ustnej, podobnie jak u aligatorów – uważają naukowcy z Uniwersytetu Teksasu w Austin (USA) oraz Chińskiej Akademii Nauk.

Badacze doszli do tego wniosku porównując kości gnykowe i aparaty gnykowe u dzisiejszych ptaków i krokodyli. Służą one do podtrzymywania języka. Wyniki badań porównano ze skamieniałościami dinozaurów.

"Często nie zwraca się uwagi na języki, a dzięki nim można wiele dowiedzieć się o trybie życia wymarłych zwierząt" - opisuje główny autor, Zhiheng Li.

W przeciwieństwie do krótkich kości gnykowych u krokodyli, długie kości gnykowe występowały u pterozaurów – dinozaurów, które potrafiły latać. Pterozaury, podobnie jak ptaki, musiały mieć języki zdolne do wysuwania się i manipulowania.

Zyskanie umiejętności lotu, czyli przekształcenie się przednich odnóży w skrzydła powoduje, że tracą one wiele innych zdolności, np. chwytania. Wówczas zastąpić je muszą inne narządy, takie jak język.

Więcej:
https://news.utexas.edu/2018/06/20/t-rex-couldn-t-stick-out-its-tongue