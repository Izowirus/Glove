Warszawa, 26.04.2017. Konferencja prasowa nt. projektu HyperSat, na której zaprezentowano koncepcję oraz model poglądowy innowacyjnego mikrosatelity odbyła się, 26 bm. w Centrum Prasowym PAP. HyperSat to modułowa, uniwersalna platforma satelitarna, która, zaopatrzona w specjalistyczne instrumenty, pozwoli realizować szerokie spektrum misji kosmicznych, o różnym przeznaczeniu - od radarowych przez telekomunikacyjne, aż po optyczne (obserwacyjne). (cat)
PAP/Marcin Obara Archiwum fot. PAP © 2017 / Marcin Obara
                                        

            Starania o przeprowadzenie misji technologicznej opartej na platformie HyperSat i testującej aparaturę do satelitarnego obrazowania Ziemi zakłada umowa podpisana przez firmy Creotech Instruments i Scanway. Satelita mógłby dostarczyć zdjęcia o rozdzielczości poniżej 1 metra na piksel.
      
            HyperSat ma być uniwersalną, modułową platformą, która wyposażona w specjalistyczne instrumenty pozwoli realizować misje kosmiczne o różnym przeznaczeniu – od radiowych przez telekomunikacyjne, aż po obserwacyjne: optoelektroniczne i radarowe. Jej masa będzie sięgała od 10 kg do 60 kg, a rozmiary od 35x35x10 cm do 35x35x60 cm. Zapewniać będzie wszystkie niezbędne podsystemy pokładowe takie jak komputer pokładowy, system zasilania czy system komunikacji z Ziemią. Platformę przygotowuje firma Creotech Instruments, która w czerwcu 2017 roku na realizację projektu otrzymała dofinansowanie z Narodowego Centrum Badań i Rozwoju.

Firma Scanway specjalizuje się zaś w projektowaniu i wytwarzaniu rozwiązań bazujących na technologiach wizyjnych i laserowych. Pochodząca z Wrocławia spółka realizuje obecnie pierwszy polski instrument do obrazowania Ziemi przystosowany do pracy na orbicie. Skaner ma pozwolić na obrazowanie powierzchni Ziemi w wysokiej rozdzielczości i w szerokim spektrum aż do dalekiej podczerwieni. Pomysł o nazwie ScanSAT również uzyskał dofinansowanie Narodowego Centrum Badań i Rozwoju w ramach tzw. szybkiej ścieżki.

Umowa w formie listu intencyjnego zawarta w grudniu między Creotech a firmą Scanway zakłada wspólne starania o przeprowadzenie misji technologicznej bazującej na platformie HyperSat i testującej rozwiązania spółki Scanway - poinformowano w przesłanym PAP komunikacie. Skaner firmy Scanway zostanie dostosowany do współdziałania z platformą HyperSat, której parametry zostaną z kolei dostosowane do wymagań misji kosmicznych. Zdaniem Scanway tak skonfigurowany satelita obserwacji Ziemi mógłby dostarczyć w przyszłości zdjęcia z rozdzielczościami mniejszymi niż 1 metr na piksel.

"HyperSat, jako platforma z założenia otwarta i elastyczna, ma wspierać integrację i testowanie instrumentów rozwijanych przez młode i dynamiczne przedsiębiorstwa. W ten sposób chcemy integrować krajowe środowisko i wspólnie z podobnymi do nas firmami stworzyć większą całość. (...) Projekt Scanway jest bardzo ambitny i chociaż jego twórcy z pewnością będą musieli pokonać jeszcze wiele trudności technicznych i technologicznych. Lecz jeśli to się uda, możliwości, jakie daje Scanway mogą bardzo pozytywnie wpłynąć na rozwój sektora kosmicznego w Polsce" – mówi prezes Creotech Instruments S.A. dr Grzegorz Brona, cytowany w przesłanym PAP komunikacie.

"Bazując na naszym doświadczeniu w zakresie skanerów dla nauki i przemysłu zamierzamy oprzeć naszą konstrukcję na systemie precyzyjnych odchylanych luster, co pozwoli na szybkie pozyskiwanie obrazów w wielu interesujących dla odbiorców końcowych pasmach spektrum światła. Dzięki projektowi układu optycznego opartego na zwierciadłach możliwe będzie skanowanie powierzchni Ziemi w zakresie od 400 do 12 000 nm, co oznacza również możliwość termograficznej obserwacji planety" – tłumaczy prezes Scanway Sp. z o.o. Jędrzej Kowalewski.