Od połowy obecnego wieku w większości regionów Ziemi lata mogą być o wiele bardziej upalne, niż te, jakie znamy dziś - wynika z badań amerykańskich, przedstawionych w "Climatic Change".
      
            Jeśli skala emisji gazów cieplarnianych i obserwowany dziś trend zmian klimatu nie zmienią się, prawdopodobieństwo, że w okresie 2061-2080 lata będą bardziej upalne, niż rekordowo gorące lata znane dotychczas, wynosi aż 80 proc. - informują naukowcy z National Center for Atmospheric Research (NCAR).

Ich prognozy dotyczą większości lądów na Ziemi, oprócz Antarktyki.

Jeśli jednak uda się ograniczyć emisje gazów cieplarnianych, ryzyko to zmaleje do 41 proc.

"Skrajnie upalne lata zawsze stanowiły wyzwanie dla społeczeństw - mówi główny autor badania, Flavio Lehner z NCAR. - Mogą one zwiększać ryzyko problemów ze zdrowiem, przyczyniać się do nieurodzaju i pogłębiać susze. Takie lata to prawdziwy test naszej zdolności dostosowania się do rosnących temperatur".

O wynikach badania naukowcy poinformowali w nowym numerze "Climatic Change" (DOI: 10.1007/s10584-016-1616-2), poświęconym ocenie korzyści z redukcji emisji gazów cieplarnianych.

Tylko i wyłącznie dla Ameryki Północnej i Południowej, Europy Środkowej oraz Afryki ryzyko to wynosi ponad 90 proc. To znaczy, że niemal każde lato będzie co najmniej tak upalne, jak lata uznawane dotychczas za rekordowe.

Ryzyko, że lata będą jeszcze bardziej upalne, dla pewnych części Ziemi (Alaski, środkowej części USA, Skandynawii, Syberii i kontynentalnej części Australii) wynosi poniżej 50 proc. Naukowcy zastrzegają jednak, że temperatury letnie są dla tych obszarów bardziej zróżnicowane nawet współcześnie. Trudno więc określić, jak wpływają na nie zmiany klimatu.

Jako środek zaradczy naukowcy wskazują konieczność ograniczenia emisji gazów cieplarnianych. Jeśliby udało się to osiągnąć, spodziewane korzyści rozłożą się na Ziemi nierównomiernie. W pewnych częściach świata (np. na wschodnich wybrzeżach USA i w dużej części tropików) prawdopodobieństwo upalnych sezonów letnich utrzyma się na poziomie powyżej 90 proc.

Ryzyko wzrostu upałów zmaleje jednak wyraźnie dla innych okolic Ziemi, m.in. bardzo gęsto zaludnionych części Brazylii, wschodnich Chin i Europy Środkowej.

Aby ocenić, jak będą wyglądały lata w przyszłości, naukowcy przeprowadzili symulacje komputerowe i wykorzystali dane dotyczące sezonów letnich z niemal stu ostatnich lat (1920-2014). "Po raz pierwszy ryzyko rekordowych letnich upałów i ich zależności od skali emisji gazów cieplarnianych zostało oszacowane w tak wyczerpujący sposób, na podstawie tak dużej liczby symulacji, w ramach jednego, najnowocześniejszego modelu klimatycznego" - mówi Clara Deser z NCAR.