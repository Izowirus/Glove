PAP/Jacek Turczyk
                                        

            Na Uniwersytecie Cornella w Nowym Jorku powstała aplikacja, która na podstawie ruchu gałek ocznych mierzy skupienie i poziom zmęczenia podczas wykonywania zadań przez pracowników. Zdaniem twórców, aplikacja może pomóc w lepszej organizacji pracy.
      
            Program, który obecnie testowany jest wyłącznie w wersji dla urządzeń z systemem Android, w opinii jego twórców ma pomóc określić, jaki czas w ciągu dnia jest najbardziej odpowiedni do wykonywania wymagających dużego skupienia zadań.

Naukowcy argumentują, że kiedy człowiek jest skupiony, źrenica ludzkiego oka rozszerza się, aby zwiększyć zdolność widzenia. Ułatwia to przyswajanie informacji np. w formie tekstu, jak i wykonywanie zadań polegających np. na dokonywaniu obliczeń bądź sprawdzaniu zgodności danych. Kiedy człowiek odczuwa zmęczenie, źrenica oka zwęża się, przez co proces przyswajania i przetwarzania informacji staje się trudniejszy, trwa również dłużej i jest mniej wydajny.

Zespół z Uniwersytetu Cornella zbudował aplikację, która do określania stanu zmęczenia i koncentracji wykorzystuje przedni aparat w telefonie komórkowym. Wolontariusze biorący udział w testach programu zostali poproszeni o zrobienie zdjęcia swoich oczu za pomocą przedniego aparatu raz na trzy godziny. Dodatkowo, sześć razy dziennie z użyciem telefonu wykonywali serię krótkich zadań w ramach testu sprawności psychomotorycznej. Aplikacja następnie łączyła analizę zdjęć oraz rezultatów osiąganych przez uczestników eksperymentu podczas testów.

Według badaczy, użycie programu może ułatwić wyznaczanie odpowiedniego czasu na wykonywanie skomplikowanych zadań w pracy, jak i na rozdzielanie go tak, by przerwy w wykonywaniu czynności służyły zwiększaniu efektywności.



Eksperyment zespołu Uniwersytetu Cornella został częściowo sfinansowany przez Intela i amerykańską organizację badawczą non-profit SRC (Semiconductor Research Corporation).