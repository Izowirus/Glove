epa06094480 Indian spectators and media watch the opening ceremony of the space show at M.P. Birla Planetarium in Calcutta, India, 18 July 2017. The Planetarium which was originally built in 1962, reopened to the public after two years of extensive renovation work including being equipped with a new Carl Zeiss Hybrid Projection System.  EPA/PIYAL ADHIKARY 
Dostawca: PAP/EPA. Archiwum PAP/EPA © 2018 / PIYAL ADHIKARY
                                        

            ESO Supernova to nowe planetarium i centrum nauki otwarte przez Europejskie Obserwatorium Południowe (ESO) obok siedziby tej instytucji w Niemczech. Placówka będzie otwarta dla zwiedzających, a także zajmie się produkcją seansów do bezpłatnego użytku w planetariach na całym świecie.
      
            Planetarium i Centrum Nauki ESO Supernova (ESO Supernova Planetarium & Visitor Centre) oficjalnie zainaugurowano w czwartek. Znajduje się w Garching koło Monachium (Niemcy). Dostęp dla zwiedzających do placówki możliwy będzie od soboty 28 kwietnia.

ESO Supernova stanowi jedno z największych centrów nauki skupionych na popularyzacji astronomii. Przestrzeń wystawiennicza to prawie 2200 metrów kwadratowych na trzech piętrach. Długość trasy zwiedzania wynosi 255 metrów. Na początek przygotowano wystawę prezentującą w nowoczesny i interaktywny sposób 13 zagadnień ze współczesnej astronomii i technologii służącej do badań Wszechświata. Wśród atrakcji są m.in. 40-metrowy obraz nocnego nieba (ESO wskazuje, że prawdopodobnie największy na świecie), meteoryt, czy segment zwierciadła przyszłego Ekstremalnie Wielkiego Teleskopu (ELT). Można go nawet dotknąć. Można też zrobić sobie selfie w miejscu specjalnie zaprojektowanym w taki sposób, że będzie to wyglądało jak fotografia wykonana na pustyni Atakama, gdzie znajdują się teleskopy ESO.

„Nasze centrum jest dwujęzyczne. Wystawy i seanse są w języku niemieckim, bowiem jest usytuowane w Niemczech oraz w języku angielskim, gdyż jest to roboczy język w ESO. Ale będą też czasem szanse na oprowadzanie po wystawach w innych językach, w tym po polsku. Wśród pracowników ESO jest bowiem wiele osób mówiących w wielu różnych językach, więc w przypadku grup zwiedzających – szczególnie z krajów członkowskich ESO, do których zalicza się Polska – będziemy starali się w miarę możliwości zaoferować coś w danym języku” - powiedziała w rozmowie z PAP Tania Johnston, która koordynuje pracami ESO Supernova.

„W przypadku Polski nawet już jedną taką wycieczkę szkolną mieliśmy i nasi koledzy z Polski pracujący w ESO pomogli w jej oprowadzeniu” - dodała Johnston.

Projekt budynku ESO Supernova odzwierciedla ciasny układ podwójny gwiazd, w którym zachodzi transfer materii z jednej gwiazdy na drugą – taki proces zachodzi przed wybuchem supernowej. Budynek posiada połączone ze sobą dwa kuliste obszary. Nawiązanie do układu podwójnego gwiazd widać szczególnie przy zdjęciach lotniczych.

W budynku znajduje się także planetarium o średnicy kopuły równej 14 metrów – to największe nachylone planetarium w Niemczech. Jest to planetarium cyfrowe z pięcioma projektorami o całkowitej rozdzielczości 4250 pikseli. Na sali jest 109 miejsc. Na pierwsze miesiące działalności przygotowano osiem zróżnicowanych seansów, w tym dwa specjalnie zaprojektowane na potrzeby zajęć szkolnych. Przewidziano również warsztaty dostosowane do programu szkolnego (od przedszkola, przez szkołę podstawową, do szkoły średniej) oraz szkolenia dla nauczycieli.

Europejskie Obserwatorium Południowe podkreśla, że ESO Supernova jest pierwszym na świecie planetarium typu open-source. Swoje produkcje planetaryjnych materiałów i seansów o astronomii i kosmosie będzie udostępniało bezpłatnie do użytku innym planetariom na całym świecie.

ESO spodziewa się w swojej nowej placówce od 50 do 100 tysięcy odwiedzających rocznie. Bilety do końca 2018 roku będą darmowe. Więcej informacji na temat ESO Supernova można znaleźć na stronie internetowej https://supernova.eso.org/

ESO Supernova działa w ramach współpracy pomiędzy ESO, a Heidelberg Institute for Theoretical Studies (HITS). Budowę budynku sfinansowała fundacja Klaus Tschira Stiftung (KTS) i przekazała na rzecz ESO w formie darowizny.

Europejskie Obserwatorium Południowe (ESO) to międzynarodowa organizacja naukowo-techniczna zajmująca się badaniami Wszechświata z powierzchni Ziemi. Posiada wielkie teleskopy na pustyni Atakama w Chile. Prowadzi też działalność popularyzującą astronomię i wiedzę o Wszechświecie, czego najnowszym przykładem jest właśnie ESO Supernova. Polska jest od kilku lat członkiem ESO, co oznacza, że infrastruktura tej organizacji należy też częściowo do naszego kraju.