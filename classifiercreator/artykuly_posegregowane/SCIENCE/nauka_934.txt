Polska Agencja Prasowa i Instytut Pamięci Narodowej będą współpracować w zakresie upowszechniania wiedzy historycznej na temat najnowszej historii Polski. O podpisanym w tej sprawie porozumieniu poinformowali w czwartek prezes IPN Jarosław Szarek oraz prezes PAP Artur Dmochowski.
      
            O współpracy poinformowano podczas konferencji prasowej w siedzibie PAP w Warszawie.

"Możemy sobie pomóc. IPN dysponuje ogromnymi zasobami, wiedzą, kadrą, ma informacje niezwykle istotne dla społeczeństwa o ludziach, wydarzeniach, historii. PAP, największa agencja w Polsce, dysponuje możliwościami dotarcia niemal do wszystkich mediów w Polsce. Dzięki naszej współpracy ta wiedza (...) będzie mogła trafić do naszego społeczeństwa" - powiedział prezes PAP.

"Instytut Pamięci Narodowej jest w tym momencie największą - nie tylko w Polsce, ale i w Europie Środkowo-Wschodniej instytucją posiadającą archiwa, będące spuścizną po komunistycznej Służbie Bezpieczeństwa, prowadzącej działalność na wielu polach. Tą wiedzą chcemy się dzielić. PAP - która w przyszłym roku obchodzić będzie 100-lecie istnienia, jest rówieśniczką niepodległej Polski (...) - zawsze doceniała znaczenie historii" - mówił prezes IPN.

Szarek podkreślił, że spodziewa się nowych, wspólnych projektów IPN i PAP. "PAP ma bardzo bogate archiwum fotograficzne. Są to zdjęcia wykonywane przez profesjonalistów, artystów-fotografików. My również mamy bogate archiwum, choć jego autorami są funkcjonariusze Służby Bezpieczeństwa. Nie można ich nazwać artystami, ale fotografowali te same wydarzenia. Taka wystawa czy portal, gdzie spotkają się oba te spojrzenia, byłaby ciekawą inicjatywą" - zaznaczył.

Celem porozumienia jest wykorzystanie i popularyzacja dorobku naukowego IPN, zwłaszcza jego zasobów archiwalnych i wyników badań dotyczących historii Polski XX wieku, za pośrednictwem serwisów informacyjnych PAP oraz jej portali tematycznych, w tym portalu dzieje.pl, prowadzonym przez agencję wspólnie z Muzeum Historii Polski.