Warszawa, 08.04.2016. Nowy szef Narodowego Centrum Badań i Rozwoju prof. Maciej Chorowski podczas konferencji prasowej w Warszawie, 8 bm.
(obm) PAP/Marcin Obara ***Zdjęcie do depeszy PAP pt. Prof. Maciej Chorowski - nowym szefem NCBR*** Archiwum PAP © 2016 / Marcin Obara
                                        

            Prace m.in. nad nowoczesną farmą organów czy algorytmem do rozwiązywania problemów na komputerach kwantowych zostaną dofinansowanie w ramach „szybkiej ścieżki” - programu Narodowego Centrum Badań i Rozwoju dla małych i średnich przedsiębiorstw.
      
            NCBR rozstrzygnęło właśnie lipcową edycję programu, na którą wpłynęło rekordowe 369 wniosków na łączną kwotę dofinansowania ponad 2 mld zł. Ostatecznie wybrano 52 prac, których autorzy podzielą się sumą ponad 253 mln zł. Najwięcej projektów wybrano z województwa śląskiego.

"Urządzenie do diagnostyki opartej na ultradźwiękach, opracowanie algorytmu do rozwiązywania problemów na komputerach kwantowych czy leku do stosowania w terapii przeciwnowotworowej – to przykłady projektów, które uzyskały pozytywną opinię Narodowego Centrum Badań i Rozwoju i dostaną dofinansowanie w ramach programu +szybka ścieżka+. Eksperci agencji wybrali 52 najlepsze projekty, które mają realną szansę na komercjalizację. Dzięki zastrzykowi gotówki ze środków publicznych i redukcji formalności do minimum wyniki prac B+R polskich przedsiębiorstw mogą szybciej trafić na rynek" – mówi wicepremier, minister nauki i szkolnictwa wyższego Jarosław Gowin.

Beneficjenci "szybkiej ścieżki" będą też pracować m.in. nad nowoczesną farmą organów, systemem rozszerzonej rzeczywistości dla podniesienia bezpieczeństwa w neurochirurgii czy technologią leczenia starzejącego się kręgosłupa. Jednak, jak podkreśla dyrektor NCBR prof. Maciej Chorowski, „szybka ścieżka” to szansa na rozwój firm z wielu, nie tylko medycznych branż. „NCBR wesprze pomysłodawców rozwiązań, które mają sprawić, że będziemy mogli patrzeć wyżej i sięgać dalej, jednocześnie żyjąc zdrowiej, bezpieczniej, bardziej oszczędnie i w poszanowaniu natury" – dodaje.



W ramach Programu Inteligentny Rozwój przedsiębiorcy mogą się ubiegać o dofinansowanie projektów obejmujących badania przemysłowe i prace rozwojowe (lub wyłącznie te drugie) nad rozwiązaniami technologicznymi i produktami, które służą rozwojowi prowadzonej działalności oraz wzmacnianiu pozycji konkurencyjnej firmy. Poziom dofinansowania NCBR sięga nawet 80 proc. w zależności od wielkości przedsiębiorstwa i charakteru projektu. W tej edycji największe dofinansowanie wyniosło ponad 24 mln zł.

Tematyka prac zgłaszanych do „szybkiej ścieżki” musi wpisywać się w jedną z tzw. „Krajowych inteligentnych specjalizacji”. Pełna lista rankingowa jest dostępna na stronie: www.ncbr.gov.pl

Do 30 grudnia trwają nabory do kolejnej edycji „szybkiej ścieżki” dla małych i średnich przedsiębiorstw oraz nabór do konkursu dla dużych przedsiębiorstw.