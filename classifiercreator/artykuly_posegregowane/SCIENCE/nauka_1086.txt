Wrocław, 20.06.2015.  Odra i zabudowania Starego Miasta widziane z góry. (mk/mgut)
PAP/Maciej Kulczyński PAP © 2017 / Maciej Kulczyński
                                        

            „Człowiek” i „woda” to hasła towarzyszące staraniom Wrocławia o tytuł Zielonej Stolicy Europy. Wrocław rywalizuje z 14 innymi europejskimi miastami o tytuł, który przyznawany jest za działania na rzecz zrównoważonego rozwoju oraz podnoszenie standardów ekologicznych.
      
            W sobotę wrocławska delegacja, składająca się z przedstawicieli magistratu oraz wrocławskich organizacji pozarządowych, bierze udział w niemieckim Essen w ceremonii otwarcia Zielonej Stolicy Europy 2017 (ZSE). Essen otrzymało ten tytuł m.in. za konsekwencje w przywracaniu miastu „zielonego oblicza” po degradacji przemysłowej.

Wcześniej wrocławianie brali udział w konferencji branżowej, podczas której prezentowali aplikację złożoną do konkursu ZSE. Wrocław o tytuł ZSE 2019 rywalizuje z 14 innymi europejskimi miastami, w tym m.in. z Bolonią, Lizboną, Florencją, Oslo, Tallinem oraz Sewillą. W kwietniu Komisja Europejska ogłosi trójkę finalistów, zwycięzcę zaś w czerwcu.

Magdalena Okulowska, zastępca dyrektora departamentu Prezydenta Wrocławia, w rozmowie z dziennikarzami podkreśliła, że z tytułem ZSE wiąże się przede wszystkim idea zrównoważonego rozwoju miasta. „Chodzi o to, by obok czystego powietrza, rozwoju terenów rekreacyjnych, równolegle rozwijać nowe technologie i przemysły, ale w taki sposób, by priorytetem zawsze była jakość życia mieszkańców miasta” - powiedziała Okulowska.

Dodała, że aplikacja, którą złożył Wrocław starając się o tytuł ZSE to w gruncie rzeczy przeprowadzona na szeroką skalę inwentaryzacja w dwunastu kluczowych dla Komisji Europejskiej obszarach. To m.in. transport publiczny, jakość powietrza czy zarządzanie energią. „Staraliśmy się pokazać jak wiele we Wrocławiu w tych obszarach zmieniło się w ciągu ostatnich 10 lat” - dodała Okulowska.

W aplikacji, która została napisana przez urzędników wrocławskiego magistratu oraz przedstawicieli działających w stolicy Dolnego Śląska organizacji pozarządowych, podkreślono m.in. że Wrocław jest miastem w 95 procentach skanalizowanym. Wskazano na rozwój komunikacji miejskiej, która odnotowała w ostatnich latach 50-procentowy wzrost liczby pasażerów oraz na dynamiczny rozwój ruch rowerowego w mieście.

„Wrocław być może nie wyróżnia się najwyższymi wskaźnikami we wszystkich dziedzinach, ale na pewno wyróżnia się dynamiką przemiany zachodzących w ostatnich latach” - powiedziała Okulowska.

We wrocławskiej aplikacji przewijają się dwa hasła: „woda” oraz „ludzie”. Jak tłumaczą urzędnicy „woda” to nawiązanie do najnowszej historii miast, w tym wielkiej powodzi z 1997 r. To również wskazanie na potrzebę życia w symbiozie z rzeką przepływającą przez miasto. „W aplikacji wskazaliśmy na wybudowane we Wrocławiu Hydropolis, które jest unikatowym muzeum wody, centrum edukacji o wodzie oraz przykładem rewitalizacji obiektów poprzemysłowych” - powiedziała Okulowska.

Drugie z haseł - „ludzie” - ma zwrócić uwagę na zaangażowanie społeczne mieszkańców miasta w działania zmierzające do zrównoważonego rozwoju miejsca, w którym żyją. Urzędnicy wskazują m.in. na budżet obywatelski, w którym 30 proc. inwestycji proponowanych przez mieszkańców to „zielone inwestycje”.

„Prowadzimy i będziemy prowadzić działania edukacyjno-informacyjne, których jednym z celów jest uświadomienie mieszkańcom, że oni również odpowiadają za otoczenie, w którym żyją i że podejmując pewne działania mogą poprawić jakość życia w mieście” - powiedziała dyrektor wydziału komunikacji społecznej wrocławskiego magistratu Barbara Zielińska – Mordarska.

Urzędnicy podkreślają, że starania o ZSE to „obietnica” złożona wrocławianom, że polityka miasta będzie prowadzona w kierunku poprawy jakości życia w mieście. „Bez względu na to czy ten tytuł dostaniemy, działania zmierzające do zrównoważonego rozwoju, którego efektem będzie podniesienie jakości życia we Wrocławiu, będą podejmowane” - zapewniła Okulowska.

Zielona Stolica Europy to tytuł przyznawany przez Komisję Europejską w uznaniu za osiągnięcia w dziedzinie ochrony środowiska przez miasta liczące powyżej 100 tys. mieszkańców. Tytuł nadawany jest miastom, które prowadzą działania na rzecz zrównoważonego rozwoju i angażują się w podniesienie standardów ekologicznych.

Ocenie podlegają prowadzone przez miasto działania w 12 obszarach. To:klimat, transport publiczny, zieleń w mieście, przyroda i bioróżnorodność, powietrze, hałas, odpady, gospodarka wodna, gospodarowanie ściekami, ekoinnowacje, gospodarka energetyczna i zarządzanie środowiskiem.

Tytuł ZSE ustanowiono w 2008, a jako pierwszy – w 2010 r. - sprawował go Sztokholm. Później Zielonymi Stolicami Europy były m.in.: hiszpańska Vitoria, francuskie Nantes, Kopenhaga, Bristol, Lublana.

W sobotę tytuł na rok 2017 oficjalnie objęło niemieckie Essen. Wrocław jest drugim polskim miastem, po Warszawie, które stara się o ten tytuł. Stolica złożyła aplikację na rok 2018, wygrało jednak holenderskie miasto Nijmegen.