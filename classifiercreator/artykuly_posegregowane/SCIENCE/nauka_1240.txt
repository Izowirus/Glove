Warszawa, 02.09.2016. Wicepremier, minister nauki i szkolnictwa wyższego Jarosław Gowin podczas konferencji prasowej w Centrum Nauki Kopernik w Warszawie, 2 bm. Spotkanie z mediami dotyczyło nowego programu "Uniwersytet Młodego Odkrywcy". (ls/awol) PAP/Leszek Szymański PAP © 2016 / Leszek Szymański
                                        

            Rząd chiński podjął decyzję o przekazaniu 20 mln dolarów na polsko-chiński projekt badawczy – powiedział w środę PAP w Pekinie wicepremier, minister nauki i szkolnictwa wyższego Jarosław Gowin. Jak dodał, środki te mogłyby trafić na projekty w sektorze kosmicznym lub górniczym.
      
            Gowin od poniedziałku przebywa z wizytą w Chinach. W Pekinie spotyka się z przedstawicielami chińskiego rządu i wyższych uczelni. Jak powiedział PAP szef resortu nauki, rozmowa z wicepremier Liu Yandong dotyczyła zacieśnienia polsko-chińskiej współpracy, nie tylko w obszarze nauki, ale również gospodarki.

„Pani wicepremier powiedziała, że po wizycie prezydenta Xi Jinpinga w Warszawie rząd chiński podjął decyzję o wyasygnowaniu 20 mln dolarów na wspólny polsko-chiński projekt naukowy. Do środowiska naukowego będzie należało wskazanie obszaru badawczego. Zasugerowałem, że naturalne byłyby dwa sektory. Pierwszy to badania kosmiczne. Strona chińska ma w nich duże osiągnięcia, a my chcemy rozwijać badania nad kosmosem i przemysł kosmiczny” – powiedział Gowin.

Jak dodał, drugim obszarem, w jakim może być realizowany polsko-chiński projekt, jest górnictwo. „Dla Chin, jak i dla Polski, węgiel jest podstawowym źródłem energii. Dorobek polskich uczonych, jeśli chodzi na przykład o nowoczesne techniki spalania węgla, jest w świecie wysoko ceniony. Strona chińska ma pod tym względem również duże osiągnięcia” – powiedział wicepremier.

Jak mówił, po powrocie do Warszawy będzie chciał doprowadzić do szybkiej finalizacji tych rozmów. Zgodnie z umową o strategicznym partnerstwie i porozumieniem o współpracy naukowej instytucją odpowiedzialną za współpracę po stronie polskiej będzie Narodowe Centrum Badań i Rozwoju – zaznaczył Gowin.

Wicepremier podkreślił, że obecnie polsko-chińskie projekty badawcze są „w powijakach”. „Od strony chińskiej na pewno przełomowe znaczenie ma stanowisko prezydenta Xi Jinpinga, ponieważ uczelnie chińskie nastawione są na realizację programów rządowych. Jestem przekonany, że teraz w ramach tego wspólnego projektu możemy zrealizować nie jeden projekt badawczy, ale kilka” – powiedział.

Jak mówił Gowin, dotychczas polskie uczelnie interesowały się Chinami tylko pod kątem przyciągania studentów chińskich. „To jest kierunek, który chciałbym wzmocnić. Jednocześnie na najbliższym posiedzeniu konferencji rektorów akademickich szkół polskich będę bardzo podkreślał szansę, jaką dla polskiej nauki jest nawiązanie współpracy z chińskimi naukowcami” – powiedział.

Podczas kilkudniowego pobytu w Chinach Gowin spotyka się m.in. z ministrem oświaty Chenem Baoshengiem i ministrem nauki i techniki Wanem Gangiem. Celem wizyty jest rozwój polsko-chińskich kontaktów gospodarczych, naukowych i w dziedzinie technologii kosmicznych.

Ważnym elementem wizyty ma być także wzmacnianie współpracy pomiędzy polskimi i chińskimi uczelniami wyższymi. W Pekinie wicepremier bierze udział m.in. w spotkaniu ministrów edukacji i szkolnictwa wyższego UE-Chiny. Odwiedzi również Uniwersytet Tsinghua i Chińską Akademię Technologii Kosmicznych (CAST).

Wicepremier Gowin odwiedzi też miasto Chengdu, stolicę prowincji Syczuan. Spotka się z władzami tego regionu i odwiedzi Uniwersytet Syczuański, gdzie planowane jest spotkanie ze studentami, władzami uczelni i otwarcie Centrum Studiów nad Polską.

Z Pekinu Łukasz Osiński