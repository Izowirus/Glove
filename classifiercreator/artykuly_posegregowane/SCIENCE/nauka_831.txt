Wrocław, 22.07.2014. LEM- Lekki Motocykl Elektryczny, projektu i konstrukcji członków Koła Naukowego Pojazdów i Robotów Mobilnych Politechniki Wrocławskiej, zaprezentowany we Wrocławiu 22 bm. LEM wygrał w międzynarodowych zawodach Smart Moto Challenge 2014, które odbyły się w Barcelonie. (mr) PAP/Maciej Kulczyński PAP © 2017 / Maciej Kulczyński
                                        

            Motocykl skonstruowany przez studentów Politechniki Wrocławskie zajął pierwsze miejsce w klasyfikacji generalnej na zawodach Smart Moto Challenge w Barcelonie. Elektryczny pojazd o nazwie LEM Falcon zwyciężył również w konkurencjach dynamicznej i statycznej.
      
            Jak poinformował w poniedziałek PAP Andrzej Charytoniuk z biura prasowego Politechniki Wrocławskiej, motocykl został skonstruowany przez studentów działających w Kole Naukowym Pojazdów i Robotów Mobilnych.

Lem Falcon to elektryczny motocykl crossowy. Pojazd waży 92 kg. Został zbudowany m.in. z aluminium, karbonu i kewlaru. Moc jego silnika to 8 kW, a zasięg – 70 km. Może rozpędzić się maksymalnie do 130 km na godz. Ma trzy tryby jazdy – eko, szosowy i crossowy – podał Charytoniuk.

Lem Falcon podczas zakończonych w niedzielę w Barcelonie zawodów Smart Moto Challenge zdobył pierwsze miejsce w konkurencji statycznej, gdzie oceniano biznesplan oraz szczegóły techniczne pojazdu oraz w konkurencji dynamicznej, gdzie motocykl przechodził testy sprawnościowe i na przyśpieszenie. Pojazd brał udział również w wyścigach na torze asfaltowymi i crossowym.

„Po podliczeniu wszystkich rezultatów okazało się, że reprezentanci PWr triumfowali również w klasyfikacji generalnej” - podał Charytoniuk.

W zawodach Smart Moto Challenge wzięło udział łącznie 12 pojazdów zaprojektowanych przez studentów z Rosji, Ukrainy, Hiszpanii i Polski. Motocykle ścigały się na torze Circuit de Catalunya w pobliżu Barcelony.

Budowa motocykla skonstruowanego przez studentów wrocławskiej uczelni kosztowała około 200 tys. zł.