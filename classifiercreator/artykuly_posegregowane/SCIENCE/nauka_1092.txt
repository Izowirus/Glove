Szczecin, 11.03.2013. Badanie próbek mięsa w katedrze mikrobiologii Zachodniopomorskiego Uniwersytetu Technologicznego w Szczecinie, 11 bm. (obm)  Archiwum PAP/Marcin Bielecki 
                                        

            Dzięki powszechnemu dostępowi do odpowiednich kultur tkankowych hodowla mięsa w domowych warunkach mogłaby się stać równie popularna, co amatorski wyrób piwa, wypiek chleba czy kiszenie kapusty - informuje "New Scientist".
      
            Uzyskiwanie mięsa bez konieczności hodowania i zabijania zwierząt nie jest nowym pomysłem. Idea pojawiła się już w latach 30. XX wieku w książce ... Winstona Churchilla. Jednak dotychczasowe wysiłki koncentrowały się na masowej produkcji wołowiny czy wieprzowiny.

W roku 2013 w Londynie udało się zademonstrować pierwszego wyhodowanego w laboratorium hamburgera. Wydarzenie przyciągnęło uwagę mediów, jednak hamburger kosztował 300 000 euro, a jego tworzenie trwało rok.

Smak kosztownego dania był opisywany jako intensywny - "przypominający mięso, ale nie tak soczysty". Uzyskiwanie dużych ilości komórek mięśniowych wciąż wydaje się kwestią dalekiej przyszłości.

Hodowla mięsa jak domowy wyrób piwa

Jednak Isha Datar, generalny dyrektor organizacji non-profit o nazwie "New Harvest" ma wizję domowej hodowli mięsa na własne potrzeby, niewiele bardziej skomplikowanej od wyrobu piwa czy kiszenia warzyw. New Harvest chce zresztą wytwarzać dzięki kulturom tkankowym całą gamę produktów - od jedwabiu po hamburgery.

Jednym z największych problemów jest wytworzenia odpowiednio grubej warstwy mięsa. Hamburger na pokaz prasowy powstał z wielu małych, hodowanych w laboratorium kawałków.

Jako że mięso składa się głównie z tkanki mięśniowej, trzeba pobierać mięśniowe komórki macierzyste z organizmu zwierzęcia. Te mające zdolność do samoodnawiania komórki uaktywniają się po urazach, by naprawić uszkodzenia. Zebrane komórki są następnie pobudzane do namnażania w warunkach laboratoryjnych. Jest to możliwe dzięki naśladowaniu pracy naczyń krwionośnych dostarczających składników odżywczych i tlenu. Choć zwykle stosowane są odpowiednie "rusztowania" podtrzymujące narastającą tkankę, trudno odpowiednio zaopatrzyć każdą komórkę.

Jednak niektóre rodzaje mięsa mogą się bardziej od innych nadawać do indywidualnej hodowli. Zespół Paula Mozdziaka z North Carolina State University pracując nad wytwarzaniem mięsa indyczego odkrył, że ptasie komórki mięśniowe nie muszą potrzebować rusztowania, aby rosnąć. Wystarczy naczynie w rodzaju beczki czy bioreaktora, w którym powstają większe kawałki - zatem komórki indyka bardziej od wołowiny czy wieprzowiny nadają się do domowej hodowli.

Kwestia tłuszczu

W ubiegłym roku New Harvest rozpoczęła finansowanie prac Mozdziaka. Choć wielu entuzjastów hodowanego mięsa motywowanych jest troską o dobro zwierząt, Mozdziakowi chodzi raczej o postęp w nauce o żywności. Pragnie dojść do etapu, na którym można będzie ocenić smak i teksturę wyhodowanego mięsa. Przypuszczalnie nie będzie się różnić od normalnego, ale odczuwanie smaku to złożone zjawisko, na które wpływają wszystkie rodzaje tkanek.

Naturalne mięso nie jest czystą tkanką mięśniową – duża część jego kulinarnego uroku związana jest z zawartością tłuszczu. Jednak Mozdziak i jego zespół odkryli, że w specyficznych warunkach niektóre hodowle tkankowe indyka obok mięśniowej mogą tworzyć także tkankę tłuszczową. Na proces ten można wpływać uzyskując mięso o żądanej konsystencji. Jednak łatwiej będzie tak wytworzyć drobiowe kotleciki niż smakowity filet wołowy.

Na razie główną trudność stanowi uzyskanie komórek macierzystych potrzebnych, aby rozpocząć proces. Obecnie komórki macierzyste mięśni najłatwiej uzyskać ze świeżego mięsa w rzeźni lub od żywych zwierząt - najlepiej jak najmłodszych. Ich pozyskiwanie nie jest łatwe.

Datar ma nadzieję zmienić sytuację dzięki liniom komórkowym dostępnym na zamówienie z katalogów zaopatrzenia laboratoriów lub od naukowców - by dzielić się kulturami tkankowymi tak, jak zakwasem na chleb.

Zdaniem Mozdziaka prototypowe hodowle mięsa mogą stać się dostępne w ciągu trzech do pięciu lat, choć zanim trafią na półki sklepowe i w ręce amatorów może upłynąć więcej czasu. Jednak gdy proces zostanie już dopracowany, mogą powstać mięsa o całkiem nowym smaku i konsystencji.