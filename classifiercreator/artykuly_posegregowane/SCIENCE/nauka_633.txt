Nauka gry na instrumencie muzycznym pozytywnie zmienia strukturę mózgu dzieci oraz usprawnia procesy związane z koncentracją i podejmowaniem decyzji - przekonują naukowcy na łamach pisma "Cerebral Cortex".
      
            Naukowcy z Uniwersytetu Południowej Kalifornii badali wpływ treningu muzycznego na rozwój społeczny, emocjonalny i poznawczy 20 dzieci w wieku szkolnym. Oddziaływanie lekcji muzyki na mózg obserwowano za pomocą rezonansu magnetycznego, elektroencefalografii oraz testów behawioralnych.

Po dwóch latach treningu muzycznego naukowcy zaobserwowali, że wpłynął on pozytywnie zarówno na białą istotę mózgu, jak i na istotę szarą (zwierającą większość neuronów biorących udział w przetwarzaniu informacji). Ponadto trening poprawiał koncentrację i podejmowanie decyzji, a także przyspieszał dojrzewanie w obszarach mózgu odpowiedzialnych za przetwarzanie dźwięku, rozwój językowy, percepcję mowy oraz umiejętność czytania.

W programie badawczym wzięli udział uczniowie w wieku 6-7 lat z rodzin o niskim statusie społeczno-ekonomicznym. Dorastanie w ubóstwie może działać hamująco na rozwój mózgu dzieci, co przekłada się na wyniki w nauce. Programy takie jak ten mogą pomóc zniwelować ten problem - zauważa dr Assal Habibi, autorka badań.

"Udokumentowaliśmy zmiany w mózgach dzieci uczestniczących w treningu muzycznym, które różnią się od tych, które są typowe dla tego wieku. Wskazuje to, że muzyka jest ważnym narzędziem, które może pomóc dzieciom dojrzewać emocjonalnie i intelektualnie" - komentuje dr Habibi.