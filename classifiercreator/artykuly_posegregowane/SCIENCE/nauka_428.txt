Polskie przedsiębiorstwa, niezależnie od wielkości i branży, mogą się ubiegać o dofinansowanie innowacyjnych projektów w ramach programu „Szybka ścieżka”. Na beneficjentów pięciu konkursów czeka w tym roku prawie 3 mld zł ze środków Narodowego Centrum Badań i Rozwoju (NCBR).
      
            „Chodzi o to, żeby najbardziej innowacyjne projekty, realizowane w naszych (polskich- przyp.PAP) przedsiębiorstwach, nie umknęły nam i żebyśmy je finansowali" - powiedział PAP wicedyrektor NCBR prof. Aleksander Nawrat i zaznaczył, że polscy przedsiębiorcy mają mnóstwo ciekawych pomysłów.

W ramach „Szybkiej ścieżki" NCBR od kilka lat ogłasza konkursy, w których dofinansowanie otrzymały setki nowatorskich projektów. „+Szybka ścieżka+ to nasz sztandarowy program. Staramy się go w jakiś sposób modyfikować, czynić bardziej przystępnym" - mówił Nawrat. Dodał, że dofinansowanie z NCBR ma pomóc przedsiębiorcom stać się konkurencyjnymi, a tym samymi wspomagać gospodarkę.

Przedsiębiorcy zainteresowani udziałem w konkursach mogą co miesiąc składać wnioski. Projekt musi być wart minimum 1 mln zł. Szczegóły znajdują się na stronie internetowej Narodowego Centrum Badań i Rozwoju (www.ncbr.gov.pl).

Autorów najciekawszych projektów wyłania grono ekspertów, które po ok. 90 dniach rozstrzyga zasadność wniosku. „Przedsiębiorcy bardzo szybko dowiadują się, że wnioski, które zgłaszają do konkursu, są na tyle dobre, że mogą być dofinansowane. A jeśli nie uda się im zdobyć środków w jednym konkursie, to mogą próbować w następnym. Dodatkowo otrzymają pomoc od ekspertów - ci zwrócą im uwagę na słabe punkty w projektach" - wyjaśnił w rozmowie z PAP wiceminister nauki i szkolnictwa wyższego Piotr Dardziński.



Jego zdaniem ogromną zaletą „Szybkiej ścieżki" jest to, że konkursy są przeznaczone dla każdego - dla mikro, małych, średnich, dużych przedsiębiorstw, dla konsorcjów, dla reprezentantów różnych branż.

„Szybka ścieżka to bardzo elastyczny i efektywny sposób dokapitalizowania polskich przedsiębiorców" - podkreślił Dardziński. Dodał, że dzięki tym konkursom przedsiębiorcy mogą nawiązać współpracę z naukowcami, rozwijać własne centra badawczo-rozwojowe.

„Na świecie większość wynalazków powstaje nie w laboratoriach uczelnianych, albo nie są użytkowane wyłącznie przez zespoły uniwersyteckie, tylko w laboratoriach, które pracują dla firm" - zauważył wiceminister. Podkreślił przy tym, że konkurencyjne globalnie rozwiązania „nie mogą się opierać wyłącznie na ogromnym wysiłku pracy i taniej sile roboczej".