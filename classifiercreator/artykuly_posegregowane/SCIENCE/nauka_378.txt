Łącznie 21 mln zł dofinansowania uzyskało sześć projektów z zakresu badań przemysłowych i eksperymentalnych prac rozwojowych zgłoszonych przez Politechnikę Łódzką w konkursie organizowanym przez Narodowe Centrum Badań i Rozwoju.


      
            "Politechnika Łódzka uzyskała dofinansowanie dla sześciu projektów złożonych w konkursie organizowanym przez NCBiR. W przypadku pięciu projektów PŁ jest liderem konsorcjum. Łączna kwota dofinansowania wynosi ponad 21 mln zł, z której ponad 10,7 mln zł przeznaczone jest dla naukowców z PŁ. Projekty o charakterze aplikacyjnym będą realizowane w ramach Programu Operacyjnego Inteligentny Rozwój" - poinformowała we wtorek rzeczniczka PŁ Ewa Chojnacka.

Jak podkreśliła Chojnacka, łódzka politechnika odniosła duży sukces, gdyż po raz kolejny uzyskała - ex aequo z Akademią Górniczo Hutniczą w Krakowie - dofinansowanie do największej liczby projektów spośród wszystkich uczelni w Polsce. Uzyskane pieniądze przeznaczone zostaną na realizację przedsięwzięć obejmujących badania przemysłowe i eksperymentalne prace rozwojowe, które wpisują się w zakres krajowych inteligentnych specjalizacji i będą realizowane przez odpowiednie jednostki PŁ - głównie we współpracy z przedsiębiorstwami.

Na liście dofinansowanych projektów znalazło się m.in. opracowanie systemu modułowych zaawansowanych stanowisk zrobotyzowanych ze zintegrowanym transportem międzystanowiskowym (ze spółką Aret), projektowanie i wytwarzanie spersonalizowanych implantów medycznych (z Uniwersytetem Medycznym, Bionanoparkiem i Pabianicką Fabryką Narzędzi "Pafana") oraz retrofit próżniowego wyłącznika ultraszybkiego DC dla pociągów zespolonych, elektrycznych zespołów trakcyjnych i elektrowozów (z Zakładem Aparatury Elektrycznej "Woltan").

Specjaliści z PŁ będą opracowywać także bezpieczne przejścia dla pieszych, przyjazne dla użytkowników ruchu drogowego i wykorzystujące unikalne opatentowane rozwiązania z zakresu modelowania i rozsyłu światła (we współpracy ze spółkami "D.A. Glass" i "Nova Light") oraz przestrzenny skaner laserowy wraz z oprogramowaniem, do zastosowań w nawigacji robotów mobilnych (z przedsiębiorstwem "Prexer"). Kolejnym projektem będzie środowisko inteligentnych, rozproszonych systemów sterowania w biznesie i przemyśle (z Fundacją Informatyki i Zarządzania).
W konkursach organizowanych w ubiegłym roku przez NCBiR w ramach IV Osi Programu Operacyjnego Inteligentny Rozwój, Politechnika Łódzka uzyskała w sumie dofinansowanie do 12 projektów na kwotę bliską 20 mln zł.