Rzeszów, 24.03.2016. Zhon Yang (C) - studentka Wyższej Szkoły Informatyki i Zarządzania w Rzeszowie, podczas nauki języka chińskiego w tamtejszym Przedszkolu Miejskim nr 37, 24 bm. W 33 rzeszowskich przedszkolach ruszyły lekcje języka chińskiego. Zajęcia prowadzone są przez cztery studentki pochodzące z Chin. (dd/zuz) PAP/Darek Delmanowicz PAP © 2017 / Darek Delmanowicz
                                        

            Dzięki nauce języków obcych w dzieciństwie, nasz dorosły mózg łatwiej uczy się słów pochodzących z innych języków - donosi badaczka Uniwersytetu w Helsinkach.
      
            Eksperyment przeprowadzony przez Lilli Kimppę z Uniwersytetu w Helsinkach rzuca światło na sposób, w jaki nasz mózg zachowuje się podczas nauki nowego języka.

Badaczka rejestrowała reakcje osób biorących udział w eksperymencie za pomocą badania EEG. Uczestnikom - których pierwszym językiem był fiński - puszczano nagrania, na których powtarzano zarówno prawdziwe fińskie słowa, jak również nieistniejące słowa zgodne lub niezgodne z zasadami tworzenia słów w języku fińskim.

Kiedy uczestnicy słyszeli nowe wyrazy, badanie rejestrowało zwiększenie aktywności mózgu trwające aż do momentu zakończenia powtarzania tego słowa. Proces ten nie zachodził w przypadku słów już znanych. Kimppa tłumaczy to jako sygnał rozpoczęcia procesu zapamiętywania. "Rozmiar tej reakcji odpowiadał temu, jak dobrze uczestnicy zapamiętali nowe słowa" – dodaje badaczka.

Jak się okazało, nie znaleziono większych zależności pomiędzy poziomem uwagi poświęconym konkretnym słowom a tym jak dobrze zapamiętali je uczestnicy badania. Wyniki były podobne w dwóch wersjach eksperymentu: zarówno kiedy nagranie puszczane było "w tle", jak i wtedy, kiedy uczestników poproszono o zwracanie na nagranie szczególnej uwagi.

Osoby, które wcześnie zaczęły uczyć się języków obcych, lepiej zapamiętywały też zupełnie nowe, obco brzmiące słowa. Sugeruje to, że wczesna nauka języków obcych pomogła ich mózgom lepiej przystosować się do uczenia nowych słów w innych językach.

Z kolei osoby, które później zaczynały uczyć się języków obcych, o wiele skuteczniej zapamiętywały nowe słowa zgodne z zasadami języka fińskiego – co badaczka również łączy z wiekiem, w którym rozpoczęły one naukę języków obcych. "Wygląda na to, że ich mózgi były lepiej dostrojone do ich rodzimego języka” – wyjaśnia Kimppa.

Wyniki badania, będącego rezultatem pracy doktorskiej badaczki Uniwersytetu w Helsinkach, są dostępne na stronie: https://helda.helsinki.fi/handle/10138/178917