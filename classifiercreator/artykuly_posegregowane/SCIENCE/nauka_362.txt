Nowe badanie przeprowadzone na ponad 11 tysiącach bliźniąt wykazało, że to, jak dobrze dzieci czytają, wpływa na to, ile czytają, a nie odwrotnie.
      
            Autorami badania są naukowcy z Vrije Universiteit Amsterdam w Holandii, a jego wyniki opublikowano na łamach „Journal of Child Psychology and Psychiatry” (https://onlinelibrary.wiley.com/doi/abs/10.1111/jcpp.12910).

Naukowcy obserwowali ponad 11 tysięcy 7-letnich bliźniąt. Ich celem było określenie związku przyczynowego pomiędzy sprawnością w czytaniu a liczbą czytanych poza szkołą książek. Informacji na temat czasu spędzanego przez dzieci na czytaniu oraz umiejętności czytania dostarczały matki, a w mniejszym stopniu także nauczyciele i wyniki krajowych testów poświęconych rozumieniu testów pisanych.

Okazało się, że to, jak dobrze dzieci potrafiły czytać determinowało to, ile czytały, a nie na odwrót. Co więcej, autorzy odkryli, że to, jak dobrze dzieci czytają, jest wysoce dziedziczne, podczas gdy to, jak dużo czytają, jest zależne przede wszystkim od środowiska, w mniejszym stopniu od genów.

„Nasze badanie pokazało też, że to, jak sprawnie dzieci czytają, wpływa na to, co czytają. To dlatego dzieci często unikają czytania. Teksty są dla nich za trudne” - wyjaśniają autorzy publikacji.

„Oczywistym jest, że to, jak dużo i często coś robimy i to, jak dobrzy w tym jesteśmy, jest ze sobą najczęściej powiązane. Jednak w przypadku czytania wśród dzieci młodszych nie jest to tak oczywiste i przypomina bardziej odwieczny problem +co było pierwsze: jajko czy kura+” - podsumowuje główna autorka badania, dr Elsje van Bergen.