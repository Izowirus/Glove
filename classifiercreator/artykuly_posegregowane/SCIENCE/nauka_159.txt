Rozszczelnienie na statku Sojuz MS-09 przycumowanym do Międzynarodowej Stacji Kosmicznej (ISS) nastąpiło na skutek usterki produkcyjnej; ustalono odpowiedzialnego -  piszą w poniedziałek rosyjskie media, powołując się na źródła z branży rakietowo-kosmicznej.
      
            "Przyczyna powstania szczeliny w wewnętrznym poszyciu kabiny statku Sojuz MS-09 została ustalona. Szczelina powstała jeszcze na Ziemi. Ustalono, kto jest winny zaniedbań" - powiedział rozmówca agencji RIA Nowosti.

Agencje informowały, że na skutek awarii w nocy z 29 na 30 sierpnia powstała 1,5-milimetrowa szczelina w poszyciu, przez którą z rosyjskiego statku Sojuz, unoszącego się ok. 400 kilometrów nad Ziemią, zaczęło uciekać powietrze. Wówczas sądzono, że w kapsułę uderzył mikrometeoryt. Szef rosyjskiego koncernu Roskosmos Dmitrij Rogozin informował, że usterkę zdołano szybko naprawić i nie trzeba było w tym celu wychodzić ze statku.

Według źródła agencji RIA Nowosti pracownik, który na ziemi odkrył niedoróbkę w postaci mikroszczeliny, zasklepił ją specjalnym klejem, toteż nie wykryto jej podczas prób hermetyczności statku. Usterka nie dawała o sobie znać także przez pierwsze dwa miesiące lotu orbitalnego. "Potem jednak klej wysechł, odpadł i odsłonił mikroszczelinę" - powiedział rozmówca agencji.

Media piszą, że uszkodzenie nie zagrażało bezpiecznemu powrotowi na Ziemię.

Obecnie załogę ISS stanowią Rosjanie Oleg Artemjew i Siergiej Prokopjew, Amerykanie Andrew Feustel i Richard Arnold, a także Amerykanka Serena Aunon-Chancellor i reprezentujący Europejską Agencję Kosmiczną (ESA) Niemiec Alexander Gerst.

Feustel, Arnold i Artemjew mają powrócić na Ziemię 4 października statkiem Sojuz MS-08. W tydzień później statkiem Sojuz MS-10 wyruszą na ISS Rosjanie Aleksiej Owczynin i Nikołaj Tichonow oraz Amerykanin Nick Hague.

Pobyt Prokopjewa, Gersta i Aunon-Chancellor w kosmosie potrwa 187 dni, powrót na Ziemię Sojuzem MS-09 ma nastąpić 13 grudnia.