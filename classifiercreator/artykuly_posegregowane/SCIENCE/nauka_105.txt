Polska i Luksemburg podpisały memorandum o współpracy m.in. ws. wykorzystywania zasobów kosmicznych do zwiększenia innowacyjności i inwestycji - poinformowało w poniedziałek Ministerstwo Przedsiębiorczości i Technologii.
      
            "Memorandum stworzy dogodną platformę wymiany doświadczeń między Polską a Luksemburgiem w odniesieniu do pokojowych badań zasobów kosmicznych, zgodnie z obowiązującym prawem międzynarodowym. Wierzymy, że będzie to sprzyjało dalszej współpracy polskich i luksemburskich firm także w zakresie górnictwa kosmicznego" - podkreśliła, cytowana w poniedziałkowym komunikacie, szefowa MPiT Jadwiga Emilewicz.

Jak podał resort, pięcioletnie memorandum obejmuje wymianę informacji i ekspertyz w dziedzinie technologii kosmicznych, a także polityk i zagadnień prawnych. "Celem jest przejrzystość aktualnych międzynarodowych ram prawnych dotyczących badań oraz wykorzystywania zasobów kosmicznych, co ma prowadzić do zwiększenia innowacyjności i inwestycji" - napisano. Dodano, że Luksemburg, w celu pogłębienia międzynarodowej współpracy w tym obszarze, zawarł podobne umowy z: Portugalią, Japonią, Chinami, Czechami i Zjednoczonymi Emiratami Arabskimi.

"Gospodarki Luksemburga i Polski są jednymi z najszybciej rozwijających się w Europie" - zaznaczył, cytowany w komunikacie, wicepremier i minister gospodarki Luksemburga Etienne Schneider. Zaznaczył, że umowa będzie pogłębiać współpracę "dwu– i wielostronną, również z innymi państwami, w obszarze przyszłości systemu zarządzania i globalnych ram prawnych dot. wykorzystania zasobów kosmicznych".

Górnictwo kosmiczne, znane również jako asteroid mining, to gałąź przemysłu przyszłości, związana z pozyskiwaniem surowców naturalnych z przestrzeni kosmicznej. W 2015 roku Stany Zjednoczone wprowadziły w ustawodawstwie wewnętrznym wstępne regulacje dotyczące wydobycia pozaziemskiego i własności surowców. Z kolei Luksemburg, od lat inwestuje w dobrze rokujące finansowo projekty sektora kosmicznego. Japonia z kolei rozważa wydobycie surowców na Księżycu.

Jak mówiła minister Emilewicz podczas konferencji "5 lat Polski w Europejskiej Agencji Kosmicznej", górnictwo kosmiczne, to obszar, którym zainteresowanych jest wiele polskich firm, także start-upów, ale też jeden z polskich globalnych championów - KGHM.