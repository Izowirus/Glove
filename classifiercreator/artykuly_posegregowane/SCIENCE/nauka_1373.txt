Narodowe Centrum Badań i Rozwoju (NCBR) przeznaczy 132 mln zł na szkolenie personelu polskich szkół wyższych. Nabór wniosków konkursu ruszy w sierpniu. Nabór do konkursu "Podniesienie kompetencji kadry dydaktycznej" rozpocznie się 1 sierpnia i potrwa do 30 września 2016 r. 
      
            W konkursie zostaną wybrane projekty obejmujące szkolenia personelu uczelni. Będą to zajęcia w zakresie innowacyjnych umiejętności dydaktycznych, umiejętności informatycznych (w tym posługiwania się profesjonalnymi bazami danych i ich wykorzystania w procesie kształcenia), prowadzenia dydaktyki w języku obcym czy zarządzania informacją.

Koszt przypadający na jednego uczestnika korzystającego z form wsparcia na poziomie krajowym może wynosić do 9 tys. zł, zaś odbywającego szkolenie zagraniczne - do 24 tys. zł.

Zajęcia, podczas których kadry przekażą nowo nabyte umiejętności studentom, muszą trwać co najmniej semestr. Cały projekt powinien natomiast trwać od 12 miesięcy do maksymalnie dwóch lat. Na dodatkowe punkty w konkursie mogą liczyć te uczelnie, które planują długofalową strategię wsparcia kompetencji kadry, zobowiążą się do prowadzenia innowacyjnych zajęć (przez cztery semestry po zakończeniu dofinansowanego projektu) oraz posiadają wyróżniającą ocenę instytucjonalną Polskiej Komisji Akredytacyjnej.

Wsparcie ma objąć ponad 7 tys. pracowników uczelni.

"NCBR wspiera pomysły, które przyczyniają się do rozwoju polskiej nauki, a wzmocnienie wśród kadr kompetencji cyfrowych czy językowych ma szansę zmienić wiele dyscyplin badawczych. Wyjść naprzeciw potrzebom studentów mogą tylko wykładowcy gotowi na nowe wyzwania, którzy nieustannie chcą się dokształcać. Kadra powinna podążać za innowacjami w dziedzinie edukacji, żeby młodzież była przystosowana do dynamicznie zmieniających się warunków społeczno-gospodarczych" – mówi Jarosław Gowin, wicepremier, minister nauki i szkolnictwa wyższego.

"Inwestycja w kompetencje kadr uczelni wyższych przełoży się na wyższą jakość prowadzonej dydaktyki. Projekt zakłada praktyczne wykorzystanie innowacyjnych umiejętności wykładowców, m.in. w zakresie learning-by-doing czy design-thinking, podczas prowadzonych przez nich zajęć. Na poprawie jakości i skuteczności szkolnictwa wyższego zyskają zatem studenci, a to dzięki nim w Polsce będzie rozwijać się nowoczesna gospodarka" – mówi dyrektor NCBR prof. Maciej Chorowski.

Więcej informacji konkursach - na stronie www.ncbr.gov.pl/