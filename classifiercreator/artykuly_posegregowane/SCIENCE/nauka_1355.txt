Szczecin, 23.02.2016. Kobieta w ciąży. (mb/mgut) PAP/Marcin Bielecki PAP © 2016 / Marcin Bielecki
                                        

            Ćwiczenia w czasie ciąży nie grożą przedwczesnym porodem, są natomiast korzystne zarówno dla zdrowia matki jak i dziecka - zapewnia na łamach "American Journal of Obstetrics &amp; Gynecology" prof. Vincenzo Berghella z Thomas Jefferson University w Filadelfii.
      
            Wciąż pokutuje pogląd, że kobiety w ciąży powinny unikać wysiłku fizycznego. Sądzono, że ćwiczenia zwiększają wydzielanie noradrenaliny, neuroprzekaźnika wydzielanego przez nadnercza, co może prowokować skurcz macicy.

Centrum Kontroli Chorób (CDC) w Atlancie zaleca jednak, żeby panie oczekujące dziecka wykonywały ćwiczenia aerobowe przez 150 minut tygodniowo. Te ustalenia popierają najnowsze badania prof. Berghella.

Specjalista wraz ze swym zespołem przebadał ponad 2 tys. kobiet, spośród których połowa przez codziennie (przez 10 tygodni) przez 40-90 minut wykonywała ćwiczenia aerobowe, czyli takie, podczas których mięśnie mają zapewniony pełny dopływ tlenu. Niektóre kobiety ćwiczyły aż do porodu.

Do przedwczesnych porodów, czyli przed 37. tygodniem ciąży, w jednej i drugiej grupie kobiet dochodziło tak samo często. Przy czym kobiety, które ćwiczyły, rzadziej wymagały przeprowadzenia cesarskiego cięcia. Rzadziej również stwierdzono u nich cukrzycę i nadciśnienie tętnicze.

Ćwiczenia aerobowe wykonywane są zwykle w jakimś rytmie, podobnie jak podczas pływania lub spaceru. Ich intensywność nie powinna zbyt duża: można się spocić, ale należy zachować zdolność prowadzenie rozmowy. Gdy brakuje nam wtedy tchu, oznacza to, że wysiłek jest zbyt duży.