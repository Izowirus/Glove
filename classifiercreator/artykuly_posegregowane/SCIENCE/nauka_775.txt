Zakopane 30.06.2015. 
Kobieta i mężczyzna podczas spaceru. Archiwum fot. PAP/Grzegorz Momot
                                        

            Mózgi kobiet są bardziej aktywne, niż mózgi mężczyzn, w rejonach odpowiedzialnych za koncentrację, samokontrolę i przetwarzanie emocji - wynika z badania opublikowanego w "Journal of Alzheimer's Disease".
      
            Naukowcy z Amen Clinics (USA) za pomocą tomografii emisyjnej pojedynczych fotonów (badanie SPECT) porównali aktywność mózgu u 119 zdrowych osób i ponad 26,5 tys. osób z różnymi problemami psychicznymi: urazami mózgu, zaburzeniami nastroju, chorobą dwubiegunową, schizofrenią lub innymi zaburzeniami psychotycznymi, czy też zespołem nadpobudliwości psychoruchowej z deficytem uwagi (ADHD). Sprawdzali u badanych przepływ krwi w 128 obszarach mózgu w stanie czuwania i podczas wykonywania różnorodnych testów poznawczych.

Ustalili, że mózgi kobiet były generalnie bardziej aktywne, niż mózgi mężczyzn, zwłaszcza w rejonach kory przedczołowej odpowiedzialnej za uwagę i kontrolę impulsów oraz układu limbicznego związanego z przetwarzaniem emocji. U mężczyzn bardziej aktywne były z kolei obszary kontrolujące przetwarzanie informacji wzrokowych i koordynację ruchową.

Wyniki badania mogą pomóc w zrozumieniu, dlaczego niektóre zaburzenia częściej występują u kobiet, a inne u mężczyzn. U kobiet częściej diagnozuje się chorobę Alzheimera, depresję (stanowiącą czynnik ryzyka w rozwoju choroby Alzheimera) i zaburzenia lękowe. Tymczasem mężczyźni częściej cierpią na zaburzenia zachowania, ADHD i mają większą skłonność do łamania prawa, przez co częściej niż kobiety lądują za kratkami.

Większa aktywność w specyficznych rejonach mózgu może na przykład sugerować, że kobiety cechują się większą empatią, lepszą intuicją, skłonnością do współpracy i silniejszą samokontrolą, ale są też bardziej narażone na depresję, zaburzenia lękowe, bezsenność i zaburzenia odżywiania.

"To bardzo ważne badanie, które pomaga zrozumieć różnice międzypłciowe w zakresie funkcjonowania mózgu. Wymierne różnice, które zidentyfikowaliśmy w mózgach mężczyzn i kobiet, są istotne ze względu na zrozumienie związanego z płcią obciążenia podwyższonym ryzykiem zachorowania na niektóre zaburzenia, np. chorobę Alzheimera. Wykorzystanie narzędzi do neuroobrazowania - takich jak SPECT, jest niezbędne do stworzenia w przyszłości precyzyjnych metod leczenia mózgu" - mówi główny autor badania, psychiatra Daniel G. Amen.

Więcej na temat badania znajdziemy na stronie: http://content.iospress.com/articles/journal-of-alzheimers-disease/jad170432.