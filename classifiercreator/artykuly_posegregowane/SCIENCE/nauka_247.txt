Blisko 5 tys. wolontariuszy wyruszy 30 czerwca w Tatry, aby posprzątać górskie szlaki. Coroczna akcja Czyste Tatry ma uwrażliwić turystów na problem zaśmiecania gór.
      
            Jak mówił, kierownik działu edukacji Tatrzańskiego Parku Narodowego (TPN) Jan Krzeptowski-Sabała z roku na rok obserwuje większą świadomość ekologiczną turystów, mimo to nadal przy szlakach spotyka się drobne śmieci.

„Staramy się w Tatrach godzić dwie sprzeczne funkcje: chronić unikatową przyrodę, ale też pokazać ją ludziom, a tych jest w Tatrach sporo. W zeszłym roku na teren Tatrzańskiego Parku Narodowego weszło 3,5 mln turystów. Śmiecenie jest problemem, ale to nie wynika z liczby osób, bo są góry na świecie, gdzie turystów jest jeszcze więcej, a śmieci zdecydowanie mniej. Kluczowa jest edukacja” - ocenił przedstawiciel TPN.

W ubiegłym roku wolontariusze znieśli z Tatr 230 kg śmieci. Podczas pierwszej akcji Czyste Tatry w 2012 r. z gór zniesiono blisko 1,5 tony śmieci.

Rafał Sonik, prezes Stowarzyszenia Czysta Polska, które organizuje akcję sprzątania Tatr, powiedział, że dla wszystkich wolontariuszy będzie zorganizowana wspólna zabawa na zakopiańskiej Równi Krupowej.

„Będziemy nie tylko zbierać śmieci, ale też razem się bawić, uczestniczyć w spotkaniach z ludźmi gór czy spróbujemy pobić rekord Guinnessa. Ułożymy z materiałów podlegających recyklingowi symbol Małopolski, naszego partnera. Na koniec zapraszamy na fantastyczny koncert zespołów Pudelsi i Łąki Łan” – powiedział Sonik.

Każdy wolontariusz przed wyjściem na szlak otrzyma m.in. worki na śmieci, rękawice ochronne i krem z filtrem, który w górach przy słonecznej pogodzie jest niezbędny.

Zapisy wolontariuszy wciąż trwają na stronie internetowej CzysteTatry.pl.