Akustycy z krakowskiej AGH postanowili dokładnie poznać, jak komunikują się hipopotamy. Być może niektóre dźwięki wydawane przez te afrykańskie ssaki są tak niskie, że ludzkie ucho już ich nie wychwytuje. Dźwięki nagrywano w piątek w warszawskim zoo.
      
            
Naukowcy z Akademii Górniczo-Hutniczej w Krakowie nagrywali dźwięki wydawane przez hipopotamy, wykorzystując specjalistyczne mikrofony. Wykonujący badania akustyk, Marcin Zastawnik z AGH wyjaśnił, że rejestrowano zarówno dźwięki rozchodzące się w wodzie, jak i w powietrzu. "Hipopotamy komunikują się w niskich częstotliwościach i są to bardzo często infradźwięki" - powiedział naukowiec. Dodał, że chodzi o dźwięki, których człowiek nie jest już w stanie usłyszeć.

Rafał Okoński z Ogrodu Zoologicznego w Warszawie powiedział, że część dźwięków wydawanych przez hipopotamy można usłyszeć. Opisał, że są to "dźwięki podobne do rechotu przerywanego czkawką. I to jest ten zakres, który słyszymy normalnie na co dzień i możemy go zarejestrować". Ale być może część hipopotamiej komunikacji umyka naszej uwadze. Okoński dodał, że hipopotamy mają szczególną budowę anatomiczną - drgania środowiska wodnego, a więc i dźwięki, mogą odbierać przez... szczękę.



Jak powiedział Zastawnik, czasami hipopotam potrafi się naprężyć, a wtedy ryby - które otaczają pod wodą zwierzę i czyszczą jego skórę - uciekają od zwierzęcia. A to może sugerować, że zwierzę wydaje jakieś dźwięki, których nie słyszymy.

Akustyk dodał, że w czasie samych nagrań w zoo pewnie nie uda się jeszcze ustalić, czy hipopotamy rzeczywiście wykorzystują w komunikacji infradźwięki. Nagrania dźwięku będą analizowane dopiero później - kiedy dźwięk podda się już obróbce. Badacz wyjaśnił, że aby usłyszeć infradźwięki, należy przyspieszyć prędkość nagrania. Wtedy ucho może zacząć odbierać dźwięki wcześniej dla niego niesłyszalne.

"W przyszłości planujemy wykonywać pomiary także na żyrafach" - powiedział i dodał, że zwierzęta te również komunikują się za pomocą bardzo niskich, specyficznych dźwięków.

Rafał Okoński poinformował, że "hipopotamy występują w tej chwili tylko Afryce. Są dwa gatunki - hipopotamy nilowe i hipopotam karłowaty". W warszawskim zoo mieszkają dwa hipopotamy nilowe - samiec i samica.