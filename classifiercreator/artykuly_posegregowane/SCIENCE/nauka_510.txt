Ważne jest, aby nie powstała luka, przez którą wiele projektów o znaczeniu ściśle naukowym nie przejdzie w fazę wdrożeń - powiedział PAP wicepremier, minister nauki i szkolnictwa wyższego Jarosław Gowin. Na rozwój takich projektów przeznaczone będzie 40 mln zł w ramach konkursu TANGO.
      
            Premier Gowin zapowiedział w środę trzeci konkurs w ramach programu TANGO, prowadzonego wspólnie przez dwie agencje wykonawcze resortu nauki: Narodowe Centrum Nauki (NCN) oraz Narodowe Centrum Badań i Rozwoju (NCBR). Konkurs ten ma umożliwić rozwój technologii bazujących na wynikach badań podstawowych o znaczącym potencjalne wdrożeniowym

"Ministerstwo od początku wspierało i zachęcało obie agencje do zawiązania współpracy i podpisania umowy o kolejnej edycji konkursu TANGO - powiedział PAP Jarosław Gowin. - Jest to konkurs adresowany do tych naukowców, którzy działają dziś na przecięciu nauk podstawowych i nauk stosowanych. Ważne jest, żeby nie powstała luka, poprzez którą wiele ważnych projektów o znaczeniu ściśle naukowym mogłoby nie przejść w fazę wdrożeń".

Budżet trzeciego konkursu w programie TANGO wyniesie 40 mln zł, a pojedyncze dofinansowanie wyniesie do 200 tys. zł. Ubiegać się o nie będą mogły jednostki naukowe, centra naukowe Polskiej Akademii Nauk, centra naukowe uczelni oraz indywidualni naukowcy. Dofinansowanie będzie mogło stanowić nawet 100 proc. wartości projektu.

"Naukowcy, którzy już realizowali projekt badawczy w Narodowym Centrum Nauki, będą mieli ścieżkę na finansowanie ewentualnych badań aplikacyjnych związanych z tym projektem i będzie to prostsze niż do tej pory" - powiedział PAP dyrektor NCN prof. Zbigniew Błocki.

"Przy ocenie naukowej wartości projektu badawczego zostanie wzięty pod uwagę fakt, że weryfikacja tego została już dokonana przez NCN, gdzie wcześniej został już przyznany grant" - zaznaczył prof. Błocki.

 
Do konkursu będzie można zgłaszać wyłącznie projekty, bazujące na wynikach realizowanych przynajmniej od roku lub już zrealizowanych badań, finansowanych w ramach jednego z konkursów NCN: OPUS, PRELUDIUM, SONATINA, SONATA, SONATA BIS, HARMONIA, MAESTRO, SYMFONIA czy POLONEZ. Nabór wniosków będzie prowadzony w sposób ciągły, przez cały rok. Program TANGO nie ma ograniczeń tematycznych. Można do niego zgłaszać projekty z różnych dziedzin.

"W ramach budżetu tego programu będziemy sprawdzać wszystkie zakończone sukcesem projekty NCN" - powiedział PAP dyrektor NCBR prof. Maciej Chorowski. "Najpierw będziemy sprawdzać czystość patentową i możliwość sprzedaży, czyli tego, czy w ogóle można wygenerować rynek albo na jakim rynku ewentualny produkt umieścić. Następnie będziemy finansować rozwój projektu do takiego poziomu, aby mógł on być już później interesujący, np. dla funduszy typu VC czy też do finansowania mechanizmami zwrotnymi, jak np. kredyty bankowe" - dodał.

W poprzednich dwóch konkursach programu TANGO dofinansowanie w łącznej wysokości ponad 64 mln zł otrzymało 76 projektów. Dotyczą one m.in. badań nad: technologią druku organicznych diod elektroluminescencyjnych; wdrożeniem kriokonserwacji nasienia do programów doskonalenia hodowli ryb łososiowatych czy zastosowaniem koncepcji AIA (Adaptive Impact Absorption) w inżynierii lotniczej i kosmicznej. Beneficjenci programu pracują również nad technologią biotyzacji do komercyjnej, ekologicznej produkcji owoców jagodowych; wdrożeniem systemu HydroProg, służącego do wczesnego ostrzegania o zagrożeniach hydrologicznych; równoległym manipulatorem typu delta ze sztucznymi muskułami pneumatycznymi czy nowatorską technologią oczyszczania środowisk wodnych.