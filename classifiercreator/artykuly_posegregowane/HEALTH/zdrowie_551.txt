Zgierz, 27.12.2015. Zajęcia w centrum sportu, podczas których miłośnicy aktywnego trybu życia spalają kalorie po świątecznym biesiadowaniu. (soa)  PAP/Grzegorz Michałowski 
                                        

            Tzw. weekendowi wojownicy, czyli osoby, które z braku czasu uprawiają sport jedynie w weekend przez 150 minut, cieszą się niemal równie dobrym zdrowiem, jak ci, którzy ćwiczą codziennie przez 20-30 minut – wynika z badań opublikowanych przez „JAMA Internal Medicine”.
      
            Eksperci mówili dotąd o tym, że trzeba być regularnie aktywnym fizycznie - najlepiej codziennie, by wydłużyć sobie życie. Najnowsze badania przeprowadzone wśród mieszkańców Anglii i Szkocji pod kierunkiem dr. Gary O'Donovana z uniwersytetu w Loughborough sugerują, zaległości w uprawianiu sportu można nadrobić w weekend, w ciągu jednego lub dwóch dni.

Przez 18 lat obserwowano prawie 64 tys. osób w wieku co najmniej 40 lat. Okazało się, że „weekendowi wojownicy”, którzy ćwiczyli przez 150 minut jedynie w weekendy, o 18 proc. rzadziej chorowali na nowotwory i o 41 proc. mniej byli narażeni na choroby sercowe naczyniowe. Podobne efekty uzyskały osoby, które były aktywne codziennie (przez 20-30 minut): ryzyko zgonu z powodu raka było u nich mniejsze o 21 proc., a z powodu chorób układu krążenia – o 41 proc.

"Nikt nie wie, jaki wariant aktywności fizycznej jest najbardziej korzystny dla zdrowia, najważniejsze jest, żeby ćwiczyć odpowiednio długo"- podkreśla dr O'Donovan.

Justin Varney z Public Health England podkreśla, że najlepiej być aktywnym przez co najmniej 150 minut tygodniowo. "Jeśli jednak ktoś ćwiczy jedynie przez 10 minut, to jest to lepsze niż brak jakiekolwiek aktywności" – dodaje.