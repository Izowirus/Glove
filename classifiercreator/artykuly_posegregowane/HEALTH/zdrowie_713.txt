epa03868208 A visitor experiences the Green Dome in the Architects of Air Exxopolis, a sculpture of light, sound, shapes and colors in Grand Park in downtown Los Angeles, California, USA, 14 September 2013.  The Luminaria exhibit is sponsored by The Music Center and people enter the colored plastic shapes where visitors immerse themselves in a sculpture where natural light creates colors and shapes.  Performances inside Exxopolis called 'Random Acts of World Culture' take place in the main Cupola chamber.  EPA/MICHAEL NELSON  Archiwum PAP/EPA
                                        

            Choć światło w przypadku niektórych osób nasila migrenę, zielone światło może zmniejszyć ból - informuje pismo "Brain". Być może okulary odfiltrowujące wszystkie długości fal z wyjątkiem światła zielonego, mogłyby się okazać przydatne dla osób z migreną.
      
            Podczas ataku migreny wiele osób jest nadwrażliwych na działanie światła. Tak zwany światłowstręt (fotofobia) skłania je do zakładania okularów przeciwsłonecznych w jasno oświetlonych pomieszczeniach lub szukania ulgi w ciemności. Specjaliści uważają, że wynika to ze specyfiki połączeń w mózgu. W jego części zwanej wzgórzem neurony przekazujące informacje z siatkówki krzyżują się z neuronami sygnalizującymi ból. Dlatego światło może nasilić ból, a ból powodować zaburzenia widzenia.
Jednak nie wszystkie kolory światła dają taki sam efekt.

Sześć lat temu Rami Burstein i jego koledzy z Harvard University prowadzili badania nad cierpiącymi na migrenę niewidomymi. Osoby te straciły wzrok na skutek utraty oka lub uszkodzenia jego siatkówki. Jak się okazało, jeśli pozostały u nich jakieś komórki siatkówki, migrena nasilała się, gdy byli w jasno oświetlonym środowisku, a najsilniej wydawało się działać światło niebieskie.
Odkrycie miało duży oddźwięk, sprzedało się też wiele par okularów odfiltrowujących światło niebieskie. Później jednak odkryto w siatkówce specjalny rodzaj komórek, reagujących wyłącznie na niebieskie światło. Wydaje się, że mogą one przetrwać niektóre procesy uszkadzające pozostałą część siatkówki i prowadzące do utraty wzroku.
Wygląda więc na to, że niebieskie światło niczym specjalnym się nie wyróżnia - poza tym, że to jedyna barwa, na jaką mogły zareagować biorące udział w badaniach osoby.


Podczas nowego badania Burstein i jego koledzy umieszczali (widzących) ochotników z migreną w ciemnym pokoju i stopniowo zwiększali intensywność białego, niebieskiego, zielonego, bursztynowego, a następnie czerwonego światła. Naukowcy nie tylko rejestrowali to, co mówili uczestnicy eksperymentu o wpływie światła na odczuwany przez nich ból, ale również - za pomocą małej elektrody umieszczonej na powiece - aktywność neuronów wysyłających sygnały z oka do mózgu. Za pomocą elektrod umieszczonych na głowie mierzona była także aktywność mózgu ochotników.
Ku zaskoczeniu naukowców niebieskie światło nie było bardziej „bolesne” od białego, bursztynowego czy czerwonego. Jednak jeszcze większą niespodzianką okazało się światło zielone – przy małej intensywności nie tylko nie nasilało bólu migrenowego, ale wręcz go łagodziło.
Zapisy z mózgu i oka wykazały, że zielone światło wywoływało mniejszą aktywność elektryczną niż inne kolory. Również podczas eksperymentów na szczurach z elektrodami wszczepionymi do wzgórza odnotowano najmniejszą aktywność elektryczną w przypadku światła zielonego.
Burstein ma nadzieję, że zielone oświetlenie lub okulary, które odfiltrowują wszystkie długości fal z wyjątkiem światła zielonego, mogą się okazać przydatne dla osób z migreną.