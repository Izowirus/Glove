Brak dbałości o stan uzębienia może zwiększać ryzyko zachorowalności na nowotwory. W związku z doniesieniami naukowców profilaktyka antynowotworowa powinna obejmować również prawidłową higienę jamy ustnej.
      
            Badania prowadzone w wielu krajach coraz częściej wykazują, że zły stan uzębienia oraz choroby przyzębia mogą zwiększać ryzyko zachorowania na nowotwory, w tym raka jamy ustnej i innych odcinków przewodu pokarmowego.

Naukowcy ze Szwecji przez 24 lata (w okresie od 1985 do 2009 roku) obserwowali niemal 1400 losowo wybranych dorosłych mieszkańców Sztokholmu. Do roku 2009 na rozmaite postaci raka zmarło 58 spośród nich. Mężczyźni umierali z powodu raka przeciętnie w wieku 60 lat, a kobiety - 61 lat. Spodziewany czas życia był dla obu płci wyraźnie wyższy - dla kobiet o 13 lat, dla mężczyzn o 8,5 roku, dlatego zgony te badacze zaliczyli do przedwczesnych. Stan uzębienia i higieny jamy ustnej pacjentów, u których rozwinął się nowotwór był zdecydowanie gorszy w porównaniu z osobami bez tej patologii, stąd wniosek, że stan jamy ustnej może mieć wpływ na zachorowanie na raka. Wyniki badań zostały opublikowane m.in. w „British Medical Journal".

Jak naukowcy tłumaczą tę zależność? Łączą obecność patologicznej flory bakteryjnej rozwijającej się w przypadku próchnicy i chorób przyzębia z wywoływaniem miejscowego oraz ogólnoustrojowego stanu zapalnego. Patogeny prowadzą do stanów zapalnych jamy ustnej, a w efekcie do rozprzestrzeniania się procesu na cały organizm pacjenta.

- Infekcje i stany zapalne uważane są za jedną z przyczyn promowania rozwoju różnych postaci raka. Już od XIX. wieku wiadomo, że nowotworom towarzyszy reakcja układu immunologicznego, natomiast w ostatnich latach dużo uwagi poświęca się powiązaniu procesów zapalnych z indukcją karcynogenezy – mówi dr hab. n. med. prof. nadzw. Sebastian Kłosek, periodontolog i dermatolog z Zakładu Patologii Jamy Ustnej Uniwersytetu Medycznego w Łodzi.

Rak trzustki a stan jamy ustnej

Z kolei naukowcy z Brown University w Providence (USA) przeanalizowali historie chorób i przebadali próbki krwi ponad 800 Europejczyków. Badane osoby uczestniczyły w szeroko zakrojonym studium na temat związku między żywieniem a ryzykiem raka (ang. European Prospective Investigation into Cancer and Nutrition Study). W grupie tej 405 osób miało raka trzustki, a 416 osób – dobranych pod względem m.in. wieku i płci – było zdrowych. Oceniano we krwi poziom przeciwciał przeciw 25 bakteriom z zakresu patogennej i fizjologicznej flory jamy ustnej. W analizie uwzględniono inne czynniki raka trzustki, takie jak palenie papierosów, cukrzycę, wysoki wskaźnik masy ciała i inne. Naukowcy odkryli, że pacjenci, którzy mieli wysoki poziom przeciwciał przeciw szkodliwym bakteriom z jamy ustnej byli dwukrotnie bardziej narażeni na rozwój raka trzustki niż osoby z niższym stężeniem tych przeciwciał. Badani te są o tyle istotne, że rak trzustki jest jednym z najbardziej śmiertelnych nowotworów złośliwych. Pacjenci najczęściej trafiają do lekarzy w zaawansowanym stadium choroby, ponieważ na wczesnym etapie nie daje on charakterystycznych objawów. Dlatego profilaktyka w tym wypadku ma szczególne znaczenie.

- Związek między patogennymi bakteriami jamy ustnej a rakiem wymaga kolejnych badań. Dziś jest już udowodnione, że bakterie odpowiedzialne za choroby przyzębia zaostrzają przebieg miażdżycy, cukrzycy, reumatoidalnego zapalenia stawów, a także zwiększają ryzyko powikłań chorób sercowo-naczyniowych, takich jak zawał mięśnia sercowego i udar mózgu – mówi dr hab. n. med. prof. nadzw. Sebastian Kłosek.

Profilaktyka ma znaczenie

Podstawowymi elementami profilaktyki jamy ustnej są:
- szczotkowanie zębów po głównych posiłkach, a przynajmniej dwa razy dziennie; równie częste używanie nitki dentystycznej,
- regularne wizyty u stomatologa - raz na pół roku kontrolnie, leczenie próchnicy oraz profesjonalne czyszczenie zębów z kamienia nazębnego oraz płytki nazębnej (tak często, jak jest to potrzebne),
- leczenie wad zgryzu, a w przypadku ubytków zębowych - uzupełnienia protetyczne, dzięki czemu odtwarza się prawidłową funkcję żucia,
- zdrowa dieta, która nie zawiera zbyt dużo cukrów, szczególnie prostych oraz sacharozy powszechnie obecnych w dużych ilościach w słodyczach; unikanie napojów gazowanych i używek; dieta lekkostrawna, bogata w witaminy i minerały,
- leczenie zaburzeń odżywiania i łaknienia (bulimia, anoreksja i inne) ma znaczenie dla zdrowia jamy ustnej.