An exterior view of the European Investment Bank (EIB) Headquarters in Luxembourg, where Tajikistan's President Emomali Rahmon and Philippe Maystadt, the President of the European Investment Bank, withe their delegations met for talks, on 10 June 2011. Archiwum fot. PAP/EPA/NICOLAS BOUVY
                                        

            Pacjenci cierpiący na najbardziej agresywny rodzaj raka mózgu, glejaka, będą mieli wkrótce szerszy dostęp do leczenia dzięki finansowaniu z Europejskiego Banku Inwestycyjnego (EBI) - podała KE. Transakcja została umożliwiona przez tzw. Fundusz Junckera.
      
            Europejski Bank Inwestycyjny podpisał porozumienie z niemiecką firmą MagForce, która w ciągu trzech lat dostanie kredyty w wys. 35 mln euro.

MagForce opracowała terapię NanoTherm, która działa na guzy od wewnątrz i może być stosowana jako monoterapia (terapia jednolekowa). Badania wykazały, że po połączeniu jej z chemioterapią lub radioterapią wzrasta skuteczność tych metod leczenia.

Terapia NanoTherm polega na wstrzyknięciu do guza płynu o właściwościach magnetycznych, który następnie rozgrzewany jest za pomocą bardzo szybko zmieniającego się pola magnetycznego. Firma wyjaśnia, że w wyniku działania powstałego ciepła, komórki nowotworowe zostają zniszczone lub uwrażliwione na dalsze metody leczenia, takie jak radioterapia lub chemioterapia.

Finansowanie EBI ma wspierać wdrożenie NanoTherm w całej Europie. "Ponad 20 milionów osób w skali świata będzie żyło z rakiem w 2030 r. To 50-procentowy wzrost od poziomu z 2012 r. - podkreślił cytowany w komunikacie wiceszef EBI Ambroise Fayolle. Terapia opracowana przez MagForce ma potencjał, żeby znacznie zmniejszyć obciążenia niektórych pacjentów".

Pożyczka Europejskiego Banku Inwestycyjnego umożliwiona dzięki Europejskiemu Funduszowi Inwestycji Strategicznych (Funduszowi szefa KE Jean-Claude'a Junckera) ma wesprzeć dział badań i rozwoju (R&D) MagForce, dzięki czemu firma ma przyspieszyć wprowadzanie na rynek nowych metod leczenia.

"Komisja Europejska jest zaangażowana w promowanie inwestycji w dziedzinie badań i innowacji. Cieszę się, że wraz z dzisiejszym porozumieniem plan (Junckera - PAP) przyczynia się do rozwoju nowych, zaawansowanych metod leczenia chorych na raka. Jest to bardzo konkretny przykład silnego wpływu, jaki UE może mieć na inwestycje" - oświadczył wiceszef KE odpowiedzialny za Europejski fundusz Inwestycji Strategicznych Jyrki Katainen.

EBI jest bankiem UE, który udziela kredytów długoterminowych. Jego udziałowcami jest 28 państw członkowskich wspólnoty. Bank m.in. wspiera małe i średnie przedsiębiorstwa, działania zwiększające innowacyjność i spójność, czy te, które zmierzają do przeciwdziałania zmianom klimatycznym.

Z Brukseli Krzysztof Strzępka