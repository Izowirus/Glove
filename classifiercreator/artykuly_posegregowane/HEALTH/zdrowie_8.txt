Pod hasłem "Nie serwuj sobie choroby" rusza kampania, której celem jest zwrócenie uwagi na problem otyłości i wynikających z niej konsekwencji. Statystyki mówią, że co trzeci dorosły i co piąte dziecko w Polsce ma nadwagę lub jest otyłe.
      
            Otyłość jest początkiem rozwoju wielu chorób w tym chorób układu krążenia czy nowotworów. U dzieci, które nie jedzą regularnie w domach, wzrasta spożycie żywności wysoko przetworzonej, z dużą zawartością cukrów i tłuszczów, utrwalają się złe nawyki żywieniowe, które później bardzo trudno zmienić.

"Profilaktyka i zdrowie publiczne to jest ogromny problem. To inwestycje, które się zwrócą w przyszłości" – wskazał w środę minister zdrowia Łukasz Szumowski. "Mamy cały szereg programów, które są adresowane do pacjentów i osób, które jeszcze nie są pacjentami, szczególnie dzieci i młodzieży. Dramatem, który coraz częściej dotyka Polaków jest otyłość, która niesie ze sobą wiele ryzykownych aspektów" – dodał. Minister wskazał, że wśród ośmiolatków jedna trzecia jest albo otyła, albo zagrożona otyłością.

Celem kampanii "Nie serwuj sobie choroby" jest skłonienie Polaków do refleksji i zmian zwyczajów żywieniowych.

W zaprezentowanym w środę spocie widać, jak do baru typu drive-thru, gdzie klienci nie muszą nawet wysiadać z samochodu, by złożyć zamówienie, podjeżdża czteroosobowa rodzina. Mężczyzna składa zamówienie: "to, co zawsze, podwójny cheeseburger, hamburger z bekonem, trzy razy frytki, lody waniliowe i napoje gazowane". Obsługująca ich osoba w okienku odpowiada: "to ja powtórzę: otyłość, cukrzyca, trzy nadciśnienia, rak jelita grubego i brak kondycji". Lektor informuje, że zła dieta i brak ruchu powodują otyłość, która jest powodem wielu groźnych chorób, w tym nowotworowych. "Masz wybór, nie serwuj sobie choroby" – zachęca spot.

W 2025 r. aż 2,7 mld ludzi, czyli co czwarta osoba na świecie, może cierpieć z powodu nadwagi lub otyłości – alarmuje World Obesity Federation. W Polsce nadwagę lub otyłość ma już 64 proc. mężczyzn i 49 proc. kobiet. Światowa Organizacja Zdrowia (WHO) uznała otyłość za najgroźniejszą chorobę przewlekłą, która nieleczona prowadzi do rozwoju chorób układu krążenia, cukrzycy typu 2, zespołu metabolicznego, zaburzeń hormonalnych, a także zwiększa ryzyko zachorowań na niektóre nowotwory.

Według WHO koszty medyczne związane z leczeniem chorób powodowanych przez nadwagę i otyłość w 2025 r. mogą sięgnąć 1,2 bln dolarów.