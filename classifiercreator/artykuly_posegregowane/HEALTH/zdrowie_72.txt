Naukowcy zidentyfikowali trzy nowe warianty genetyczne związane z przewlekłym bólem pleców. Potwierdza to, że tendencje do przewlekłego bólu pleców mają związek z genami kontrolującymi rozwój szkieletu - czytamy na łamach "PLOS Genetics".
      
            Przewlekły ból pleców jest główną przyczyną niepełnosprawności na całym świecie, ale zaskakująco niewiele wiadomo na temat biologii leżącej u podstaw tego objawu. Jak twierdzą autorzy badania, ich odkrycia mogą pomóc zapełnić tę lukę w wiedzy, co pomoże opracować nowe metody terapii.

Zespół dr Pradeepa Suriego z Departamentu ds. Weteranów w Seattle (USA), we współpracy z naukowcami z kilku ośrodków w Europie, analizował genomy 158 tys. dorosłych osób pochodzenia europejskiego, z czego ponad 29 tys. cierpiało na przewlekły ból pleców. Badacze poszukiwali wariantów genów związanych z tą dolegliwością.

Wykryli, że najsilniej koreluje on z wariantem genu SOX5, który jest czynnikiem transkrypcyjnym zaangażowanym w praktycznie wszystkie fazy rozwoju embrionalnego. We wcześniejszych badaniach na myszach wykazano, że inaktywacja SOX5 powoduje defekty w rozwoju chrząstki i szkieletu. "Potwierdza to hipotezę, że odkryty przez nas wariant genu może przyczyniać się do chronicznego bólu pleców poprzez swój wpływ na rozwoju szkieletu" - wyjaśniają autorzy pracy.

Związek wariantu SOX5 z przewlekłym bólem pleców potwierdzono następnie w badaniu na innej, 280-tysięcznej grupie osób, z których ponad 50 tys. cierpiało z powodu tego objawu.

Kolejne dwa wykryte warianty genów związane z bólem pleców to: gen związany z przepukliną krążka międzykręgowego oraz gen, który odgrywa rolę w rozwoju rdzenia kręgowego.

"Wyniki naszego badania wskazują, że istnieje wiele szlaków, które mogą wpływać na ryzyko przewlekłego bólu pleców" - mówi dr Suri.

"Trzy znalezione przez nas warianty korelują z takimi zjawiskami, jak rozwój chrząstki, zapalenie kości i stawów, zwyrodnienie krążka lędźwiowego, wzrost, rozwój kręgosłupa czy depresja, a wszystkie one mogą z kolei wpływać na rozwój przewlekłego bólu pleców" - podsumowuje autor badania.

Więcej na temat badania: (https://journals.plos.org/plosgenetics/article?id=10.1371/journal.pgen.1007601).