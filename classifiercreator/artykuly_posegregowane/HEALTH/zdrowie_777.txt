Warszawa, 20.01.2012. Sala wiśniowa w Szpitalu Specjalistycznym św. Zofii w Warszawie. Archiwum PAP/Leszek Szymański
                                        

            Fundacja Rodzić po Ludzku organizuje cykl spotkań, podczas których kobiety dowiedzą się, jakie prawa przysługują im w czasie ciąży, porodu i połogu. Spotkania będą się odbywały od 7 do 13 marca w prawie 100 miejscach w Polsce.
      
            Celem Tygodnia Godnego Porodu jest zapoznanie kobiet z najważniejszymi zapisami standardów opieki okołoporodowej przyjętych rozporządzeniem Ministra Zdrowia w 2012 r.

"Postanowiliśmy zrobić wielką akcję w ramach kampanii +Rodzę - Mam prawa+, żeby kobiety, poszerzając swoją świadomość, mogły lepiej egzekwować i domagać się praw zapisanych w standardach opieki okołoporodowej. To jest bardzo dobre prawo oparte na sprawdzonych procedurach i medycynie opartej na dowodach naukowych" - powiedziała PAP Daria Omulecka z Fundacji Rodzić po Ludzku.

Podczas niemal stu spotkań w całej Polsce osiemdziesiąt przeszkolonych lokalnych aktywistek będzie wyjaśniało kobietom, jakie prawa przysługują im w czasie ciąży, porodu i połogu. Ponadto uczestniczki będą mogły wymienić się doświadczeniami oraz wziąć udział w różnych warsztatach, m.in. chustonoszenia oraz dotyczących karmienia piersią.

Spotkania odbędą się w kilkudziesięciu miastach, m.in. w Białymstoku, Częstochowie, Katowicach, Łodzi, Olsztynie, Poznaniu, Rybniku, Siedlcach, Stargardzie, Warszawie i Zielonej Górze, a także w mniejszych miejscowościach.

Kobiety zainteresowane uczestnictwem w spotkaniach znajdą szczegółowe informacje o wydarzeniach na stronie internetowej Fundacji Rodzić po Ludzku: www.rodzicpoludzku.pl.

Spotkania odbędą się w ramach kampanii "Rodzę - Mam prawa", któa ma na celu m.in. uświadomienie kobietom, że zgodnie ze standardami rodząca może wybrać, kto będzie jej towarzyszył w szpitalu. Przygotowany przez nią plan porodu, czyli plan oczekiwań i potrzeb, powinien być omówiony z personelem medycznym i wzięty pod uwagę. Wskazane jest, aby położna i lekarz zachęcali kobietę do swobodnej aktywności i poruszania się. Ważne jest również, aby proponować jej różne metody łagodzenia bólu, wspierać ją emocjonalnie i traktować życzliwie.

Po porodzie kobieta i dziecko mogą przez dwie godziny przytulać się do siebie w kontakcie "ciało do ciała", a potem otrzymywać rzetelne rady dotyczące karmienia piersią. Położna środowiskowa powinna odwiedzić kobietę po porodzie w domu minimum cztery razy, wspierać ją i udzielać pomocnych wskazówek.