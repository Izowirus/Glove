Papieros - ilustracja.

 Archiwum fot. PAP/Tytus Żmijewski   
                                        

            Sięganie po papierosy to uzależnienie, które należy leczyć - przypomina w czwartek - w Światowym Dniu Rzucania Palenia Tytoniu - resort zdrowia. Statystyki dotyczące palenia papierosów w Polsce są alarmujące: pali ok. 9 mln Polaków, w tym aż 3,5 mln kobiet.
      
            Palenie tytoniu, jak przypomina resort, to główna przyczyna zachorowań na nowotwory złośliwe, głównie raka płuca.

„Sięganie po papierosy to nie wyraz +słabego charakteru+ czy +braku silnej woli lub motywacji+. To uzależnienie, które należy leczyć” – przypomina resort i zachęca do podjęcia działań w tym zakresie.

MZ informuje, że osoby zainteresowane pomocą specjalisty mogą liczyć na wsparcie ekspertów, np. z Telefonicznej Poradni Pomocy Palącym. Można z niej skorzystać od poniedziałku do piątku, w godz. 11-19, pod numerem telefonu 801 108 108. Osoby, które nie potrafią same poradzić sobie z rzucaniem palenia, mogą skorzystać także m.in. z konsultacji w Punktach Ogólnopolskiej Sieci Pomocy Palącym, których adresy dostępne na stronie www.jakrzucicpalenie.pl.

Palenie zabija rocznie 6 mln ludzi

Palenie papierosów, jak alarmuje Światowa Organizacja Zdrowia (WHO), zabija rocznie 6 mln ludzi na świecie, co sześć sekund ktoś umiera w wyniku chorób związanych z paleniem. WHO przewiduje, do 2030 r. liczba ta może wzrosnąć do 8 milionów ludzi, jeśli nie zostaną podjęte konieczne kroki w celu opanowania tytoniowej epidemii.

W opublikowanym w lipcu raporcie zatytułowanym "The Global Tobacco Epidemic 2015" WHO stwierdza, że zbyt mało rządów wykorzystuje podatki nakładane na wyroby tytoniowe w celu odradzania ludziom palenia, czy pomagania im w zerwaniu z nałogiem. WHO rekomenduje, by 75 proc. ceny paczki papierosów stanowiła akcyza.