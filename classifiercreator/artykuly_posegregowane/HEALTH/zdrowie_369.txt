Szczecin , 17.12.2012. Gabinet stomatologiczny. (mb/awol) PAP/Marcin Bielecki Archiwum PAP © 2017 / Marcin Bielecki
                                        

            Przewlekła choroba dziąseł, określana jako paradontoza, ma związek z ryzykiem rozwoju choroby Alzheimera – zaobserwowali naukowcy z Tajwanu. Artykuł na ten temat zamieszcza specjalistyczne pismo „Alzheimer's Research and Therapy”.
      
            Naukowcy z Chung Shan Medical University w Taizhong (Tajwan) doszli do takich wniosków po przeanalizowaniu informacji z bazy danych tajwańskiego systemu ubezpieczeń zdrowotnych, które dotyczyły osób w wieku 50 lat i starszych. Porównywano grupę 9291 pacjentów, u których zdiagnozowano paradontozę w latach 1997-2004 z dobraną - m.in. pod względem płci, wieku i różnych schorzeń - z grupą osób bez choroby zapalnej dziąseł.

Ludzie cierpiący na paradontozę częściej niż rówieśnicy z grupy kontrolnej mieli np. zbyt wysoki poziom cholesterolu i innych lipidów we krwi (hiperlipidemia), depresję; częściej też doznali w przeszłości urazu mózgu i mieli związane z tym problemy zdrowotne.

Analiza ujawniła, że ci, u których paradontoza miała charakter przewlekły – tj. utrzymywała się co najmniej przez 10 lat - mieli o 70 proc. wyższe ryzyko zachorowania na alzheimera, i to nawet po uwzględnieniu innych czynników mających wpływ na rozwój tej choroby, takich jak schorzenia sercowo-naczyniowe (choroba serca, udar mózgu) czy cukrzyca.

Zdaniem autorów pracy wyniki te stanowią potwierdzenie dla wcześniejszych doniesień, że choroby zakaźne - z którymi wiąże się przewlekły, nawet łagodny, proces zapalny, takie jak długotrwała paradontoza - mogą odgrywać istotną rolę w rozwoju choroby Alzheimera. Wczesne diagnozowanie paradontozy oraz jej skuteczne leczenie jest niezwykle istotne do tego, aby zapobiec postępowi choroby - zaznaczają naukowcy. Ogromną rolę może tu odegrać edukacja społeczna na temat wpływu paradontozy na cały nasz organizm i ogólny stan zdrowia oraz roli higieny jamy ustnej w prewencji tego schorzenia.

Jak skomentował dla Reuters Health niebiorący udziału w badaniach dr Yago Leira Feijoo z Universidad de Santiago de Compostela w Hiszpanii, naukowcy nie potrafią obecnie wyjaśnić, czy zależność między paradontozą a wyższym ryzykiem choroby Alzheimera ma charakter przyczynowo-skutkowy. Podejrzewa się raczej, że związek ten ma charakter dwukierunkowy, podsumował specjalista z zakresu epidemiologii i stomatologii.

Paradontoza jest zapalną chorobą dziąseł oraz innych tkanek otaczających i podpierających zęby, jak np. ozębna czy cement korzeniowy. Za jej rozwój odpowiadają bakterie, a narażone na nią są szczególnie osoby, które nie dbają o codzienną higienę jamy ustnej. W paradontozie dziąsła są obrzmiałe, bolesne i krwawią. Gdy choroba nie jest leczona zaczynają odsuwać się od zębów, co prowadzi do powstawania tzw. kieszonek przyzębnych, w których panują znakomite warunki do dalszego rozwoju bakterii. W przewlekłej paradontozie dochodzi do ubytków kości, z której wyrastają zęby, a ostatecznie do ich obluzowywania się i wypadania.

Z badań wynika, że związki prozapalne produkowane przez chore dziąsła przedostają się do krwiobiegu i przyczyniają do rozwoju wielu chorób przewlekłych, w tym schorzeń układu sercowo-naczyniowego, zaburzeń metabolicznych, chorób układu oddechowego i nerek. Powiązano ją również z poważnymi powikłaniami ciąży, jak poronienia i przedwczesne porody.