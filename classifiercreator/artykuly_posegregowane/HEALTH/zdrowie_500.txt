Psy pomagają niewidomym i wyszukują ludzi zasypach na skutek trzęsienia ziemi, ale mogą również ratować życie chorym na cukrzycę czy nowotwory. O brytyjskiej fundacji zajmującej się szkoleniem psów medycznych informuje BBC News.
      
            Założycielem Medical Detection Dogs jest dr Claire Guest, która sama ma psa potrafiącego wywęszyć mężczyznę z rakiem prostaty. Szkoli również psy dla chorych na cukrzycę, ostrzegające przed zbyt niskim poziom cukru (hipoglikemią), który może być dla diabetyka niebezpieczny, zagrażający nawet jego życiu.

Jedną z takich chorych jest Claire Pesterfield, dziecięca pielęgniarka diabetologiczna ze szpitala uniwersyteckiego w Cambridge, która od 13. roku życia cierpi na cukrzycę typu 1 (tzw. insulinozależną). Pismo dla chorych na cukrzycę "Desang" twierdzi, że używa ona pompy insulinowej oraz ma założony czujnik kontrolujący poziom glukozy we krwi. Jednak twierdzi ona, że bez psa, który wabi się Magic, nie była w stanie pracować ani bezpiecznie spać.

Przed 10 laty na skutek hipoglikemii Brytyjka straciła przytomność i od tego czasu żyła w ciągłym lęku, że to się powtórzy i może umrzeć. Dowiedziała się wtedy o Medical Detection Dogs i 18 miesięcy później została właścicielką labradora, który potrafi wyczuć węchem grożący omdleniem zbyt niski poziom glukozy.

Magic jest tak wyszkolony, że budzi ją w nocy, kiedy tylko zbliża się hipoglikemia: wskakuje na łóżko i dotyka ją łapą. Pomaga jej również w pracy, dzięki niemu nie musi przerywać spotkania, żeby sprawdzić poziom cukry we krwi. "Również mój mąż może spać spokojnie, gdyż nie obawia się, że kiedy się obudzi, ja będę już martwa" – zażartowała Pesterfield.

National Health Service zainteresowany jest badaniami, które mają wykazać, czy psy można wykorzystać również do wykrywania raka prostaty u mężczyzn. Choroba ta powoduje zmianę zapachu moczu, która jest nieznaczna, ale może być wyczuwana przez wyszkolone psy. Tym również zajmuje się Medical Detection Dogs. Są tam już szkolone czworonogi, zdolne wywęszyć ten typ nowotworu. Według BBC News raka prostaty wyczuwają one z 90 proc. skutecznością.

Dr Claire Guest twierdzi, że jej suczka Daisy wykryła u niej raka piersi. Ciągle trącała pyskiem jej pierś, a kiedy postanowiła się zbadać, okazało się, że są w niej dwa guzy. Wtedy zainteresowała się psami potrafiącymi wywęszyć guza i inne choroby. Jej zdaniem, najbardziej nadają się do tego psy myśliwskie.