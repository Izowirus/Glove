Frombork, 05.05.2013.
Z okazji Międzynarodowego Dnia Biegania Boso leśny marszobieg bez butów zorganizowano, 5 bm. we Fromborku. Na starcie stawili się amatorzy chodzenia na bosaka, mieli do pokonania ok. 4 km. Na mecie czekała na wszystkich nagroda - ciasteczka w kształcie stopy. (tw/cat)
PAP/Tomasz Waszczuk Archiwum PAP © 2018 / Tomasz Waszczuk
                                        

            Aktywne spędzanie czasu boso korzystnie wpływa na rozwój zdolności motorycznych dzieci - czytamy w piśmie "Frontiers in Pediatrics".
      
            Dzieci w wieku od 6 do 10 lat, które mają nawyk nienoszenia butów znacznie lepiej radzą sobie podczas skoków i ćwiczeń wymagających utrzymywania równowagi niż dzieci poruszające się głównie w butach.

Choć różnice te zacierają się wraz z dojrzewaniem, naukowcy z Uniwersytetu Friedricha Schillera w Jenie (Niemcy) zauważają, że chodzenie boso w dzieciństwie jest bliższe naturze oraz pozwala lepiej i zdrowiej rozwijać sprawność ruchową.

Badacze porównywali trzy umiejętności ruchowe: utrzymywanie równowagi, skok w dal oraz sprint na 20 metrów u 810 dzieci ze szkół w RPA (Prowincja Przylądkowa Zachodnia) oraz z obszarów miejskich północnych Niemiec. Dzieci z RPA często chodziły boso, podczas gdy ich rówieśnicy z Europy - zazwyczaj w butach.

Choć dzieci, które większość swojej aktywności spędzały boso osiągały lepsze wyniki w skokach i ćwiczeniach na równowagę, podczas sprintu lepiej radziły sobie dzieci biegające w butach. Gdy uczniowie z RPA biegali w butach również wypadali lepiej, niż gdy biegali bez butów. Z kolei w przypadku ćwiczeń na równowagę i skoków buty zdawały się im przeszkadzać.

"Badania te wskazują, że rozwój zdolności ruchowych w dzieciństwie zależy w pewnej części od regularnej aktywności na bosaka. Dlatego szkolne oraz pozaszkolne zajęcia sportowe powinny angażować również taką aktywność" - komentuje autorka analizy dr Astrid Zech.