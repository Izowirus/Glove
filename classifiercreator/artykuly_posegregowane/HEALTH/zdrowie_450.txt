epa05959654 Cholera-infected Yemenis receive treatment at a hospital in Sana'a, Yemen, 12 May 2017. According to World Health Organization, an acute cholera outbreak in Yemen has claimed the lives of at least 51 people across the conflict-plagued Arab country over the past two weeks, estimating that 7.6 million Yemenis live in areas with a high risk of cholera transmission. EPA/YAHYA ARHAB Dostawca: PAP/EPA. Archiwum PAP/EPA © 2017 / YAHYA ARHAB
                                        

            Epidemia cholery zabiła od końca kwietnia w Jemenie 180 osób - poinformował w poniedziałek Międzynarodowy Komitet Czerwonego Krzyża (MKCK). Wcześniej  ministerstwo zdrowia powołane przez szyickich rebeliantów Huti podało, że w stolicy, Sanie, zmarło 115 osób.
      
            Przedstawiciel MKCK Dominik Stillhart powiedział dziennikarzom w Adenie, że podejrzewa się, iż w ogarniętym wojną kraju zakażonych cholerą jest ponad 11 tys. ludzi.

W niedzielę samozwańcze władze Sany wprowadziły w mieście stan wyjątkowy z uwagi na rosnącą liczbę przypadków cholery i zaapelowały też o międzynarodową pomoc.

Jemen jest pogrążony w chaosie od 2011 roku, kiedy to społeczna rewolta położyła kres wieloletnim dyktatorskim rządom prezydenta Alego Abd Allaha Salaha. Tylko południowa część kraju wraz z Adenem podlega rządowi prezydenta Abd ar-Raba Mansura al-Hadiego. Jednak jego władza jest w znacznej mierze iluzoryczna, co wykorzystują aktywne na południu i częściowo wschodzie kraju dżihadystyczne Państwo Islamskie (IS) i Al-Kaida.

Konflikt nasilił się, gdy w marcu 2015 roku interwencję w Jemenie rozpoczęła Arabia Saudyjska, by zwalczać Huti, którzy kontrolują Sanę oraz terytoria na północy i zachodzie kraju.

W wyniku wojny zginęło ponad 10 tys. osób. Konflikt niszczy również państwowy system ochrony zdrowia i system sanitarny. Większości pracowników sektora publicznego nie jest wypłacane wynagrodzenie. Służby komunalne strajkują, a ulice w Sanie są pełne śmieci. Zła sytuacja panuje też w szpitalach, które zmagają się z problemami z zaopatrzeniem i personelem.

Cholera to ostra bakteryjna choroba przewodu pokarmowego wywoływana przez spożycie skażonej wody i jedzenia, objawiająca się m.in. silną biegunką. W ciągu zaledwie kilku godzin może doprowadzić do śmierci z odwodnienia. Szczególnie narażone są niedożywione dzieci poniżej piątego roku życia.