Wystawa producentów produktów wykorzystywanych w stomatologii podczas Światowego Kongresu Stomatologicznego FDI 2016. PAP/Jakub Kaczmarczyk
                                        

            Uroczysta gala z udziałem ministra zdrowia Konstantego Radziwiłła otworzyła oficjalnie w środę w Poznaniu coroczny Światowy Kongres Stomatologiczny FDI 2016. Bierze w nim udział ok. 10 tys. osób z niemal 120 państw.
      
            Szef resortu zdrowia podkreślił w swoim wystąpieniu, że jednym z priorytetów i wyzwań, jakie stoją przed stomatologią jest promowanie w społeczeństwie nawyków pro-zdrowotnych. „Żadne środki zapobiegawcze nie będą należycie zastosowane, jeśli nie zadbamy zawczasu o efektywną promocję zdrowia. Aby to jednak przyniosło efekty, należy uświadomić to społeczeństwu, zadbać, by miało odpowiednią wiedzę na temat ochrony zdrowia" – zaznaczył Radziwiłł.

Wyraził zadowolenie, że kongres stwarza wszystkim praktykującym stomatologom możliwość wymiany doświadczeń i wiedzy, a także do podkreślenia roli, jaką odgrywa edukacja. "Jesteśmy świadomi tego, co potwierdzają także badania, że zdrowie jamy ustnej jest niezwykle istotne dla zdrowia całego organizmu. Wiemy, że oprócz diagnostyki i samego leczenia, bardzo ważna jest również prewencja i działania zapobiegawcze” – zaznaczył minister zdrowia.

W trwającym od środy w Poznaniu Światowym Kongresie Stomatologicznym FDI 2016 bierze udział ok. 10 tys. przedstawicieli środowiska stomatologicznego z niemal 120 państw. Jak podkreślają organizatorzy, jest to najbardziej prestiżowe wydarzenie w historii polskiej stomatologii.

Uczestnicy kongresu podczas czterech dni mówić będą m.in. o stomatologii zachowawczej, protetyki stomatologicznej, laseroterapii, stomatologii estetycznej, oraz ortodoncji i implantologii.

Poza wykładami międzynarodowego grona ekspertów, w programie znalazły się także debaty oraz kursy praktyczne. Kongresowi towarzyszyć będzie również wystawa ponad 300 producentów najnowocześniejszych produktów wykorzystywanych obecnie w stomatologii na całym świecie.

Światowy Kongres Stomatologiczny FDI 2016 potrwa w Poznaniu do 10 września. Organizatorem wydarzenia jest m.in. Światowa Federacja Dentystyczna FDI oraz Polskie Towarzystwo Stomatologiczne.