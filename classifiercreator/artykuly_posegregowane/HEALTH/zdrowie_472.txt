Gorzów Wielkopolski, 2006-05-29. Dr Elżbieta Płonka wypisuje druk L4. Tylko do 1 lipca będzie wypisywać wymagane przez ZUS druki L4 , po tym dniu przystąpi do ogólnopolskiego protestu lekarzy rodzinnych i druków wypisywać nie będzie. lm/hm PAP/Lech Muszyński Archiwum PAP © 2017 / Lech Muszyński
                                        

            Sejm uchwalił zmiany w prawie, które ułatwiają wystawianie elektronicznych zwolnień lekarskich. Jednocześnie posłowie zdecydowali, że papierowe zwolnienia będą w obiegu do połowy 2018 r.
      
            Zmiany w ustawie o świadczeniach pieniężnych z ubezpieczenia społecznego w razie choroby i macierzyństwa poparło w piątek 417 posłów, trzech głosowało przeciw, nikt nie wstrzymał się od głosu. Wcześniej posłowie przyjęli poprawki PiS do projektu - m.in. przesuwającą likwidację papierowych zwolnień z 1 grudnia 2017 r. na połowę 2018 r.

W formie elektronicznej zwolnienia wystawiane są od początku 2016 r. Obecnie muszą być podpisywane kwalifikowanym podpisem elektronicznym albo podpisem potwierdzonym profilem zaufanym ePUAP za pośrednictwem systemu teleinformatycznego ZUS. Kwalifikowany podpis elektroniczny jest płatny, a koszty jego zakupu obciążają lekarza; bezpłatny profil ePUAP w ocenie samych lekarzy jest zbyt czasochłonny i skomplikowany w obsłudze - uzasadniał resort.

Po wejściu zmian w życie będzie można je uwierzytelniać przy użyciu Platformy Usług Elektronicznych ZUS, co będzie bezpłatne i prostsze. Na profilu lekarza w ZUS Zakład udostępni dane ubezpieczonych gromadzone w swoich rejestrach, a dane samego wystawiającego pobierze ze swojego rejestru lekarzy uprawnionych do wystawiania zwolnień.

Nowy sposób uwierzytelniania będzie można stosować również do wystawiania elektronicznych zaświadczeń lekarzy orzeczników ZUS o braku przeciwwskazań do pracy na określonym stanowisku oraz wniosków w sprawie przyznania i wypłaty zasiłku chorobowego.

Jak mówił podczas prac parlamentarnych wiceminister rodziny i pracy Marcin Zieleniecki, w Polsce przeważa liczba krótkookresowych zwolnień lekarskich. Jeśli są one wystawiane w wersji papierowej, ZUS nie jest w stanie dokonać kontroli prawidłowości ich wystawienia. By ZUS miał czas wezwać ubezpieczonego do lekarza orzecznika, musi mieć szybki dostęp do informacji o wystawionym zwolnieniu - taki dostęp zapewnia właśnie zwolnienie wystawione w formie elektronicznej - tłumaczył.

Według resortu rodziny i pracy z 23 tys. lekarzy uprawnionych do wystawiania zaświadczeń o niezdolności do pracy do tej pory przestawiło się na formę elektroniczną wystawiania zwolnień mniej niż 3 proc.

Ustawa generalnie wejdzie w życie 1 grudnia 2017 r. oprócz artykułów wykluczających wystawianie papierowych zwolnień - one będą obowiązywały od 1 lipca 2018 r. Teraz ustawa trafi do Senatu.