Nagrody Animus Fortis, przyznane przez dyrektora Wojskowego Instytutu Medycznego, wręczyła w piątek w Katowicach wicepremier Beata Szydło. Nagroda ma honorować osoby i instytucje mające szczególny wpływ na pozytywne zmiany i kształtowanie wizerunku ratownictwa medycznego.
      
            Laureatką w kategorii indywidualnej została por. dr Anita Podlasin - oficer Sekcji Planowania Szkolenia Wojskowego Centrum Kształcenia Medycznego w Łodzi. Wyróżnienie w tej kategorii otrzymał podkom. Sławomir Butkiewicz, ekspert Wydziału Szkolenia Bojowego i Koordynacji Biura Operacji Antyterrorystycznych Komendy Głównej Policji. W kategorii instytucjonalnej nagrodę zdobyło Legionowskie Wodne Ochotnicze Pogotowie Ratunkowe.

Nagrody Animus Fortis (Mężny Duch) zostały wręczone podczas III Kongresu Wyzwań Zdrowotnych (Health Challenges Congress - HCC), odbywającego się w dniach 8-10 marca w Katowicach.

Jak zaznaczyła podczas piątkowej uroczystości wicepremier Szydło, która objęła honorowy patronat nad przedsięwzięciem, nagroda podkreśla to, co najistotniejsze w zapewnianiu bezpieczeństwa: poświęcenie i niesienie pomocy. "Bycie zawsze wtedy, kiedy ludzie tej pomocy potrzebują, to jest sens tych działań, które państwo na co dzień podejmujecie" - podkreśliła Szydło.

"Cieszę się, że nagroda jest wręczana podczas tego szczególnego wydarzenia, jakim jest ten imponujący kongres, na którym dyskutowane są największe wyzwania dotyczące zdrowia, na którym dyskutują (…) ci wszyscy, którzy swoimi działaniami i decyzjami mogą powodować, ażeby rynek zdrowia poprawiał się, ażeby dostępność do tego, czego oczekują wszyscy obywatele, czyli tej skutecznej, wszechstronnej pomocy medycznej była jak największa i przede wszystkim warunki rozwoju medycyny i wszystkich dziedzin, które wpływają na poprawę państwa działalności, rozwijały się" - mówiła wicepremier.

"Z punktu widzenia rządu, z punktu widzenia Komitetu Społecznego (Rady Ministrów - PAP), zdrowie jest jednym z tematów priorytetowych, nad którymi będziemy pracować" - podkreśliła Szydło. "Te zmiany i te reformy, które zostały już wprowadzone, że zostały zwiększone środki i nakłady na służbę zdrowia w czasie tych ostatnich dwóch lat, to podkreśla, jaka jest waga tego problemu i jaka jest też waga wyzwań, które przed nami stoją" - zaznaczyła.

Gratulując nagrodzonym wicepremier życzyła im, aby ich służba i działalność przebiegały w sposób pozwalający nie tylko na czerpanie osobistej satysfakcji. "(Życzę – PAP), byście państwo w tym poczuciu misji, którą pełnicie, a która ma dla nas, dla wszystkich ludzi, fundamentalne znaczenie, bo przecież chodzi o bezpieczeństwo i zdrowie, zawsze mieli poczucie tego, że nasza wdzięczność wobec was jest nieprzeceniona" - zaakcentowała Szydło.

Dyrektor Wojskowego Instytutu Medycznego gen. dyw. prof. Grzegorz Gierelak, mówiąc o idei nagrody wskazał, że ma ona honorować osoby i instytucje mające szczególny wpływ na pozytywne zmiany oraz kształtowanie wizerunku ratownictwa medycznego w Polsce. Ma także nawiązywać do najlepszych polskich tradycji ratownictwa medycznego.

Zwycięzców pierwszej edycji nagrody wybrała kapituła w której zasiadają m.in. przedstawiciele premiera oraz ministrów: obrony narodowej, spraw wewnętrznych i administracji oraz zdrowia.

Nagrodzona por. dr Anita Podlasin jest oficerem Sekcji Planowania Szkolenia Wojskowego Centrum Kształcenia Medycznego w Łodzi. Służyła jako ratownik podczas XII zmiany polskiego kontyngentu w Afganistanie, jest instruktorem Taktycznej Pomocy Rannym Na Polu Walki (TCCC), a od 2007 r. także ratownikiem medycznym w Systemie Państwowego Ratownictwa Medycznego w Zespołach Wyjazdowych.

Korzystając z doświadczenia por. dr Anita Podlasin opracowuje kursy, na których szkolą się wojskowi medycy. Jest też autorką publikacji naukowych na temat medycyny pola walki, w tym podręcznika "Taktyczne Ratownictwo Medyczne".

Wyróżniony podkom. Sławomir Butkiewicz jest ekspertem Wydziału Szkolenia Bojowego i Koordynacji Biura Operacji Antyterrorystycznych Komendy Głównej Policji. Odpowiada w BOA za szkolenie w zakresie ratownictwa medycznego i medycyny taktycznej. Od 10 lat jest również ratownikiem medycznym w zespole wyjazdowym Pogotowia Ratunkowego.

Podkom. Sławomir Butkiewicz jest również wykładowcą m.in. na Uniwersytecie Adama Mickiewicza w Poznaniu, gdzie prowadzi zajęcia z pierwszej pomocy. Współtworzy zawody z zakresu medycyny taktycznej TCCC Paramedyk.

Nagrodzone Legionowskie Wodne Ochotnicze Pogotowie Ratunkowe działa od 1999 r. na Zalewie Zegrzyńskim. W 2002 r. z inicjatywy tej organizacji rozpoczęła działalność pierwsza w Polsce "Pływająca Karetka Pogotowia Ratunkowego", a rok później powstała Grupa Ratowniczo-Poszukiwawcza Legionowskiego WOPR.

Grupa działa cały rok, zajmując się m.in. ratownictwem medycznym, lodowym i poszukiwaniami podwodnymi, a także organizacją szkoleń ratowników wodnych oraz z pierwszej pomocy. Latem Legionowski WOPR udziela pomocy ok. 200 osobom, biorąc udział w ponad 150 akcjach ratowniczych, organizuje też spotkania z młodzieżą, ucząc bezpiecznego wypoczynku na wodzie.

Nagrodą jest statuetka, będąca miniaturą projektu "Pomnika Sanitariusza". Pomnik ten, upamiętniający medyków poległych w walkach o odzyskanie niepodległości, miał stanąć przed II wojną światową w Warszawie.