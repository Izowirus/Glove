Katowice, 29.09.2013. Z bezpłatnych konsultacji lekarzy kardiologów i neurologów, porad z zakresu rehabilitacji i badań można skorzystać bezpłatnie 29 bm. w Katowicach w ramach Światowego Dnia Serca. Konsultacji udzielają specjaliści z Górnośląskiego Centrum Medycznego im. prof. Leszka Gieca. Badania obejmują konsultacje kardiologiczne i neurologiczne, porady z zakresu rehabilitacji, a także pomiar ciśnienia tętniczego, masy ciała, pomiar poziomu glukozy oraz badanie echokardiograficzne. (obm) PAP/Andrzej Grygiel Archiwum PAP © 2017 / Andrzej Grygiel
                                        

            Pomiary ciśnienia tętniczego, stężenia glukozy we krwi czy zawartości tkanki tłuszczowej w organizmie, m.in. takie badania będzie można wykonać w ramach akcji profilaktycznej pt. „Zdrowie pod kontrolą”.
      
            "Zdrowie pod Kontrolą” jest wydarzeniem organizowanym dwa razy do roku przez członków Międzynarodowego Stowarzyszenia Studentów Medycyny IFMSA-Poland. Tegoroczna zimowa edycja akcji zawita 18 i 19 listopada do 13 największych miast Polski.

Młodzi adepci medycyny będą wówczas wykonywać u ochotników: pomiary ciśnienia tętniczego, pomiary tzw. przygodnego (czyli nie na czczo – PAP) stężenia glukozy we krwi, stężenia tlenku węgla w wydychanym powietrzu oraz zawartości wody i tkanki tłuszczowej w organizmie.

Badania te mogą pomóc m.in.: wcześnie zdiagnozować nadciśnienie tętnicze, zaburzenia metabolizmu glukozy, w tym cukrzycę typu 2, uświadomić palaczom jak toksyczne jest dla nich palenie, czy uświadomić ryzyko schorzeń związanych z nieprawidłową dietą i brakiem ruchu. Podczas akcji możliwe będzie również wykonanie badania EKG, które pozwala wykryć zaburzenia w pracy mięśnia sercowego.

Studenci będą też udzielać porad na temat prawidłowego odżywiania, wykonywania samobadania piersi i jąder, a także udzielania pierwszej pomocy.

Można będzie się też zarejestrować w bazie potencjalnych dawców szpiku DKMS.

W ramach tegorocznej, wiosennej edycji akcji "Zdrowie pod Kontrolą” zostało przebadanych blisko 3,3 tys. osób w 15 miastach kraju. Było to możliwe dzięki pracy 516 wolontariuszy z IFMSA-Poland.

Międzynarodowe Stowarzyszenie Studentów Medycyny IFMSA-Poland jest największą organizacją, która zrzesza studentów wszystkich uczelni medycznych na terenie Polski