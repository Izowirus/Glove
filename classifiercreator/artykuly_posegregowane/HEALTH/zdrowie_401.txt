U otyłych dzieci częściej rozwija się poważna choroba stawu biodrowego, wymagająca operacji - wykazało badanie brytyjskie, które publikuje pismo “Archives of Disease in Childhood”.

      
            Młodzieńcze złuszczenie głowy kości udowej (w skrócie SCFE) jest zaliczane do najczęstszych chorób stawów biodrowych wieku dziecięcego, prowadzących do ich deformacji. Przyczynia się to do ograniczenia zakresu ruchów w stawie biodrowym - chorzy często nie są w stanie np. zgiąć całkowicie nogi w biodrze. SCFE leczy się operacyjnie. Pacjenci mogą wymagać wstawienia protezy stawu biodrowego w wieku nastoletnim lub we wczesnej dorosłości.

SCFE towarzyszą silne dolegliwości bólowe – w kolanie, udzie i stawie biodrowym. Często najwcześniejszym objawem jest ból kolana, ale jego źródłem jest biodro, dlatego w badaniach kolano wygląda prawidłowo. To przyczynia się do opóźnień lub błędów w diagnozie i leczeniu. W rezultacie deformacja stawów biodrowych postępuje.

SCFE jest związana z zaburzeniami w budowie chrząstki stawowej, ale jej przyczyny nie zostały dobrze poznane.

Naukowcy brytyjscy pod kierunkiem Daniela C. Perry’ego z Institute of Translational Medicine na University of Liverpool poszukiwali odpowiedzi na pytanie, jakie czynniki mogą mieć związek z tym schorzeniem. W tym celu przeanalizowali dane zebrane wśród pacjentów brytyjskiej publicznej służby zdrowia, którzy cierpieli na SCFE i mieli mniej niż 16 lat. Dane pochodziły z lat 1990-2013.

Okazało się, że dzieci, które były otyłe w młodszym wieku miały najwyższe ryzyko zachorowania na SCFE. Kolejnym czynnikiem związanym z wyższym prawdopodobieństwem tego schorzenia były gorsze społeczno-ekonomiczne warunki życia.

Naukowcy zaobserwowali również częste opóźnienia i błędy w diagnostyce SCFE. Większość dzieci (75,4 proc.) przed ostateczną diagnozą odbyła liczne wizyty u lekarza pierwszego kontaktu związane z objawami choroby. U pacjentów z bólem kolana diagnozowano SCFE średnio o 161 dni później niż u rówieśników, których bolało biodro lub którzy mieli problemy z chodzeniem.

“To są najlepsze dostępne dowody na związek SCFE z otyłością wieku dziecięcego. Czyni je to jedną z nielicznych chorób związanych z otyłością, które mogą powodować długotrwałe problemy zdrowotne zaczynające się w dzieciństwie” - komentuje Daniel Perry. Zastrzega jednocześnie, że badanie jego zespołu nie pozwala ostatecznie stwierdzić, że to otyłość jest przyczyną SCFE.