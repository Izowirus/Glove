Będą dodatkowe pieniądze na skrócenie kolejek do specjalistycznej opieki ambulatoryjnej, diagnostykę i wybrane terapie. W związku z tym nastąpią zmiany w planie finansowym Narodowego Funduszu Zdrowia - zapowiada w rozmowie z PAP minister zdrowia Łukasz Szumowski.
      
             

Szef resortu zdrowia nie ujawnił kwoty, która zostanie przeznaczona na ten cel. Oznajmił, że szczegółowe informacje na ten temat przekaże podczas debaty Wspólnie dla Zdrowia, która w środę odbędzie się w Krynicy w ramach XVIII Forum Ekonomicznego.

Minister wyjaśnił, że dodatkowe pieniądze zostaną skierowane głównie na świadczenia związane z dostępem do specjalistów i podstawowej diagnostyki, czyli tomografii, rezonansu. "Cały czas finansujemy skrócenie kolejek w operacji zaćmy i wszczepień endoprotez stawu kolanowego" – powiedział prof. Szumowski. Podkreślił, że Polacy domagają się szybszego dostępu do diagnostyki specjalistycznej i określonych terapii. "Chcemy (…) żeby każdy pacjent odczuł, że może się szybciej dostać na badania i terapie" – zapewnił minister.

Poinformował, że kolejki do operacji zaćmy i stawu kolanowego już się skróciły. "Chcielibyśmy, żeby to objęło również ambulatoryjną opiekę specjalistyczną, żeby dostęp do specjalistów był szybszy" - oznajmił. Wyjaśnił, że w związku z tym nastąpi zmiana planu finansowego NFZ. "To ogłosimy w Krynicy" - dodał.

Szef resortu zdrowia poinformował, że podczas kolejnej edycji narodowej debaty Wspólnie dla Zdrowia będą omawiane sprawy finansowania służby zdrowia. "Wszyscy musimy podjąć wysiłek, aby pieniądze, które zgodnie z ustawą o 6 proc. (PKB; przeznaczanych na zdrowie - PAP) będą sukcesywnie spływały do 2024 roku, wydać racjonalnie. O tym będziemy rozmawiać podczas debaty Wspólnie dla Zdrowia w Krynicy" - wskazał.

Podkreślił, że kluczem do poprawy działania systemu nie jest jedynie wzrost nakładów, "lecz racjonalne wydawanie środków, skierowanie ich do poszczególnych dziedzin, położenia nacisku na profilaktykę".