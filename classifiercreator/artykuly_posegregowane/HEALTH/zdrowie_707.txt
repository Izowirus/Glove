Dwudziestu torakochirurgów z różnych ośrodków leczenia nowotworów klatki piersiowej w Polsce, poznawało w poniedziałek w Zakopanem nowatorską i małoinwazyjną metodę operowania chorych na raka płuc opracowaną przez hiszpańskiego lekarza.
      
            Jak wyjaśnił dyrektor zakopiańskiego Szpitala Specjalistycznego Chorób Płuc i ordynator oddziału klatki piersiowej dr Marcin Zieliński, rak płuc jest jednym z najtrudniejszych w leczeniu nowotworów, a we wczesnych stadiach tej choroby podstawowym sposobem leczenia jest operacja. Dotychczas takie operacje wykonywało się poprzez rozcięcie przestrzeni międzyżebrowej i rozwarcie żeber, jednak jest to bardzo ciężki, skomplikowany zabieg, bolesny i obciążający dla pacjenta.

„Metoda uni portal opracowana przez dr. Diego Gonzalez’a – Rivaz’a jest niezwykle cenna dla pacjenta, ponieważ minimalizuje inwazyjność okolic klatki piersiowej i płuc co jest niezwykle istotne. Zarówno ból jak i uraz pooperacyjny jest zminimalizowany. Łatwiejsza jest też rehabilitacja pacjenta” – powiedział dr Zieliński.
Zwrócił uwagę, że ważna dla pacjenta przy metodzie uni portal jest również możliwość wykonania zabiegu bez konieczności intubacji. „Pacjent jest w trakcie takiej operacji usypiany, ale nie potrzebuje wspomagania oddechu, dlatego łatwiej się budzi po operacji” – wyjaśnił.

Dr Zieliński zwrócił uwagę, że w Polsce wideotorakoskopia – czyli użycie mikrokamer przy operacji klatki piersiowej - jest nowością. „Jeszcze kilka lat temu sprzęt do tego typu operacji był zbyt drogi, a obecnie możemy sobie na niego pozwolić” – dodał.

Operacja polega na małym nacięciu w okolicach klatki piersiowej, wprowadzeniu narzędzi i mikroskopijnej kamery. „To bardzo precyzyjny zabieg i trzeba być niezwykle ostrożnym i delikatnym” – zaznaczył dr Zieliński.

Operacje metodą opracowaną przez Diego Gonzalez’a – Rivaz’a są zalecane w bardzo wczesnych stadiach zaawansowania nowotworu.

Zdaniem torakochirurgów, metoda ta jest bardzo skuteczna, jeżeli chodzi o aspekt onkologiczny. Hiszpański dr wprowadził tę metodę 2010 r., a w Polsce zaczęto ją stosować w ubiegłym roku.