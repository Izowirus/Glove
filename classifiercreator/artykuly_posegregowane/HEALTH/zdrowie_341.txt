Warszawa, 02.08.2017. Herbata zaparzona w filiżance. (jt/am) PAP/Jacek Turczyk Archiwum PAP © 2017 / Jacek Turczyk
                                        

            Czarna herbata, podobnie jak zielona, sprzyja utracie zbędnych kilogramów poprzez modyfikację mikrobiomu jelitowego - informuje "European Journal of Nutrition".
      
            "Dotychczas wiedzieliśmy, że polifenole zawarte w zielonej herbacie są skuteczniejsze i dostarczają większych korzyści dla zdrowia niż te zawarte w czarnej herbacie, dlatego, że są absorbowane do krwi i tkanek. Nasze badania sugerują, że czarna herbata za pośrednictwem mechanizmu regulującego mikrobiom również może wspomagać zdrowie oraz utrzymywanie prawidłowej wagi" - zauważa autorka analizy dr Susanne Henning z Uniwersytetu Kalifornijskiego w Los Angeles, dodając, że obie herbaty stymulują rozwój populacji korzystnych mikroorganizmów w jelitach.

Naukowcy badali cztery grupy myszy, z których każda otrzymywała inny rodzaj pokarmu: niskotłuszczowy o wysokiej zawartości cukru, wysokotłuszczowy o wysokiej zawartości cukru, wysokotłuszczowy o wysokiej zawartości cukru z włączeniem ekstraktu z zielonej herbaty oraz wysokotłuszczowy o wysokiej zawartości cukru z włączeniem ekstraktu z czarnej herbaty.

Po upływie czterech tygodni masa ciała myszy otrzymujących ekstrakt z zielonej lub czarnej herbaty spadła do takiego samego poziomu jak u myszy otrzymujących pokarm o niskiej zawartości tłuszczu.



Po porównaniu próbek pobranych z jelita grubego okazało się, że u gryzoni otrzymujących jeden lub drugi ekstrakt występowało więcej bakterii regulujących utrzymywanie prawidłowej masy ciała oraz mniej bakterii związanych z otyłością. Jednak tylko u myszy spożywających ekstrakt z czarnej herbaty zaobserwowano wzrost populacji bakterii Pseudobutyrivibrio, co może wyjaśniać różnicę dotyczącą tego, w jaki sposób oba ekstrakty zmieniają metabolizm.

Polifenole pochodzące z zielonej herbaty są mniejsze, dlatego są szybko wchłaniane i docierają bezpośrednio do wątroby, wpływając na metabolizm tłuszczów. Polifenole zawarte w czarnej herbacie mają większy rozmiar, dlatego nie są absorbowane i pozostają w jelitach, gdzie stymulują rozwój korzystnych bakterii oraz powstawanie metabolitów biorących udział w regulacji przemiany materii - tłumaczą autorzy.