Nie ma żadnego oficjalnego potwierdzenia, że produkty mleczne dla niemowląt francuskiej firmy Lactalis, potencjalnie zanieczyszczone bakterią Salmonella Agona, trafiły na rynek Polski - poinformował we wtorek Główny Inspektorat Sanitarny.
      
            W grudniu koncern Lactalis z powodu ryzyka zakażenia salmonellą wycofał z rynku krajowego i zagranicznego wszystkie produkty dla niemowląt i produkty odżywcze, które były wyprodukowane lub pakowane w fabryce w Craon na zachodzie Francji od 15 lutego 2017 roku. Firma informowała wówczas, że w fabryce "doszło do rozproszonego zakażenia". Media donosiły, że potencjalnie skażone produkty mogły trafić do ponad 80 krajów.

We wtorek Główny Inspektorat Sanitarny poinformował, że obecnie "nie ma żadnego oficjalnego potwierdzenia, że produkty mleczne dla niemowląt firmy Lactalis we Francji, potencjalnie zanieczyszczone bakterią Salmonella Agona, trafiły na rynek Polski".

Informacje o dystrybucji wycofywanych z rynku produktów firmy Lactalis są przekazywane poprzez system RASFF (System Wczesnego Ostrzegania o Niebezpiecznej Żywności i Paszach). Z informacji tych wynika, że wycofywane produkty trafiły do 12 krajów Europejskiego Obszaru Gospodarczego, innych krajów europejskich oraz do krajów spoza Europy. GIS zapewnia, że śledzi wszelkie informacje pojawiające się w tej sprawie w RASFF.