Znudzenie sprawia, że nabieramy ochoty na niezdrowe przekąski, takie jak chipsy, słodycze i fast-foody – wynika z badań brytyjskich naukowców. Nuda jest powiązana z niskim poziomem stymulującej mózg dopaminy - ogłosili naukowcy na konferencji Brytyjskiego Towarzystwa Psychologicznego. 

      
            Badacze z Uniwersytetu Centralnego Lancashire (W. Brytania) zaobserwowali, że uczucie nudy wywołuje u ludzi potrzebę stymulacji, którą zaspokajają poprzez jedzenie produktów o wysokiej zawartości tłuszczu lub cukru.

W pierwszym badaniu naukowcy poprosili 52 uczestników o wypełnienie kwestionariuszy dotyczących preferencji jedzeniowych przed i po wykonaniu nudnego zadania polegającego na przepisywaniu grupy liter.

Okazało się, że po wykonaniu zadania osoby badane nabierały ochoty na niezdrowe przekąski – chipsy, słodycze i fast-foody.

W drugim badaniu naukowcy podzielili 45 ochotników na dwie grupy. Jedna z nich oglądała zabawny film, a druga – nudny. W czasie oglądania filmu badani mieli swobodny dostęp do różnych przekąsek. Zarówno przed i po seansie badacze ważyli miski ze smakołykami, by wiedzieć, ile spośród nich ubyło.

I tym razem okazało się, że uczestnicy oglądający nudny film zjadali dużo więcej niezdrowych produktów.

„Wyniki naszego badania wspierają teorię mówiącą o tym, że nuda jest powiązana z niskim poziomem stymulującej mózg dopaminy. Ludzie sięgają po produkty o wysokiej zawartości tłuszczu lub cukru, by w jakiś sposób zwalczyć uczucie znudzenia” – komentuje koordynatorka przedsięwzięcia dr Sandi Mann.

Rezultaty niniejszych badań zaprezentowano na konferencji Brytyjskiego Towarzystwa Psychologicznego, która odbyła się w dniach 26-28 kwietnia w Nottingham.