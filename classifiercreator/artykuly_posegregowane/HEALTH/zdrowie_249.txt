Ruszyła kolejna edycja programu „5 porcji warzyw, owoców lub soku”, który propaguje zasady zbilansowanej diety, a także ma kształtować prawidłowe nawyków żywieniowych, zwłaszcza u dzieci. Program realizowany jest przez Stowarzyszenie Krajowa Unia Producentów Soków.
      
            Edukacja na temat zasad zbilansowanej diety, istotnej roli warzyw, owoców i soków oraz kształtowanie prawidłowych postaw żywieniowych to cele, które przyświecają działaniom podejmowanym w ramach kampanii „5 porcji warzyw, owoców lub soku” od 2008 roku.

Zgodnie z rekomendacjami Instytutu Żywności i Żywienia, warzywa i owoce powinny być podstawą diety i należy spożywać ich minimum 400 g w ciągu dnia w podziale na pięć porcji, a jedną z nich może być szklanka soku lub kartonik soku (ok. 200 ml).

"Konsumpcja warzyw, owoców i niskoprzetworzonych produktów z nich powstałych, na przykład soków, z roku na rok wzrasta. Ten fakt cieszy i świadczy o efektywności prowadzonych działań. Jednocześnie mimo wzrostów konsumpcji tych produktów, zarówno Polska, jak i inne kraje europejskie nadal borykają się ze zbyt niskim spożyciem warzyw lub owoców. W Polsce średnie spożycie jest poniżej rekomendacji i wynosi około 280 g na osobę na dzień" - zaznaczyła sekretarz generalny KUPS Barbara Groele.

W ramach VII edycji kampanii, powstanie także program edukacyjny skierowany do szkół, który ma na celu zwrócenie uwagi na potrzebę edukacji w zakresie zbilansowanej diety już od najmłodszych lat, jej roli i znaczeniu w procesie kształtowania prawidłowych postaw żywieniowych.

W bieżącej edycji kampanii prowadzone będą działania komunikacyjne i edukacyjne w prasie, internecie, w radio, a także blogosferze.

Kampania finansowana jest ze środków Funduszu Promocji Owoców i Warzyw oraz Sponsorów – członków KUPS.