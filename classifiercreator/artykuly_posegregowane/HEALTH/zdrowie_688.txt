Niektóre wirusy – w tym wirus grypy - mogą przetrwać na dziecięcych zabawkach przez wiele godzin i spowodować zakażenie - informuje „The Pediatric Infectious Disease Journal”.
      
            Wcześniejsze badania wykazały obecność wirusów na zabawkach, którymi bawi się więcej niż jedno dziecko – w przedszkolach, gabinetach lekarskich i domach. Zwłaszcza zabawki, z których korzystają dzieci w placówkach medycznych, uważane są za nośnik wirusowych zakażeń. Nie było jednak jasne, jak długo przebywające na powierzchni przedmiotów wirusy otoczkowe pozostają zdolne do spowodowania choroby. Taka wiedza pozwoliłaby np. na planowanie dezynfekcji.

Naukowcy z Georgia State University przeprowadzili doświadczenia z posiadającym lipidowo-białkową otoczkę ochronną bakteriofagiem (wirusem atakującym bakterie), którego umieścili na częściach wykonanej z elastycznego plastiku zabawki - piszczącej żabki. W temperaturze 22 st.C i przy wilgotności powietrza wynoszącej 60 proc. kompletne, zdolne do zakażenia cząsteczki wirusa (wiriony) wykryto na powierzchni zabawki jeszcze po 24 godzinach (choć ich liczba spadła w tym czasie stokrotnie).



Przy mniejszej, częściej spotykanej w pomieszczeniach wilgotności (40 proc.) wirusy były w stanie przetrwać do 10 godzin, jednak wówczas pozostało ich już tylko 0,0001 procenta.

Wyniki te wskazują, że wirusy otoczkowe – takie jak wirus grypy, MERS czy SARS – mogą przetrwać na tyle długo, by spowodować zakażenie.

"Ludzie nie biorą pod uwagę zakażeń wirusami znajdującymi się na przedmiotach" - powiedział główny autor, biolog Richard Bearden II. - "Uważają, że mogą ich zakazić inni ludzie. Dzieci są szczególnie podatne na choroby zakaźne, ponieważ wkładają do ust ręce i różne obiekty, a ich układ odpornościowy nie jest w pełni rozwinięty".

Zdaniem Beardena w miejscach, gdzie zabawkami bawi się wiele dzieci, powinny one być okresowo odkażane – np. za pomocą roztworu wybielacza (który jest szczególnie skuteczny) lub alkoholowych preparatów. Z poczekalni placówek medycznych zabawki należałoby zupełnie usunąć. Oprócz zabawek należy odkażać także klamki, przyciski windy i inne często dotykane powierzchnie.