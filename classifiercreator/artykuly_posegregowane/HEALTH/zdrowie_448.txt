Warszawa, 07.06.2014. Dziewczyny z całej Polski podejmują próbę bicia rekordu Rekordu Guinnessa w największym otwartym treningu #mygirls prowadzonym przez Ewą Chodakowską (na zdj.) na stadionie Legii w Warszawie, 7 bm. (cat)
PAP/Jacek Turczyk PAP © 2017 / Jacek Turczyk
                                        

            Jedni wolą trenować indywidualnie w ciszy i skupieniu, inni wolą energię grupy. "Podczas wspólnego treningu łatwiej dotrwać do końca, bo możemy motywować się wzajemnie" - przekonuje Ewa Chodakowska, która w niedzielę poprowadzi otwarty trening.
      
            O tym, dlaczego warto trenować w grupie i w czym trening grupowy jest lepszy od indywidualnego opowiedziała PAP Life Ewa Chodakowska. "Podczas wspólnego treningu na pewno łatwiej dotrwać do końca, bo możemy motywować się wzajemnie. Zatem treningi grupowe naładowane są motywacją i pozytywną energią, a po skończonym treningu poczuciem, że wszyscy się wspieraliśmy" - przekonuje popularna trenerka fitness.

Podczas treningu indywidualnego ścigamy się sami ze sobą. Kiedy trenuje się grupowo, mogą wystąpić porównania, że ktoś robi coś lepiej albo gorzej. Chodakowska przekonuje, że jej programy treningowe rozliczane są na czas, a nie na liczbę powtórzeń. "W zależności od tego, czy osoba jest początkująca, czy też zaawansowana może wykonać mniejszą lub większą liczbę powtórzeń. Trening grupowy na pewno daje ogromną ilość pozytywnej energii i dużą dawkę motywacji, dlatego warto spróbować" - mówi trenerka.

Już w niedzielę Chodakowska wraz ze swoim mężem Lefterisem Kavoukisem podczas Artis Sport & Family Open Day poprowadzi otwarty trening. Dlaczego warto wziąć w nim udział? "Zawsze warto wziąć udział, kiedy jest szansa na aktywność fizyczną. Nie ma lepszego sposobu na relaks niż trochę ruchu na świeżym powietrzu. Co do samego treningu - skupię się na treningu cardio, wzbogaconym o ćwiczenia angażujące całe ciało" - opisuje Chodakowska.