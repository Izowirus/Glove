Okresowe poruszanie nogami i wiercenie się zwiększa przepływ krwi, co zapobiega chorobom naczyń – informuje "American Journal of Physiology”. Jak wykazały wcześniejsze badania, długotrwałe siedzenie pogarsza krążenie krwi w tętnicach i żyłach nóg
      
            Współcześni ludzie całymi godzinami przebywają w pozycji siedzącej pracując przy biurku, podróżując samochodami i samolotami, grając w gry komputerowe czy oglądając telewizję.

Jak wykazały wcześniejsze badania, długotrwałe siedzenie pogarsza krążenie krwi w tętnicach i żyłach nóg. Może to być przyczyną chorób układu krążenia.

Zespół kierowany przez prof. Jaume Padillę z University of Missouri-Columbia wykazał, że wiercenie się oraz poruszanie stopami chroni naczynia tętnicze nóg i potencjalnie może zapobiegać ich chorobom.

Naukowcy porównali funkcjonowanie naczyń w kończynach dolnych 11 młodych mężczyzn i kobiet przed i po trzech godzinach siedzenia. Gdy ochotnicy usiedli, poproszono ich o okresowe poruszanie jedną nogą (postukiwanie nogą przez minutę, a potem cztery minuty bezruchu). Druga noga pozostawała nieruchoma. Przeciętnie użytkownicy poruszali stopą 250 razy w ciągu minuty.

Naukowcy dokonywali pomiaru przepływu krwi w tętnicy podkolanowej. Jak się okazało, ruchy nóg znacząco zwiększały przepływ krwi, podczas gdy w „kontrolnej”, nieruchomej nodze przepływ krwi spadał. Wiadomo, że odpowiednie nasilenie przepływu w naczyniach ma duże znaczenie dla zdrowia układu krążenia.

Autorzy badań zaznaczają, że postukiwanie stopą (a właściwie obiema stopami) nie zastąpi aktywności fizycznej w rodzaju chodzenia i biegania. Jednak w sytuacjach takich jak lot samolotem może być jedyną dostępną opcją. Jak powiedział Padilla, "każdy ruch jest lepszy od braku ruchu".