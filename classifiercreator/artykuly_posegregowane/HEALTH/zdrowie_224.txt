Olsztyn, 15.02.2013. Herbaciarnia " Zen ", serwująca herbatę przyrządzaną według wschodnich tradycji. Lokal funkcjonuje jednocześnie jako herbaciane delikatesy, w których można  kupić różne gatunki herbaty, akcesoria do jej parzenia oraz wyszukane  słodycze z Chin i Japonii. (tw/soa) Archiwum fot. PAP/Tomasz Waszczuk
                                        

            Kwaśne napoje w rodzaju herbatek owocowych czy wód smakowych mogą uszkadzać szkliwo zębów - ostrzega "British Dental Journal".
      
            Jak wykazali naukowcy z King's College London Dental Institute, popijanie kwaśnych napojów pomiędzy posiłkami oraz powolne ich sączenie zwiększa ryzyko wywołanej przez kwasy erozji szkliwa. Osoby, które dwa razy dziennie piły pomiędzy posiłkami na przykład wodę z plasterkiem cytryny czy gorącą herbatkę owocową były aż 11 razy bardziej narażone na erozję szkliwa niż ci, którzy tego nie robili.

Badacze przenalizowali dietę 300 osób, w przypadku których szkliwo zębów było poważnie uszkodzone. Wśród odpowiedzialnych za to zjawisko znalazły się soki owocowe, herbatki owocowe, alkohole (zwłaszcza wino), wody smakowe, napoje słodzone, ale także napoje dietetyczne oraz produkty marynowane w occie. Bezpieczne dla zębów są zwykła woda, herbata, kawa, mleko oraz woda gazowana.

Jak wskazują specjaliści, kwaśne napoje spożywane podczas posiłków nie są aż tak bardzo szkodliwe dla zębów, ponieważ żucie pokarmu zwiększa wydzielanie śliny. Zasadowy odczyn śliny przynajmniej częściowo neutralizuje kwasy, co sprawia, że zagrożenie maleje dwukrotnie w porównaniu z kwaśnymi napojami wypijanymi między posiłkami. Kwasy neutralizują też niektóre produkty spożywcze - w tym ser.

Zęby chroni także picie przez słomkę oraz szybkie wypijanie. Pomagają pasty i płukanki z fluorem. Najbardziej szkodliwe dla zębów jest powolne sączenie napoju (przez ponad 5 minut) lub przetrzymywanie go w ustach przed połknięciem.