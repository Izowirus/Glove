Szczecin, 31.12.2014 Dziecko karmione przez matkę piersią. mb/soa  Archiwum PAP/ Marcin Bielecki 
                                        

            Karmienie piersią przez co najmniej dwa miesiące po narodzinach dziecka ma związek z trzykrotnie mniejszym prawdopodobieństwem występowania przewlekłego bólu po cesarskim cięciu - poinformowali hiszpańscy naukowcy podczas Kongresu Europejskiego Towarzystwa Anestezjologów "Euroanaesthesia" w Genewie.
      
            Cesarskie cięcia dotyczą około jednej czwartej wszystkich urodzeń w Wielkiej Brytanii, USA i Kanadzie. W przypadku co piątej kobiety po zabiegu występuje przewlekły ból, utrzymujący się przez ponad trzy miesiące.
Naukowcy z Hospital Universitario Nuestra Señora de Valme w Sewilli objęli badaniami 185 kobiet, które w latach 2015 - 2016 miały wykonane cesarskie cięcie. Wywiady z matkami dotyczące karmienia piersią oraz dolegliwości bólowych przeprowadzano w ciągu pierwszych 24 i 72 godzin po porodzie, a następnie po upływie czterech miesięcy.
Pod uwagę wzięto ponadto technikę wykonania cesarskiego cięcia, występowanie bólu podczas pierwszych 24 i 72 godzin po porodzie, wiek, wykształcenie i zawód kobiet, a także poziom lęku w okresie karmienia piersią.
87 proc. matek karmiło swoje dzieci piersią, przy czym 58 proc. przez okres dłuższy niż dwa miesiące. Przewlekły ból w okolicach cięcia odczuwało 23 proc. kobiet, które karmiły piersią przez mniej niż dwa miesiące oraz jedynie 8 proc. kobiet, które karmiły piersią dłużej niż dwa miesiące.
Dodatkowo zaobserwowano, że przewlekły ból występował rzadziej u kobiet z wykształceniem wyższym, a 54 proc. kobiet karmiących piersią odczuwało lęk.
Wyniki naszych badań powinny stanowić dodatkową zachętę dla kobiet do karmienia piersią. Światowa Organizacja Zdrowia zaleca, by karmienie piersią trwało do szóstego miesiąca życia dziecka - komentują autorzy badania.