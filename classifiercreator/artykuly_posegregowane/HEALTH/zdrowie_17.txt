Przez całą dobę i nieodpłatnie można przez internet poradzić się w kwestiach m.in. związanych z profilaktyką nowotworów dzięki działającemu w Poznaniu wirtualnemu Biuru Interwencji Onkologicznej. Od 2014 roku udzieliło ono ponad 50 tys. porad.
      
            Działające pod adresem onkolodzy.net Biuro Interwencji Onkologicznej przeznaczone jest głównie dla osób pragnących uzyskać poradę w sprawie zalecanych badań lub dowiedzieć się, gdzie szukać dalszej pomocy.

Jak podkreślają twórcy przedsięwzięcia, Biuro Interwencji Onkologicznej to istotne narzędzie służące profilaktyce i wspierające leczenie. Na podstawie wypełnionej, anonimowej ankiety eksperci zaproponują pacjentowi badania, zasugerują diagnozę i sposób leczenia oraz ośrodek, do którego można się zgłosić, aby uzyskać pomoc. Odpowiedź ma być gotowa w ciągu 48 godzin.

Przedsięwzięcie zostało stworzone przez Społeczną Fundację "Ludzie dla Ludzi", przy współpracy z Ośrodkiem Profilaktyki i Epidemiologii Nowotworów w Poznaniu.

Prezes fundacji, dyrektor Ośrodka Profilaktyki i Epidemiologii Nowotworów w Poznaniu Dariusz Godlewski powiedział, że liczba udzielonych dotąd porad dowodzi, że portal jest potrzebny.

- Wiele osób zwracających się do biura prosi o pomoc w odnalezieniu się w systemie w sytuacji kiedy istnieje podejrzenie choroby nowotworowej; chcą wiedzieć, do kogo się udać interpretując niepokojące objawy ze strony swojego organizmu. Część pytań dotyczy wyjaśnienia terminów medycznych, które pojawiają się przy diagnozie czy leczeniu. Osobna grupa problemów to są rzeczy związane z ubocznymi skutkami leczenia onkologicznego – powiedział Godlewski.

Trafiające do biura pytania dotyczą też możliwych form terapii – zwłaszcza nowatorskich oraz kwestii socjalnych.

- Najbardziej spektakularną grupą odbiorców z punktu widzenia efektów naszych działań są te osoby, które udało się namówić do podjęcia leczenia. Wśród nich są takie, które pozostają w kontakcie z nami od samego początku funkcjonowania biura - to daje nam szczególną satysfakcję – powiedział Godlewski.

Przy obsłudze serwisu stale pracuje grono specjalistów, wśród nich onkolodzy, psychologowie, osoby, które zajmują się genetyką onkologiczną czy radioterapeuta. Wszyscy oni pomagają na zasadzie wolontariatu.

- Jesteśmy też po to, żeby pomóc osobom, które mają jakiekolwiek pytania – wychodzimy z założenia, że nie ma pytań złych, nieistotnych. To, co z naszego punktu widzenia jest rzeczą błahą, trywialną, dla laika może być problemem życia i śmierci – podkreślił Godlewski.

- Wychodzimy z takiej zasady, że jeżeli możemy pomóc sami – pomagamy. Jeżeli nie dysponujemy potrzebną wiedzą informacjami – staramy się odesłać do kompetentnych instytucji i podmiotów - dodał.

Z danych Krajowego Rejestru Nowotworów wynika, że w 2015 r. chorobę nowotworową wykryto w Polsce u 163 tys. osób – u 81,6 tys. mężczyzn i u takiej samej liczby kobiet.