Badanie z udziałem milionów Szwedów pokazało, że posiadanie psa chroni przed zgonem z powodu chorób układu krążenia i innych przyczyn. Najbardziej czworonóg pomaga osobom samotnym.

      
            Zespół naukowców z Uniwersytetu w Uppsali przeanalizował dane na temat prawie 3,5 milionów mieszkańców Szwecji w wieku od 40 do 80 lat. Badaczy interesował wpływ posiadania psa na ryzyko śmierci, a skrupulatnie prowadzone szwedzkie rejestry pozwoliły uzyskać niezbędne dane, które objęły aż 12 lat.

Praca opublikowana na łamach „Scientific Reports” po raz kolejny potwierdza, że pies to doskonały towarzysz człowieka, a warto pamiętać o tym szczególnie wówczas, gdy mieszka się samemu.

„Wyjątkowo interesujący rezultat naszego badania jest taki, że posiadanie psa miało największy wpływ na zdrowie osób żyjących samotnie, a z wcześniejszych prac wynika, że są to ludzie o wyższym ryzyku chorób sercowo-naczyniowych i śmierci niż członkowie wieloosobowych rodzin” - tłumaczy współautorka badania Mwenya Mubanga.

W porównaniu do osób samotnych i żyjących bez psa, ich posiadacze byli o 11 proc. mniej zagrożeni zgonem z powodu zaburzeń układu krążenia oraz mieli o 33 proc. mniejsze ogólne ryzyko śmierci.

Znaczenie ma też rasa. „Inne ciekawe odkrycie było natomiast takie, że posiadacze psów pierwotnie hodowanych na potrzeby polowań byli najbardziej chronieni” - mówi Mubanga.

O tym, dlaczego popularne czworonogi chronią zdrowie człowieka, autorzy badania na razie tylko spekulują, ale mają kilka pomysłów.

„Wiemy, że posiadacze psów są zwykle bardziej aktywni fizycznie, co może być jednym ze sposobów wyjaśnienia uzyskanych rezultatów. Wśród innych sposobów wyjaśnienia naszych wyników można wymienić lepsze samopoczucie, kontakty społeczne albo wpływ psa na bakteryjny mikrobiom właściciela” - mówi główna autorka badania prof. Tove Fall.

Teoretycznie zależność może być też jednak odwrotna. „Mogą istnieć także różnice między posiadaczami psów i pozostałymi osobami, zanim kupią oni psa, co mogłoby wpłynąć na nasze rezultaty – np. osoby decydujące się na psa mogą być bardziej skłonni do aktywności i mieć ogólnie lepsze zdrowie” - opowiada prof. Fall.

Badanie nie pokazało jednak, aby pies szkodził, a szansa, że pomoże, wydaje się całkiem duża. Naukowcy zaznaczają przy tym, że ich wyniki prawdopodobnie można odnieść nie tylko do Szwecji, ale także do innych europejskich krajów o podobnej kulturze odnośnie posiadania czworonoga.