Najnowsze badania potwierdzają, że weganie i wegetarianie częściej cieszą się lepszym zdrowiem, ale nie ma dowodów, że żyją dłużej – informuje „BBC News”. Takie są wnioski z analizy opublikowanych w ostatnich latach 10 badań na ten temat.

      
            Badania wykazały, że weganie i wegetarianie rzadziej chorują na nowotwory i choroby sercowo-naczyniowe. Nie stwierdzono jednak, by żyli oni dłużej po uwzględnieniu wszystkich przyczyn zgonów.

Trudno jednak przeprowadzić badania porównujące zachorowalność i długość życia ludzi w zależności od sposobu odżywiania się. Zawsze są one obarczone pewnym marginesem błędu.

Dr Giles Yeo na potrzeby programu telewizyjnego „Trust Me I'm A Doctor” (Zaufaj mi, jestem lekarzem) postanowił przez miesiąc przestrzegać diety wegańskiej. Polega ona tym, że poza mięsem i przetworami mięsnymi, charakteryzującej dietę wegetariańską, zrezygnował również z jedzenia jakichkolwiek wyrobów spożywczych pochodzenia zwierzęcego, czyli z jajek, serów, mleka i innych produktów mlecznych.

Brytyjski lekarz, który jest z wykształcenia genetykiem, absolwentem uniwersytetu w Cambridge, twierdzi, że dzięki diecie wegańskiej schudł 4 kg, a poziom cholesterolu we krwi zmniejszył się u niego o 12 proc.

„Byłem tym zaskoczony” – przyznał dr Giles Yeo. Powiedział jednak, że nie zamierza pozostać weganinem, ale postanowił, że będzie przestrzegał diety wegańskiej przez co najmniej kilka dni w miesiącu.

Specjalista ostrzega, że restrykcyjne przestrzeganie diety wegańskiej wymaga suplementacji niektórych witamin i mikroelementów, takich tak jod i witamina B12, ponieważ trudno je pozyskać z samych orzechów, warzyw i owoców.