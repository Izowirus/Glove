Wapń trafiający do mitochondriów, stanowiących centra energetyczne komórek, wpływa na rozwój mózgu i zdolności poznawcze - wynika z badań przeprowadzonych na muszkach owocówkach. Wyniki publikuje pismo "Cell Reports".

      
            Choć dobrze znane jest znaczenie wapnia dla zdrowia kości i zębów, mniej wiadomo na temat jego wpływu na działanie komórek nerwowych, zwłaszcza w przypadku procesów związanych z pamięcią i uczeniem się - podkreślają autorzy badań z The Scripps Research Institute (TSRI) na Florydzie.
Naukowcy zablokowali u muszek aktywność tzw. mitochondrialnego uniportera wapniowego, tj. białka transportującego wapń do mitochondriów. Zaobserwowali wówczas, że u owadów nastąpiły zaburzenia pamięci, jednak nie wpłynęło to na zdolność uczenia się.
"Sprawne działanie uniportera jest konieczne dla pełnego i prawidłowego funkcjonowania pamięci u dorosłych muszek. Zaskakujące było to, że mimo upośledzenia pamięci, owady wciąż były w stanie uczyć się. Sądziliśmy, że nie będzie to możliwe" - komentuje jeden z autorów analizy dr Ron Davis.
Działanie mitochondrialnego uniportera wapniowego regulowane jest przez inne białka: MICU1, MICU2 i EMRE. Wcześniejsze badania wykazały, że mutacje w obrębie genu kodującego białko MICU1 mają związek z zaburzeniami uczenia się u ludzi.
Sugeruje to, że dostawy wapnia do mitochondriów w okresie rozwoju mózgu są niezbędne dla tworzenia prawidłowych komórek nerwowych zapewniających dobrą pamięć w wieku dorosłym - podkreślają badacze.