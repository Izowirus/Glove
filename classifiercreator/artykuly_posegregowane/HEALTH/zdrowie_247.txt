Są protokoły rozbieżności, ale rozmowy idą w dobrym kierunku - powiedział minister zdrowia Łukasz Szumowski po spotkaniu z lekarzami rezydentami. Lekarze zadeklarowali, że rozmowy były konstruktywne. Spotkanie zakończyło się po godz. 19, następne ma odbyć się 8 lutego.
      
            W czwartek po godz. 19 w Centrum Partnerstwa Społecznego "Dialog" zakończyło się spotkanie ministra zdrowia Łukasza Szumowskiego i lekarzy rezydentów, domagających się wzrostu nakładów na zdrowie i podwyżek.

"Za nami konkretne rozmowy z @PR_OZZL. Dziękujemy za omówienie kluczowych dla Polaków kwestii: wysokości nakładów na ochronę zdrowia i warunków pracy lekarzy. Rozmowy są trudne, ale po obydwu stronach jest wola porozumienia" - podał na Twitterze resort zdrowia.

Szumowski powiedział, że rozmowy idą w dobrym kierunku; "zbliżamy się w swoich stanowiskach, ale nadal są protokoły rozbieżności" - dodał.

"Za nami kolejne godziny pracy i analiz nad możliwymi rozwiązaniami w Ochronie Zdrowia. Zgodziliśmy się, co do kierunku spodziewanych zmian, pracowaliśmy nad szybkością i warunkami dojścia do 6% PKB na zdrowie. Analizowaliśmy propozycje mające na celu zatrzymanie personelu" - napisali na Twitterze rezydenci.

Doceniamy to, że rozmowa była konstruktywna, porozumiano się kwestii odbiurokratyzowania medycyny i skrócenia kolejek - powiedział Jarosław Biliński,wiceszef Porozumienia Rezydentów.

Młodzi lekarze protestują od 2 października; domagają się m.in. szybszego zwiększenia nakładów na ochronę zdrowia oraz wzrostu wynagrodzeń. Porozumienie Zawodów Medycznych (w którym zrzeszone jest także Porozumienie Rezydentów OZZL) przygotowało projekt obywatelski, w którym docelowy poziom finansowania ochrony zdrowia wyznaczono na nie mniej niż 6,8 proc. PKB od 2021 r. Pierwsze czytanie tego projektu ma odbyć się w przyszłym tygodniu. Obowiązująca już rządowa ustawa zakłada stopniowy wzrost nakładów na opiekę zdrowotną do 6 proc. PKB do 2025 roku (w tym roku na ten cel ma być przeznaczone nie mniej niż 4,67 proc. PKB).

Początkowo rezydenci prowadzili protest głodowy, z czasem zdecydowali o zmianie formy i zaczęli wypowiadać klauzulę opt-out - umowę, na mocy której lekarze zgadzają się wydłużenie czasu pracy powyżej 48 godzin tygodniowo, dzięki czemu w wielu szpitalach zapewniona jest całodobowa obsada lekarska. Według szacunków MZ, klauzulę opt-out wypowiedziało dotychczas ok. 3,8 tys. lekarzy; zdaniem protestujących, takich wypowiedzeń jest ok. 5 tys.