Uprawianie sportu wymaga odpowiedniej, zbilansowanej diety, która zapewni nam potrzebną do ćwiczeń energię. Okazuje się, że jedną z najzdrowszych przekąsek, po którą powinni sięgać amatorzy aktywności fizycznej są owoce. A konkretnie bogate w przeciwutleniacze jagody.
      
            Wielu z nas zadaje sobie pytanie, co jeść przed intensywnym wysiłkiem fizycznym, by dostarczyć organizmowi potrzebnych składników. W diecie regularnie uprawiających sport nie może, co oczywiste, zabraknąć białka – składnik ten pomaga wszak odbudować uszkodzone podczas treningu tkanki mięśni i przyspieszyć regenerację, dlatego też specjaliści zalecają spożywanie koktajli białkowych tuż po wysiłku fizycznym. Pozostaje jednak pytanie: co jeść przed treningiem, by zafundować sobie potężną dawkę energii, a co za tym idzie ćwiczyć efektywniej? Odpowiedź jest prosta: zdrowe węglowodany. Te zaś ukryte są w owocach.

Specjalista w zakresie żywienia David Wiener, w rozmowie z magazynem „Elle” wyjaśnia, że jedną z najzdrowszych przekąsek, po które warto sięgać przed zaplanowaną sesją na siłowni lub zajęciami fitness, są jagody. „Jagody to doskonały kompleks węglowodanów, które dostarczają nam energii do ćwiczeń” – zdradza. „Spożywanie złożonych węglowodanów jest bardzo istotne, ponieważ trawią się powoli, dłużej pozostając w naszym organizmie, co powoduje zastrzyk energii i lepszą wytrzymałość. Ponadto jagody zawierają w sobie duże ilości wody, która pomaga utrzymać optymalne nawodnienie podczas ćwiczeń” – dodaje dietetyk.

To jednak nie koniec długiej listy ich zalet. W jagodach ukryte jest bowiem bogactwo przeciwutleniaczy, które zapobiegają osłabieniu po nadmiernym wysiłku fizycznym oraz... starzeniu się naszego ciała. „Jagody zawierają przeciwutleniacze, takie jak antocyjany, które chronią organizm przed utlenianiem. Występuje ono w organizmie po wysiłku fizycznym, będąc główną przyczyną starzenia się. Jagody są zatem również świetną przekąską po treningu, chroniąc ciało i skórę przed przedwczesnym starzeniem” – przekonuje Wiener.

Choć wydawać by się mogło, że intensywny trening wymaga od nas sycącego i kalorycznego posiłku, równie skuteczne w dostarczaniu nam niezbędnej energii są niektóre owoce. Warto na stałe włączyć jagody do swojej diety, zwłaszcza jeśli prowadzimy aktywny styl życia – dzięki nim nawodnimy organizm, dodamy sobie energii, a także będziemy mogli skutecznie przeciwdziałać naturalnym procesom starzenia.