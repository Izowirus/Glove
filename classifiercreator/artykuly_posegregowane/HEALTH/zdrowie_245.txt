Baniewice (woj. zachodniopomorskie), 27.09.2017. Zbiór winogron w Winnicy Turnau w Baniewicach, 27 bm. Jest to największa w Polsce winnica o powierzchni 28 hektarów. Z winogron powstanie 11 gatunków win białych i czerwonych - przeszło sto tysięcy butelek. (mb/am) PAP/Marcin Bielecki PAP © 2018 / Marcin Bielecki
                                        

            Związki pochodzące z winogron mogą łagodzić objawy depresji poprzez oddziaływanie na niedawno odkryte mechanizmy leżące u podstaw tej choroby - informuje pismo "Nature Communications".
      
            Dotychczasowe badania wskazywały, że pochodzące z winogron polifenole oddziałują na niektóre aspekty depresji, jednak dokładne mechanizmy ich działania pozostawały nieznane.

Naukowcy z Icahn School of Medicine at Mount Sinai w Nowym Jorku ustalili, że dwa związki zawarte w winogronach: kwas dehydrooctowy (DHCA) oraz 3-O-glukozyd malwidyny są w stanie łagodzić objawy depresji u myszy poprzez zmniejszanie stanu zapalnego oraz zwiększanie neuroplastyczności. Podobne rezultaty osiągnięto także po przeszczepieniu gryzoniom komórek pobranych ze szpiku kostnego myszy podatnych na stres. Sugeruje to, że związki pochodzące z winogron mogą okazać się skuteczne w leczeniu pacjentów z depresją spowodowaną przewlekłym stresem.

DHCA zmniejszał poziom interleukiny 6 (IL-6), należącej do cytokin prozapalnych wydzielanych przez limfocyty T i makrofagi w celu stymulowania odpowiedzi immunologicznej. 3-O-glukozyd malwidyny wpływał z kolei na ekspresję genów odpowiedzialnych za plastyczność mózgu.

Depresja jest związana z wieloma patologicznymi procesami w organizmie, m.in. stanem zapalnym w obrębie układu odpornościowego czy nieprawidłowościami w funkcjonowaniu połączeń synaptycznych. Dostępne na rynku leki przeciwdepresyjne ograniczają się jednak do oddziaływania na procesy regulujące stężenie neuroprzekaźników, takich jak serotonina czy dopamina. Nie wpływają one jednak na poziom stanu zapalnego czy pracę połączeń synaptycznych - komentują autorzy badań.

Te badania wskazują na potrzebę poszukiwania związków wpływających na różne mechanizmy leżące u podstaw depresji, w tym stan zapalny i neuroplastyczność. W ten sposób będziemy mogli pomóc także wielu osobom, które nie reagują na dostępne obecnie metody leczenia - dodają naukowcy.