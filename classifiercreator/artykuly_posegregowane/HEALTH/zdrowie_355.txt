Pieniądze przekazane do systemu opieki zdrowotnej w ramach tzw. specustawy zdrowotnej to tylko część dodatkowych środków, które zostaną skierowane do ochrony zdrowia jeszcze w tym roku - zapowiedział w czwartek minister zdrowia Konstanty Radziwiłł.
      
            Na czwartkowej konferencji prasowej minister zdrowia poinformował, że dodatkowe 281,8 mln zł oznacza ok. 63,8 mln zł na zakup sprzętu dla onkologii, pediatrii i chirurgii; 60 mln zł na sprzęt i aparaturę dla oddziałów neonatologii trzeciego, najwyższego poziomu referencyjnego; kolejne 12-24 mln (w zależności od ceny uzyskanej w przetargach) zostanie przeznaczone na zakup 16 tzw. dentobusów, zaś 134 mln przewidziano jako koszt doposażenia gabinetów profilaktyki zdrowotnej w szkołach.

Przekazanie środków ma nastąpić w oparciu o procedowaną obecnie w Sejmie ustawę o szczególnych rozwiązaniach zapewniających poprawę jakości i dostępności do świadczeń opieki zdrowotnej. "Ustawa ma umożliwić wykorzystanie dodatkowych środków budżetowych na zakup najpilniej potrzebnych sprzętów, (…) zapewnia podstawę prawną dla wydatków, których do tej pory nie było" - powiedział minister.

"Chcę mocno podkreślić, że jest to część środków, które zostaną w tym roku skierowane do służby zdrowia, bez konieczności dodatkowego ustawodawstwa" - dodał.

Radziwiłł: 320 mln dla szpitali i LPR

Minister przekazał, że poza specustawą planowane jest przeznaczenie ponad 320 mln zł m.in. na inne zakupy sprzętu. "W najbliższym czasie spodziewamy się rozpoczęcia wydawania środków z przeznaczeniem na zakup aparatury i sprzętu medycznego dla szpitali klinicznych, szpitali instytutowych, a także dla Lotniczego Pogotowia Ratunkowego oraz regionalnych centrów krwiodawstwa i krwiolecznictwa" - mówił. Zapewnił, że budżecie państwa są już wygospodarowane pieniądze na ten cel.

Radziwiłł podał, że dodatkowo planowane jest ok. 100 mln zł na zakup sprzętu i aparatury medycznej z dziedzin pediatrii, onkologii i chirurgii dziecięcej oraz neonatologii w szpitalach klinicznych i instytutach badawczych.

Planowane jest także zwiększenie - o kwotę 96 mln zł - środków na zakup szczepionek do przeprowadzenia obowiązkowych szczepień ochronnych przeciwko pneumokokom.

Szef MZ przekazał, że resort chce także dofinansować zakup czynników krzepnięcia w ramach realizacji Narodowego programu leczenia chorych na hemofilię i pokrewne skazy krwotoczne na lata 2012-2018 kwotą 20 mln zł.

Minister przypomniał, że trwają uzgodnienia dotyczące przekazania - jeszcze w 2017 r. - dodatkowych środków z budżetu państwa dla Narodowego Funduszu Zdrowia na sfinansowanie nadwykonań świadczeń opieki zdrowotnej. Ich wielkość szacowana jest między 1 do 1,5 mld zł. "Szpitale będą mogły liczyć na zapłacenie dużej części nadwykonań, które powodują ogromne trudności finansowe szpitali" - wskazał.

Radziwiłł: 760 mln na świadczenia zdrowotne z NFZ

Minister zdrowia podał również, że ruszyła już procedura uruchomienia funduszu zapasowego NFZ - to dodatkowa kwota 760 mln zł, przeznaczona na świadczenia zdrowotne. "To będą te środki, za które zamówimy dodatkowo dużą ilość świadczeń, zwłaszcza w tych obszarach, w których kolejki są najbardziej bolesne" - podkreślił Radziwiłł. Podał, że chodzi m.in. o operacje zaćmy oraz operacje wymiany stawu biodrowego i stawu kolanowego.

"Więcej pieniędzy w zdrowiu to coś niezwykle istotnego. Służba zdrowia w Polsce od bardzo dawna jest niedofinansowana i każde dodatkowe środki to dobra wiadomość" - podkreślał minister.

Radziwiłł dodał, że kwota dodatkowych środków - zarówno z budżetu, jak i NFZ - może łącznie wynieść blisko 3 mld zł. "To duży zastrzyk, który zdecydowanie powinien poprawić sytuację chorych" - ocenił.

Katarzyna Lechowicz-Dyl