Kraków, 10.06.2013. Dzień Otwarty Krakowskiego Pogotowia Ratunkowego, 10 bm. W programie dnia otwartego, znalazła się prezentacja multimedialna nt. działania pogotowia, pokaz akcji ratunkowej podczas wypadku, nauka udzielania pierwszej pomocy (również przy użyciu defibrylatora AED) i wizyta w dyspozytorni. (sr/awol) PAP/Stanisław Rozpędzik Archiwum PAP © 2018 / Stanisław Rozpędzik
                                        

            Zespół Powiatowej Stacji Pogotowia Ratunkowego w Tarnowie zwyciężył w zakończonych w piątek w Gliwicach trzydniowych X Otwartych Mistrzostwach Śląska w Ratownictwie Medycznym.
      
            Drugie miejsce zajęli reprezentanci Krakowskiego Pogotowia Ratunkowego, a trzecie – Rejonowego Pogotowia Ratunkowego w Sosnowcu.

"Mistrzostwa stały na bardzo wysokim poziomie. Zawodnicy znakomicie poradzili sobie z wymagającymi, często zaskakującymi zadaniami. O wynikach decydowały niekiedy ułamki punktów. Ratownicy udowodnili, że są świetnie przygotowani do pracy, stale się doszkalają i mają ponadprzeciętne umiejętności" - powiedział PAP dyrektor organizującego zawody Wojewódzkiego Pogotowia Ratunkowego w Katowicach Artur Borowicz.

20 ekip konkursowych, pod bacznym okiem sędziów, wypełniało w wybranych punktach Gliwic konkursowe zadania. Musieli m. in. udzielić pomocy dziecku użądlonemu przez owada, przeprowadzić reanimację biegacza, który stracił przytomność po zakończeniu maratonu, a także pomóc pacjentowi po upadku. Na wykonanie każdego zadania było 10 minut. Sędziowie oceniali prawidłowość zastosowanych procedur, wiedzę medyczną i umiejętności ratowników.

Mistrzostwa Śląska miały charakter otwarty, a że są równocześnie eliminacją do mistrzostw Polski, większość startujących stanowiły ekipy spoza województwa śląskiego.

Głównym organizatorem wydarzenia było Wojewódzkie Pogotowie Ratunkowe w Katowicach, współorganizatorami - Związek Pracodawców Ratownictwa Medycznego SP ZOZ oraz Miasto Gliwice. Patronat honorowy nad mistrzostwami objęli minister zdrowia, marszałek województwa śląskiego oraz wojewoda śląski.