W 2019 r. przy Wojewódzkim Szpitalu Zespolonym (WSzZ) w Płocku ma ruszyć ośrodek radioterapii wyposażony w trzy akceleratory do leczenia i PET do diagnostyki nowotworów. Placówka zapewnić ma usługi medyczne dla co najmniej 500 tys. pacjentów z północnego Mazowsza.
      
            Projekt uruchomienia płockiego ośrodka radioterapii realizowany będzie w formule partnerstwa publiczno-prywatnego. Koszt inwestycji szacowany jest na ok. 80-90 mln zł - poinformował PAP dyrektor płockiego WSzZ Stanisław Kwiatkowski.

Budowa ośrodka rozpocznie się we wrześniu, na działce o powierzchni ponad 0,5 ha położonej w sąsiedztwie WSzZ – przetarg na dzierżawę gruntu wygrała ostatnio spółka Centrum Radioterapii i Usprawnienia z Gdańska.

"Harmonogram przewiduje, że najpóźniej na przełomie sierpnia i września gotowa będzie dokumentacja techniczna wraz ze wszystkimi uzgodnieniami i pozwoleniami. Wkrótce potem, myślę, że we wrześniu, ruszyłaby budowa, która planowana jest na rok. Zakładamy, że najpóźniej 1 stycznia 2019 r., o ile wszystko będzie szło zgodnie z planem, ośrodek radioterapii rozpocznie działalność" – powiedział PAP Kwiatkowski.

Projekt zakłada, że prywatny partner przedsięwzięcia, oprócz wybudowania obiektu, wyposaży placówkę, a także zatrudni kadrę oraz pozyska kontrakt z NFZ. Będzie to ośrodek podobny do funkcjonujących już w Katowicach, Przemyślu czy Elblągu.

Obecnie pacjenci onkologiczni płockiego WSzZ kierowani są do Centrum Onkologii w Warszawie

"Ośrodek radioterapii wyposażony będzie w trzy akceleratory. Dodatkowo firma deklaruje, że zainstaluje PET, czyli urządzenie najprecyzyjniej wykrywające nowotwory. Przewidujemy, że placówka będzie obsługiwała mieszkańców powiatu płockiego, a także z okolic Sierpca, Gostynina i Płońska, być może nawet Ciechanowa. Myślę, że będzie to rejon ok. 500 tys. mieszkańców" – wyjaśnił Kwiatkowski.

Obecnie pacjenci onkologiczni płockiego WSzZ kierowani są na kompleksową diagnostykę PET lub specjalistyczne leczenie radioterapią m.in. do Centrum Onkologii w Warszawie.

Na początku lutego z inicjatywy Okręgowej Izby Lekarskiej (OIL) w Płocku zainaugurowano tam projekt kompleksowego, regionalnego programu onkologicznego, do którego zgłosiło się kilkanaście podmiotów i instytucji. Oprócz samorządu lekarskiego, są to m.in.: samorząd miasta i powiatu, urząd marszałkowski województwa, Płocki Zakład Opieki Zdrowotnej, Mazowiecki Wojewódzki Inspektor Ochrony Środowiska, a także uczelnie: Państwowa Wyższa Szkoła Zawodowa, Szkoła Wyższa im. Pawła Włodkowica i Politechnika Warszawska, a także parlamentarzyści.

Na 6 marca planowane jest kolejne spotkanie robocze uczestników Płockiego Programu Onkologicznego

Celem Płockiego Programu Onkologicznego jest m.in. powołanie wielofunkcyjnej, specjalistycznej placówki, w tym zajmującej się diagnostyką i leczeniem nowotworów, a także kształcenie kadr medycznych na potrzeby takiego ośrodka. Projekt ma obejmować również badania nad zachorowalnością na nowotwory w regionie oraz działania profilaktyczne, prozdrowotne i edukacyjne. Powołany został zespół koordynujący projekt w obszarach: legislacja, finansowanie, nauka i infrastruktura, gdzie wpisany został plan budowy ośrodka radioterapii przy płockim WSzZ.

Jak poinformował PAP szef OIL Jarosław Wanecki, na 6 marca planowane jest kolejne spotkanie robocze uczestników Płockiego Programu Onkologicznego, którzy wypracować mają plan niezbędnych działań w poszczególnych obszarach wraz z harmonogramem ich realizacji.