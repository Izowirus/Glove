Przedstawiciele Naczelnej Rady Lekarskiej, Głównego Inspektora Sanitarnego i Narodowego Instytutu Zdrowia Publicznego – Państwowego Zakładu Higieny są zaniepokojeni planowaną w TVN emisją filmu "Wyszczepieni: od tuszowania faktów do katastrofy".
      
            W liście wystosowanym do władz stacji, który PAP udostępniono w piątek, prezes Naczelnej Rady Lekarskiej Maciej Hamankiewicz, Główny Inspektor Sanitarny Marek Posobkiewicz oraz dyrektor Narodowego Instytutu Zdrowia Publicznego – Państwowego Zakładu Higieny Mirosław napisali, że "z niepokojem o zdrowie polskiego społeczeństwa" odebrali informację o planowanej 3 kwietnia na kanale TVN7 emisji filmu "Vaxxed: From Cover-Up to Catastrophe".

Zwrócili się z prośbą o przeanalizowanie, czy możliwa jest rezygnacja z emisji. "Przy podtrzymaniu decyzji o emisji filmu przez Państwa telewizję sugerujemy rozważenie poprzedzenia emisji filmu rzetelną dyskusją, opartą na wiedzy medycznej, polskich naukowców i ekspertów w zakresie szczepień" – napisali.

Film dotyczy rzekomego powiązania pomiędzy szczepionką MMR przeciw odrze, śwince i różyczce, a autyzmem.

"Nie wiemy, jakie skutki zdrowotne wśród polskiego społeczeństwa może przynieść emisja tego kontrowersyjnego filmu i ile osób zrezygnuje ze szczepień MMR, ale mając na uwadze dane dotyczące oglądalności TVN7 (średnia widownia 181 827 osób według Nielsen Audience Measurement z czerwca 2016 roku) możemy obawiać się o zdrowie bardzo wielu Polaków" – wskazano w piśmie.

Jego autorzy podnoszą, że twórcą filmu jest Andrew Wakefield, który za nieetyczne działania otrzymał naganę od brytyjskiego General Medical Council oraz zakaz wykonywania zawodu lekarza w Wielkiej Brytanii. Został skreślony z brytyjskiego rejestru lekarzy w grudniu 2010 r. Podkreślają także, że pismo naukowe Lancet wycofało wcześniej opublikowane artykuły związane z jego działalnością.

Biuro prasowe TVN przekazało PAP, że stacja odniesie się do listu - odpowiedź ma zostać przekazana autorom pisma.

Z danych Narodowego Instytutu Zdrowia Publicznego-Państwowego Zakładu Higieny (NIZP-PZH) wynika, że stopniowo, ale niepokojąco stale zwiększa się liczba rodziców uchylających się od poddania swych dzieci obowiązkowym szczepieniom. W latach 2006-2010 odnotowywano jedynie około 4 tys. takich przypadków rocznie. W 2012 r. było już ich ponad 5 tys., w 2013 r. – ponad 7 tys., w 2014 r. – ponad 12 tys., a w 2015 – około 16 tys.

W 2016 r. liczba niezaszczepionych dzieci wzrosła do 23,1 tys. Nadal jednak jest to znikomy odsetek wszystkich dzieci poddawanych szczepieniom. W Polsce szczepionych jest ponad 95 proc. dzieci do 2. roku życia.