Strawberries picked by visitors are collected in baskets on a field of a strawberry farm in Gleidingen, Germany, 03 June 2016. Archiwum, fot. PAP/EPA/JULIAN STRATENSCHULTE
                                        

            Uwielbiamy je dla ich smaku, zapachu. Idealne do deserów i ciast. Ale truskawki mają też właściwości zdrowotne: regulują pracę wątroby i pobudzają łaknienie.
      
            Truskawka jest byliną stworzoną przez człowieka, nie ma truskawek dziko rosnących. Zawierają wit. C, B2, B1, B3, niewielkie ilości wit. A. Truskawki są też bogate w potas, wapń, magnez, żelazo i mangan.

Surowcem leczniczym są liście i korzenie, informuje w swej książce "Apteka natury" Jadwiga Górnicka. Jak podaje autorka, truskawka ma działanie wzmacniające, ściągające, przeciwbiegunkowe, hemostatyczne, moczopędne, przeciwreumatyczne. Ponadto truskawka reguluje pracę wątroby i wydzielanie żółci a także pobudza łaknienie.

Górnicka zaleca odwar korzenia truskawki na artretyzm, nadciśnienie, miażdżycę, dolegliwości dróg moczowych i astmę. Do sporządzenia odwaru potrzebujemy 30 g korzenia na litr wody lub garść liści z korzeniami na litr wody. Całość należy zagotować i odstawić do naciągnięcia przez 10 minut.

Na herbatę truskawkową, którą możemy pić przez cały rok, nadają się liście młode i kruche. Trzeba od nich poobrywać ogonki i suszyć w przewiewnym, zacienionym miejscu. Liście suszymy niezwłocznie po ich zerwaniu, by nie dopuścić do fermentacji. Susz przechowujemy w szczelnej puszce lub słoiku. Dla podkreślenia smaku, można taką herbatkę uzupełnić pokrojonymi w ćwiartki truskawkami, wysuszonymi na słońcu.