Ponad 3 tys. litrów krwi udało się zebrać dzięki ogólnopolskiej akcji "SpoKREWnieni służbą" zorganizowanej przez służby mundurowe - poinformował w piątek w Kolnie (Podlaskie) szef MSWiA Mariusz Błaszczak.
      
            Odbyło się tam podsumowanie akcji rozpoczętej 1 marca, w czasie której krew oddawali w całym kraju m.in. policjanci, strażacy, strażnicy graniczni i funkcjonariusze BOR. Do piątku, w ramach ponad 300 zbiórek w całym kraju, zebrano 3022 litry krwi; najwięcej jej oddali strażacy.

Błaszczak mówił w Kolnie, że akcja "SpoKREWnieni służbą" dowiodła, że poświęcenie funkcjonariuszy "nie jest pustym hasłem, tylko czymś bardzo, ale to bardzo realnym". "To akcja, która dowodzi przywrócenia etosu służby" - dodał, dziękując wszystkim, którzy w akcji oddawania krwi potrzebującym wzięli udział.

Ogólnopolska akcja została zainaugurowana w Narodowym Dniu Pamięci Żołnierzy Wyklętych i ma być hołdem wobec żołnierzy antykomunistycznego podziemia zbrojnego. W każdym regionie byli koordynatorzy zbiórki krwi, w akcję włączyli się też wojewodowie. W piątek w kilku miejscach w Polsce, m.in. w Kolnie, zbiórka krwi w ramach akcji "SpoKREWnieni służbą" była wciąż prowadzona.

Błaszczak powiedział, że akcja dowiodła tego, iż - tak jak żołnierze wyklęci "służyli niepodległej Polsce, narodowi polskiemu" - tak i funkcjonariusze służb podległych MSWiA "służą Polsce i Polakom".

"Właśnie przez to, że ofiarują bardzo cenny dar. Krew to dar życia, to dar, który ratuje życie innych" - mówił w Kolnie szef MSWiA. Dodał, że chciałby, by akcja była kontynuowana już co roku.

Dyrektor Regionalnego Centrum Krwiodawstwa i Krwiolecznictwa w Białymstoku Piotr Marek Radziwon przyznał, że akcja przerosła oczekiwania służby krwi, dziękował w imieniu potrzebujących.

"Państwo nie tylko chronią nas swoją piersią, nie tylko ratują nas z pożarów, ale okazuje się, że również bardzo chętnie przelewają państwo swoją krew dla dobra tych pacjentów, którzy czekają na nią w szpitalach" - powiedział w czasie uroczystości w komendzie powiatowej PSP w Kolnie.

W czasie uroczystości uhonorowany został Stefan Kownacki ps. "Gołąb" - żołnierz z działającego po wojnie na tym terenie, oddziału chorążego Hieronima Rogińskiego "Roga". "Krew w warunkach wojennych, ale też i pokojowych zawsze będzie bezcennym i bezinteresownym darem" - mówił pan Stefan. Dziękował wszystkim, którzy kultywują pamięć o żołnierzach niezłomnych.

"Chcę oddać hołd wszystkim żołnierzom wyklętym, bo nasza wolność, nasza współczesna wolność, jest z nich, jest z ich ofiary" - mówił w Kolnie wiceszef MSWiA Jarosław Zieliński. "W czasie walki żołnierzy niezłomnych krew była darem wolności, prawdziwej wolności. Teraz - i zresztą zawsze - jest darem życia. To łączy krew w takim wymiarze: krew dosłowna, nie symboliczna, krew przelewana i krew oddawana" - dodał.