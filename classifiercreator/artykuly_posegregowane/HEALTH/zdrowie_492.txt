Doustna antykoncepcja hormonalna może nieco zwiększać ryzyko raka piersi i szyjki macicy, ale znacznie zmniejsza zagrożenie rakiem okrężnicy, jajnika oraz trzonu macicy – wynika z przeprowadzonych w Wielkiej Brytanii najdłuższych obserwacji, jakie dotąd miały miejsce.

      
            „American Journal of Obstetrics and Gynaecology” informuje, że ochrona, jaką dają pigułki zawierające sztuczne estrogeny i progesteron, utrzymuje się przez ponad 30 lat po ich odstawieniu.

Główna autorka badań dr Lisa Iversen z Institute of Applied Health Sciences w Aberdeen powołuje się na obserwacje 46 tys. kobiet w wieku 15-44 lat, jakie prowadzono w ramach programu U.K. Royal College of General Practitioners' Oral Contraception Study, który zainicjowano w latach 1968-1969. Część kobiet była obserwowana nawet przez 44 lata.

Dr Iversen przyznaje, że brytyjskie badania potwierdzają wcześniejsze ustalenia, że pigułki zwiększają ryzyko raka piersi oraz szyjki macicy. Jednak podkreśla, że wzrost tego zagrożenie jest niewielki i zanika po 5 latach od odstawienia tych preparatów. Korzystne efekty tych środków zaobserwowano natomiast w przypadku innych nowotworów.

Specjalistka twierdzi, że na raka okrężnicy, jajnika i trzonu macicy są wyraźnie mniej narażone kobiety, które kiedykolwiek zażywały hormonalne pigułki antykoncepcyjne (w porównaniu do tych, które nigdy ich nie stosowały). Efekt ochronny tych środków utrzymywał się nawet przez 30 lat po ich odstawieniu.