Aromaterapia wykorzystująca olejek lawendowy łagodzi lęk związany z operacją z zakresu otolaryngologii, czyli w obrębie nosa, ucha czy krtani lub gardła - informuje pismo "Laryngoscope Investigative Otolaryngology”.
      
            Zdaniem autorów pracy wyniki te są o tyle ważne, że lęk przed operacją dotyczy bardzo wielu pacjentów szpitali i innych centrów medycznych. Z dotychczasowych badań wynika też, że może on mieć negatywny wpływ na wyniki operacji i zadowolenie z niej chorego. Wykorzystanie olejków eterycznych (aromaterapii) w łagodzeniu lęku może być prostą i tanią metodą radzenia sobie z tym problemem, podkreślają badacze w swoim artykule.

Zespół naukowców z Cornell University w Nowym Jorku przeprowadził pilotażowe badanie wśród 100 pacjentów, którzy od stycznia do sierpnia 2015 r. zostali poddani operacji otolaryngologicznej.

Część z nich przeszła inhalację z użyciem olejku lawendowego w pomieszczeniu, w którym oczekiwali na operację, podczas gdy grupa kontrolna przebywała w tym czasie pod standardową opieką pielęgniarską.

Przed zastosowaniem aromaterapii i po wyjściu na operację pacjenci oceniali natężenie lęku w tzw. wzrokowej skali analogowej (VAS), która służy również do oceny natężenia bólu.

Analiza statystyczna wykazała, że u pacjentów poddawanych aromaterapii natężenie lęku przedoperacyjnego zmalało w porównaniu z grupą kontrolną. Efekt był wprawdzie umiarkowany, ale istotny statystycznie. 

„Lęk przedoperacyjny prowadzi do stosowania większej ilości leków o działaniu przeciwbólowym i narkotycznym, dłuższego pobytu w szpitalu, zmniejszonej zdolności organizmu do zwalczania infekcji oraz gorszego rozumienia informacji na temat operacji. Dlatego, biorąc pod uwagę prostotę, bezpieczeństwo i efektywność kosztową aromaterapii, pracownicy medyczni powinni rozważać wykorzystanie jej w radzeniu sobie z tym powszechnym problemem” – skomentował współautor badania Ashutosh Kacker.

Zdaniem naukowców niezbędne są kolejne badania, które pozwolą zweryfikować skuteczność aromaterapii olejkiem lawendowym w łagodzeniu lęku przedoperacyjnego.