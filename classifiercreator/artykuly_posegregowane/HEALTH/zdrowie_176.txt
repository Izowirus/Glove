Wrocław, 07.05.2018. Od lewej: dr. Krzysztof Zimmer, prof. Szymon Dragan, pacjent Remigiusz Cedziło i dr Szymon Dragan podczas konferencji prasowej nt. pierwszej w Polsce operacji przeszczepu rzepki w kolanie, 7 bm. w Uniwersyteckim Szpitalu Klinicznym we Wrocławiu. (mr)  PAP/Maciej Kulczyński
                                        

            Lekarze z Uniwersyteckiego Szpitala Klinicznego we Wrocławiu pod kierunkiem prof. Szymona Dragana przeszczepili rzepkę u chorego, który miał w kolanie guz tzw. olbrzymiokomórkowy. Chory powrócił do zdrowia i sprawności. To pierwszy taki zabieg w Europie.
      
            Kierownik Kliniki Ortopedii i Traumatologii Narządu Ruchu Uniwersyteckiego Szpitala Klinicznego we Wrocławiu prof. Szymon Dragan w poniedziałek na konferencji prasowej wyjaśnił, że unikalność operacji polegała na tym, iż wykonano ją u pacjenta, który był leczony z powodu guza olbrzymiokomórkowego, zajmującego tylko rzepkę.

"Standardowo wykonuje się u takich pacjentów wycięcie guza i uzupełnienie loży po nim przeszczepami kostnymi lub materiałem kościozatępczym. Czasami stosuje się także endoprotezy poresekcyjne. W tym przypadku było to niemożliwe, trzeba było zrekonstruować tzw. aparat wyprostny, by możliwe było u pacjenta prostowanie stawu kolanowego. W związku z tym podjęliśmy decyzję o przeszczepie allogennym od zmarłego dawcy całej rzepki" - powiedział prof. Dragan.

Dodał, że dotąd na świecie wykonano tylko jedną taką operację w Indiach; chodzi o to, że również dotyczyła ona guza olbrzymiokomórkowego i resekcji całej rzepki.

"Nie wiedzieliśmy, czy przeszczep się przyjmie. Podjęliśmy decyzję, że nie będziemy stosowali żadnej immunosupresji, czyli nie będą osłabiane siły odpornościowe organizmu po to, żeby ułatwić funkcjonowanie przeszczepu. Poza tym nie wiedzieliśmy, jak zachowa się martwa kość przeszczepiona w +żywy+ staw kolanowy i czy osiągniemy założony cel" - powiedział prof. Dragan.

Efekty zabiegu okazały się bardzo dobre. 40-letni pacjent powrócił do pełnej sprawności, a pół roku temu wrócił też do pracy. Operację przeprowadzono przed rokiem, a lekarze poinformowali o wynikach dopiero po 12 miesiącach, by mieć pewność, że pozytywne efekty są ostateczne.

"Na szczęście wszystkie badania kontrolne wykazują prawidłową funkcję i przebudowę przeszczepionego aparatu. Nowotwór mieścił się w rzepce. Została ona w całości usunięta. Na szczęście nie znaleźliśmy żadnych cech +przejścia+ nowotworu poza rzepkę" - podsumował prof. Dragan.