Od niedzieli zacznie obowiązywać nowa lista leków refundowanych, na której znajdą się 73 nowe produkty dostępne w aptekach. Zmiany dotyczą też preparatów stosowanych w programach lekowych i katalogu leków refundowanych w chemioterapii.

      
            W związku z pracami nad najnowszą listą resort zdrowia oceniał 119 wniosków o objęcie produktów refundacją i ustalenie ceny urzędowej. Ministerstwo rozpatrywało też 324 wnioski o przedłużenie refundacji. Analizowano też 46 wniosków o obniżenie urzędowej ceny zbytu i 3 o jej podwyższenie.

Decyzją resortu na listę refundacyjną wpisano dwa leki zawierające substancję czynną parykalcytol. Leki będą dostępne z poziomem odpłatności 30 proc. w leczeniu wtórnej nadczynności przytarczyc związanej z przewlekłą niewydolnością nerek w stadium 3 i 4 oraz z przewlekłą niewydolnością nerek w stadium 5 u pacjentów poddawanych hemodializom lub dializom otrzewnowym, po nieskuteczności terapii alfakalcydolem.

Na listę apteczną obowiązującą od maja dodano 73 nowe produkty, będące odpowiednikami leków dotychczas refundowanych. Nie znajdą się natomiast 33 produkty obecne w poprzednim wykazie.

W przypadku 230 produktów obniżono urzędowe ceny zbytu. Obniżki te wyniosą od 1 gr do 492,37 zł. Ceny detaliczne brutto spadną w przypadku 775 produktów (od 1 gr do 520,10 zł), wzrosną zaś w przypadku 167 (od 1 gr do 23,25 zł).

W porównaniu z poprzednią listą dla 389 produktów spadnie dopłata pacjenta (od 360,15 zł do 1 gr), a dla 586 produktów - wzrośnie (od 1 gr do 100,77 zł).

Minister zdrowia zadecydował także o objęciu refundacją leku Adcetris w postaci proszku do sporządzania koncentratu roztworu do infuzji. Lek ten będzie dostępny dla pacjentów bezpłatnie w ramach programu lekowego "Leczenie opornych i nawrotowych postaci chłoniaków CD30+ (C 81 Choroba Hodgkina; C 84.5 Inne i nieokreślone chłoniaki T)". Decyzję o włączeniu pacjenta do leczenia w programie podejmował będzie lekarz prowadzący.

Dla 19 leków zawierających 9 substancji czynnych stosowanych w chemioterapii i programach lekowych wprowadzono obniżki urzędowych cen zbytu. Obniżki wyniosą od 2301,84 zł do 5 gr.

Wiceprezes Naczelnej Rady Aptekarskiej mgr farm. Marek Tomków poproszony przez PAP o komentarz do najnowszej listy leków refundowanych ocenił, że nie wprowadzono do niej znacznych zmian. "Możemy mówić tylko o korektach, jakie zwykle były dokonywane" - mówił.

Ocenił, że większych zmian należy się spodziewać po wejściu w życie ustawy wprowadzającej darmowe leki na seniorów (obecnie ustawa czeka na podpis prezydenta). Zgodnie z nią pierwszy wykaz bezpłatnych leków, środków spożywczych specjalnego przeznaczenia żywieniowego oraz wyrobów medycznych ma być ustalony najpóźniej do 1 września br. Mają znaleźć się w nim w szczególności medykamenty związane z leczeniem chorób wieku podeszłego.