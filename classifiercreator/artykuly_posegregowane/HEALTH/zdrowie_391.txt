Prezydent Andrzej Duda podpisał ustawę przewidującą, że preparaty z konopi będą mogły być wytwarzane w aptekach na podstawie recepty od lekarza, z surowca sprowadzanego z zagranicy.
      
            O podpisaniu nowelizacji ustawy o przeciwdziałaniu narkomanii oraz ustawy o refundacji leków, środków spożywczych specjalnego przeznaczenia żywieniowego oraz wyrobów medycznych poinformowała w czwartek wieczorem Kancelaria Prezydenta.

Zgodnie z nowymi przepisami, pacjenci mają mieć ułatwiony dostęp do bezpiecznej terapii w leczeniu objawów niektórych chorób, m.in. przewlekłego bólu, nudności i wymiotów wywołanych chemioterapią, spastyczności w stwardnieniu rozsianym oraz lekoopornej padaczki.

Początkowo projekt nowelizacji ustawy o przeciwdziałaniu narkomanii, przygotowany przez klub Kukiz'15, przewidywał, że pacjent będzie mógł sam, po uzyskaniu zezwolenia, uprawiać konopie i sporządzać przetwory na potrzeby terapii. Uprawa oraz zbiory ziela i żywicy konopi innych niż włókniste na potrzeby terapii miały być dopuszczone po uzyskaniu zezwolenia. Planowano, że otrzymywaliby je pacjenci lub ich opiekunowie prawni, a także np. organizacje społeczne.

Po zgłoszonych podczas prac zmianach regulacja przewiduje, że konopie będą mogły być wykorzystywane do wytwarzania preparatów farmaceutycznych tak, by lekarze mogli ordynować sporządzenie leku recepturowego w aptece, korzystając z surowca sprowadzanego z zagranicy. Recepta nie będzie mogła być wystawiona przez lekarza weterynarii. Leki te nie będą objęte refundacją.

Ustawa wejdzie w życie po upływie 3 miesięcy od dnia ogłoszenia.

Ministerstwo zdrowia zapowiadało, że będzie się przyglądało, jakie jest zapotrzebowanie na susz. Także członkowie sejmowej komisji zdrowia zapowiadali, że będzie ona przyglądać się funkcjonowaniu ustawy i nie wyklucza w przyszłości jej nowelizacji.