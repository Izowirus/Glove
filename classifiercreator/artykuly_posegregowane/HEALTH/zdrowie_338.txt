Na wywołane dużą ilością cukru uszkodzenie układu krążenia szczególnie narażone są osoby z niealkoholową stłuszczeniową chorobą wątroby. Jednak dieta bogata w cukier zagraża tętnicom także u ogólnie zdrowych, młodych osób.


      
            Jeśli ktoś chce mieć zdrowe serce, powinien unikać cukru – wynika z pracy naukowców z University of Surrey, opublikowanej na łamach pisma „Clinical Science”.

Badacze obserwowali dwie grupy mężczyzn – z normalnym poziomem tłuszczu w wątrobie oraz z jego podwyższoną ilością przy niealkoholowej stłuszczeniowej chorobie wątroby (nonalcoholic fatty liver disease – NAFLD).

Ochotnicy z obu grup zostali jeszcze podzieleni według diety. Część z nich przez 12 tygodni spożywała ilość cukru odpowiadającą 140 kaloriom dziennie (zalecana dawka), a część aż 650 kaloriom.

Badanie pozwoliło wyciągnąć kilka alarmujących wniosków. Osoby z NAFDL miały groźną dla tętnic zaburzoną gospodarkę lipidową przy obu dietach, jednak duża ilość cukru dodatkowo im szkodziła. Okazało się przy tym, że pod niektórymi względami zmiany metabolizmu u zdrowych mężczyzn na cukrowej diecie przypominały te, jakie zaszły pod wpływem cukru u osób z NAFLD.

„Nasze wyniki dostarczają nowych dowodów na to, że spożycie dużych ilości cukru może zmienić metabolizm tłuszczu w sposób, który zwiększa ryzyko chorób serca” - mówi prof. Griffin z University of Surrey.

Ze względu na złe nawyki szczególnie zagrożone są młode osoby. „Podczas gdy większość dorosłych nie konsumuje cukru w takich ilościach, jakich użyliśmy w tym badaniu, niektóre dzieci oraz młodzież może osiągać taki poziom spożycia cukru przez zbyt intensywną konsumpcję gazowanych napojów i słodyczy” - tłumaczy naukowiec.