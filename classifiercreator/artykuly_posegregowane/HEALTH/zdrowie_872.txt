Szczepienie obowiązkowe dziecka. mb/obm Archiwum fot. PAP/Marcin Bielecki
                                        

            W związku z ograniczoną dostępnością szczepionek przeciwko błonicy, tężcowi i krztuścowi (dTaP) ministerstwo zdrowia podało, że dzieci, które powinny otrzymać pierwszą dawkę dostaną ją w terminie; opóźnienia mogą dotyczyć tzw. dawki przypominającej dla 6-latków.
      
            Resort poinformował w poniedziałek w komunikacie, że producent szczepionki przeciwko błonicy, tężcowi i krztuścowi (dTaP) 29 października powiadomił Ministerstwo Zdrowia, że nie dostarczy całości zakupionej szczepionki z powodu problemów z wyprodukowaniem odpowiedniej ilości dawek.

MZ podało, że w związku z tym natychmiast podjęto działania mające na celu zakupienie szczepionki u innych producentów.

Ministerstwo zapewnia, że wszystkie dzieci, które powinny być po raz pierwszy szczepione przeciwko błonicy, tężcowi i krztuścowi (dTaP) otrzymają szczepionkę w terminie. Jednak – w związku z niewywiązaniem się producenta z umowy – może dojść do sytuacji, w której dzieci 6-letnie będą szczepione z opóźnieniem tzw. dawką przypominającą.

MZ podaje, że przesunięcie nawet o kilka miesięcy terminu kolejnych szczepień nie wpłynie negatywnie na proces uodparniania się dzieci. Opinię w tej sprawie, jak głosi komunikat, przedstawiła przewodnicząca Pediatrycznego Zespołu Ekspertów ds. Programu Szczepień Ochronnych prof. Anna Dobrzańska.

Zdrowie dzieci nie jest zagrożone

„Uspokajamy rodziców i opiekunów – zdrowie Państwa dzieci nie jest zagrożone. Dzieci będą szczepione przeciwko błonicy, tężcowi i krztuścowi w sposób zapewniający uodpornienie” – informuje MZ.

Ministerstwo podaje, że punkty szczepień będą ustalać terminy tak, aby w pierwszej kolejności były szczepione te dzieci, które najdłużej czekają na szczepienie.

Resort zaapelował do rodziców i opiekunów dzieci o współpracę z lekarzami sprawującymi opiekę nad dziećmi i stawianie się na szczepienia w wyznaczonych terminach.

Na rynku dostępne są dwa rodzaje skojarzonych szczepionek przeciwko błonicy, tężcowi i krztuścowi (DTP): całokomórkowe (dTwP) i bezkomórkowe (dTaP).