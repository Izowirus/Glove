Brzeźno, 24.07.2018. Sinice w morzu w Brzeźnie, 24 bm. Od Gdyni do Świbna niemal wszystkie kąpieliska nad Zatoką Gdańską są zamknięte z powodu zakwitu sinic. (aw/pkus) PAP/Adam Warżawa PAP © 2018 / Adam Warżawa
                                        

            Wszystkie kąpieliska w Gdańsku, Gdyni i Sopocie, z wyjątkiem kąpielisk Gdańsk-Stogi, Sobieszewo, Orle i Świbno, są zamknięte z powodu zakwitu sinic - poinformowała w poniedziałek Wojewódzka Stacja Sanitarno-Epidemiologiczna (WSSE) w Gdańsku.
      
            Jak podała w poniedziałek na swojej stronie internetowej WSSE, na północ od Gdyni nie należy kąpać się również w Mechelinkach.

Kąpiel nie jest dozwolona także na jednej z plaż w Helu (kąpielisko nr 3, Mała Plaża).

W pozostałym miejscach na Półwyspie Helskim można się kąpać bez ryzyka dla zdrowia. Podobnie, otwarte są wszystkie kąpieliska nad otwartym morzem od Władysławowa po Ustkę.

Nad Zatoką Gdańską z wody można także bezpiecznie korzystać w Mikoszewie, Jantarze, Stegnie i Krynicy Morskiej, a nad Zatoką Pucką - w Rewie i Pucku.

WSSE przypomina, że w razie obfitego zakwitu sinic stacja zaleca absolutny zakaz wchodzenia do wody. Kąpiel w zanieczyszczonej sinicami wodzie może spowodować niekorzystne reakcje organizmu: od wysypek na skórze po zaczerwienienie spojówek. W razie połknięcia takiej wody mogą wystąpić dolegliwości układu pokarmowego, m.in. biegunka, wymioty i bóle brzucha.