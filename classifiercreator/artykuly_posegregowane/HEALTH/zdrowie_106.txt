Wieloletnia ekspozycja na zanieczyszczone powietrze może przyczyniać się do powiększenia komór serca, a w konsekwencji zwiększenia ryzyka niewydolności - wykazały badania opublikowane w piśmie "Circulation".

      
            Naukowcy z Queen Mary University of London poddali analizie dane dotyczące 3920 Brytyjczyków w wieku od 40 do 69 lat, mieszkających w miejscach o stosunkowo niskim poziomie zanieczyszczenia powietrza. W momencie rozpoczęcia obserwacji uczestnicy nie mieli zdiagnozowanych chorób układu sercowo-naczyniowego. Po pięciu latach przeprowadzono badania, które wskazały na małe, ale znaczące zmiany w rozmiarze komór serca.
Na ryzyko powiększenia komór największy wpływ miały podwyższone stężenia tlenku azotu i pyłów zawieszonych.
"Nasze badania dostarczają kolejnych argumentów, świadczących o szkodliwym wpływie na serce nawet stosunkowo niskiego poziomu zanieczyszczenia powietrza. Jeśli te zmiany strukturalne w sercu nie są kontrolowane, mogą prowadzić do poważniejszych problemów w przyszłości" - komentuje autor analizy dr Nay Aung.
Dr Aung dodaje, że w badaniach wzięli udział zdrowi i stosunkowo młodzi ochotnicy, dlatego chciałby przyjrzeć się zależności pomiędzy poziomem zanieczyszczenia powietrza stanem mięśnia sercowego u tych samych osób za kolejne 5 -10 lat.