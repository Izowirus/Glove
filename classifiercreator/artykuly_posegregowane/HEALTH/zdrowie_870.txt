Pola magnetyczne stosowane są często w medycynie ze względu na działanie przeciwbólowe - przekonuje PAP Technologie prof. Aleksander Sieroń z Instytutu Badań Fizykomedycznych. I podkreśla, że medyczne wykorzystanie pól magnetycznych jest popularne na świecie właśnie dzięki polskim naukowcom.
      
            Według prof. Aleksandra Sieronia z Instytutu Badań Fizykomedycznych jednym z głównych czynników wpływających na szerokie stosowanie pól magnetycznych jest ich działanie przeciwbólowe, ale też ze względu na działanie pola przyspieszające regenerację organizmu oraz umożliwiające jego dotlenienie.

„Oczywiście nie można mówić, że pola magnetyczne są panaceum na wszystko, byłoby to błędem w sztuce” – mówił profesor. „Najpierw trzeba wiedzieć, co leczyć, zdiagnozować, a pola magnetyczne mogą uzupełnić leczenie” – wskazał.

Sieroń zaznaczył także, że obecnie pola magnetyczne są bardzo popularne na świecie i jest to dużą zasługą polskich naukowców, którzy pola te konsekwentnie wprowadzali do terapii medycznej.

„Prace, i to prace doktorskie, habilitacyjne, naukowe, wykazały, że zastosowanie pól magnetycznych umożliwia np. pacjentom czekającym na endoprotezy stawu biodrowego wyczekiwanie na ten moment z mniejszym bólem. (…) Pola magnetyczne są w tej chwili integralną częścią medycyny. W wielu przypadkach one uzupełniają, w niektórych przypadkach dają szansę na to, żeby ludzie byli zdrowsi” – powiedział profesor.



Wykorzystywanie pól magnetycznych w medycynie pozwala człowiekowi m.in. na uzupełnienie i uregulowanie poziomu oraz niedoboru pola magnetycznego w organizmie. Terapia z wykorzystaniem pola magnetycznego nosi nazwę magnetoterapii. Obecnie wyróżnia się dwa typy tej metody w zależności od rodzaju stosowanego pola: magnetoterapia z wykorzystaniem pola stałego bądź zmiennego, pulsacyjnego.