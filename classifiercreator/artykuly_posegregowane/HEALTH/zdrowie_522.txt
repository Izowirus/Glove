Pierwszy w Polsce zabieg wszczepienia modulatora typu CCM optimizer smart pacjentowi z przewlekłą niewydolnością serca przeprowadzili lekarze 4. Wojskowego Szpitala Klinicznego we Wrocławiu. Ten nowoczesny modulator wzmacnia skurcz serca.

      
            „Klasyczny modulator reaguje na wolną pracę serca i wywołuje dodatkowe skurcze, co może doprowadzać też do arytmii. CCM optimizer smart wykonuje stymulację w trakcie własnego skurczu serca. W efekcie mięsień serca kurczy się lepiej i jest bardziej wydajny” – wyjaśnił w poniedziałek na konferencji prasowej dr Dariusz Jagielski, kierownik Pracowni Elektrofizjologii Inwazyjnej 4. Wojskowego Szpitala Klinicznego we Wrocławiu.

Dodał, że dzięki temu ten nowoczesny model modulatora można zastosować u większej grupy pacjentów cierpiących na niewydolność, m.in. również u osób z objawami migotania przedsionków.

Jagielski wyjaśnił, że modulator umieszcza się pod skórą pod prawym obojczykiem, a przez żyłę obojczykową do serca wprowadza się trzy elektrody, które służą do rejestrowania czynności przedsionków i komór oraz stymulacji skurczu serca.

„Ten modulator zużywa więcej energii niż klasyczne wersje. Dlatego pacjent otrzymuje specjalną ładowarkę, którą raz na tydzień przez godzinę musi ładować jego baterie. Dzięki temu urządzenie może pracować przez kilkanaście lat” - powiedział Jagielski.

54-letni pacjent Dariusz Gębala powiedział, że po kilku dniach od zabiegu zauważa znaczącą poprawę swego stanu. Dotąd miał problemy z wykonaniem prostych czynności, szybko się męczył, miał duszności – teraz nie ma takich objawów.

Zabieg przeprowadzony przez wrocławskich lekarzy był pierwszym w Polsce wszczepieniem takiego typu modulatora. Mógł się odbyć, gdyż pacjent uczestniczy w specjalnym programie badania klinicznego. Ta procedura nie jest refundowana przez NFZ.

Niewydolność serca to przewlekła choroba, na którą choruje w Polsce około 700 tys. osób. Leczenie polega na stałym przyjmowaniu leków. Pacjentom ze zdiagnozowaną arytmią wszczepia się też stymulator serca lub kardiowerter-defibrylator. Wydatki związane z leczeniem tego schorzenia wynoszą rocznie ok. 1,7 mld zł.