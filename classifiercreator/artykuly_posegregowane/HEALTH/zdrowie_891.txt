Oddział ratunkowy w Szpitalu Wolskim w Warszawie PAP/Paweł Supernak

                                        

            36 łóżek, sale terapii zajęciowej i fizykoterapii oraz gabinet psychologa - tak prezentuje się otwarty we wtorek Oddział Geriatryczny w Szpitalu Wolskim; jego stworzenie kosztowało prawie 4,5 mln. Oddział czeka na ogłoszenie konkursu i zawarcie kontraktu z NFZ.
      
            
W uroczystym otwarciu oddziału wzięli udział m.in. prezydent Warszawy Hanna Gronkiewicz-Waltz, wojewoda mazowiecki Jacek Kozłowski, dyrektor Szpitala Wolskiego Robert Mazur, wiceminister zdrowia Igor Radziewicz-Winnicki, posłowie PO: Ligia Krajewska i Michał Szczerba, a także przedstawiciele służby zdrowia i dzielnicy Wola.

Nowy oddział Szpitala Wolskiego oddaje do dyspozycji pacjentów 12 sal dla chorych z łazienkami - dziesięć trzyosobowych, jedna jednoosobowa oraz jedna pięcioosobowa sala wzmożonego nadzoru wyposażona w system monitoringu medycznego.

Ponadto oddział jest wyposażony w pokoje zabiegowe i lekarskie, a także sale terapii zajęciowej i fizykoterapii oraz gabinet psychologa. Są to wszystkie miejsca niezbędne do kompleksowego leczenia osób starszych - zaznaczył Mazur. 

Oddział powstał na terenie dawnej kuchni szpitalnej; cała inwestycja kosztowała prawie 4,5 mln zł, w tym 1 mln zł wyposażenie. 4,4 mln zł to środki przekazane z budżetu miasta, ok. 100 tys. zł szpital przekazał z własnych środków.