Chroniczny stres powoduje modyfikacje w obrębie połączeń neuronalnych w ciele migdałowatym, co może przyczyniać się do wystąpienia objawów lęku i depresji – zawiadamia czasopismo „Molecular Psychiatry”.
      
            Naukowcy z Uniwersytetu Rockefellera (USA) w badaniu na myszach zaobserwowali, że długotrwały stres wpływa na zmiany w ukształtowaniu ciała migdałowatego – części układu limbicznego odpowiedzialnej za przetwarzanie emocji, np. strachu i lęku. Zmiany te są powiązane z występowaniem behawioralnych symptomów zaburzeń lękowych i depresyjnych.

Badacze przez 21 dni zamykali myszy w ciasnym pomieszczeniu, by wywołać u nich chroniczny stres. Przez ten czas monitorowali ich zachowanie oraz zmiany strukturalne zachodzące w rejonie ciała migdałowatego.

Okazało się, że zwierzęta na skutek stresu zaczęły przejawiać depresyjne zachowania, np. starały się unikać innych gryzoni.

Zmiany wystąpiły także w ich mózgach. Co prawda w podstawno-bocznej części ciała migdałowatego pojawiły się dłuższe i bardziej rozgałęzione połączenia nerwowe, co świadczyło o elastyczności i zdolnościach adaptacyjnych. Jednak w środkowej części ciała migdałowatego – miejscu, z którego odchodzą połączenia do innych rejonów mózgu – sieci neuronalne skurczyły się, ograniczając zdolności przystosowawcze organizmu i zamykając umysł w pułapce negatywnych emocji.

Na szczęście naukowcy zauważyli, że zastosowanie leku zawierającego acetylokarnitynę (witaminopodobną substancję odżywczą) spowalniało niekorzystne zmiany w ciele migdałowatym i zapobiegało wystąpieniu objawów lęku i depresji.

„Modyfikacje połączeń nerwowych mogą prowadzić do zaburzeń lękowych i depresyjnych, ale nasze eksperymenty na myszach pokazują, że zmianom neuronalnym i behawioralnym można zapobiegać przy wykorzystaniu obiecującego leku przeciwdepresyjnego” – podsumowuje koordynatorka badania Carla Nasca.