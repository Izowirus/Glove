Pałac Kultury i Nauki, Rondo ONZ, Warsaw Spire - m.in. te miejsca w Warszawie będą w niedzielę podświetlone na niebiesko z okazji Światowego Dnia Wiedzy na temat Autyzmu. Fundacja SYNAPSIS organizuje dla chętnych wspólny spacer w poszukiwaniu niebieskich iluminacji.
      
            Światowy Dzień Wiedzy na temat Autyzmu (World Autism Awareness Day, WAAD) to święto obchodzone corocznie 2 kwietnia. Ustanowiono je z inicjatywy Kataru. Pomysł został poparty przez Zgromadzenie Ogólne ONZ w 2007.

Hasłem tegorocznej akcji, organizowanej m.in. przez Fundację SYNAPSIS jest: "Nie bądź zielony w temacie autyzmu. W kwietniu bądź niebieski!". Łukasz Kościuczuk z fundacji przypomniał w rozmowie z PAP, że akcję podświetlania budynków zapoczątkowała organizacja Autism Speaks w 2011 roku. "Chodzi o to, aby poprzez podświetlenie budynku, ubranie się na niebiesko, makijaż, także zmianę tła zdjęcia profilowego w mediach społecznościowych wyrazić solidarność z osobami, które mają autyzm i ich rodzinami" - powiedział.

Kościuczuk zapowiedział, że 2 kwietnia wieczorem fundacja zorganizuje spacer szlakiem niebieskich iluminacji. "Szczegółową trasę będzie można podejrzeć w mediach społecznościowych" - dodał. Zapowiedział, że w kwietniu fundacja zorganizuje warsztaty i spotkania ze specjalistami, którzy będą wyjaśniać, czym jest autyzm.

Jak powiedział, mimo że o autyzmie mówi się coraz częściej, to wciąż pomoc dla osób z tym zaburzeniem jest niedostateczny. "Badania wskazały, że ponad 85 proc. Polaków słyszało o autyzmie. Jednak niewiele osób potrafi poprawnie wymienić objawy tego zaburzenia. A poprawna definicja objawów warunkuje przyszłość dzieci z autyzmem. Bo wczesna diagnoza, intensywna, dostosowana do dziecka terapia daje mu szansę na samodzielne życie" - podkreślił Kościuczuk.

Na stronie internetowej fundacji można znaleźć m.in. materiały do zajęć edukacyjnych w szkołach, poradniki dla rówieśników dzieci z autyzmem i nauczycieli, rodziców, czy dziadków.

Autyzm i zespół Aspergera są najczęściej występującymi zaburzeniami rozwoju. Powodują trudności w postrzeganiu świata, uczeniu się, porozumiewaniu i kontaktach społecznych. ONZ uznał autyzm za jeden z najpoważniejszych problemów zdrowotnych świata obok raka, cukrzycy i AIDS.