epa05239932 A Liberian man washes his hands using water from a chlorinated water bucket as part of measures to help curb the spread of the deadly Ebola virus, in downtown Monrovia, Liberia, 01 April 2016. According to meda reports on 01 April 2016, a Liberian woman has died of Ebola, despite the country having been declared Ebola-free by health officials.  EPA/AHMED JALLANZO 
Dostawca: PAP/EPA. PAP/EPA © 2018 / AHMED JALLANZO
                                        

            Pracownicy służby zdrowia Demokratycznej Republiki Konga (DRK) rozpoczną w poniedziałek kampanię szczepień przeciwko wirusowi ebola - poinformowała w niedzielę rzeczniczka ministerstwa zdrowia. Od początku kwietnia 26 osób zmarło w DRK w wyniku epidemii eboli.
      
            Według rzeczniczki 4 tys. dawek eksperymentalnej szczepionki wysłano w sobotę do 1,5-milionowego miasta Mbandaka położonego nad rzeką Kongo, gdzie w czwartek po raz pierwszy zaobserwowano przypadki zakażenia wirusem ebola.

"Kampania szczepień rozpocznie się jutro, w poniedziałek, w stolicy prowincji Mbandaka. Będzie ona skierowana przede wszystkim do pracowników służby zdrowia, osób, które miały kontakt z zarażonymi" - poinformował cytowany przez agencję AP minister zdrowia DRK Oly Ilunga.

Władze Konga obawiają się, że wirus może rozprzestrzenić się w dół rzeki, do liczącej blisko 9,5 mln mieszkańców stolicy DRK Kinszasy.

Rzecznik Światowej Organizacji Zdrowia (WHO) Tarik Jaszarević powiedział, że poprzednie ogniska wirusa eboli pokazały, jak ważna jest "szybka i odpowiednio dobrze przygotowana odpowiedź, aby ratować życie ludzkie, ale także zapobiec gwałtownym kosztom ekonomicznym związanych z taką odpowiedzią".

Po odkryciu ogniska wirusa eboli w Mbandace WHO podniosła poziom zagrożenia zdrowia publicznego do "bardzo wysokiego" dla kraju i "wysokiego" dla regionu objętego epidemią. Organizacja stwierdziła jednak, że epidemia może być opanowana i nie stanowi obecnie zagrożenia o zasięgu międzynarodowym.

W Mbandace podwyższono środki bezpieczeństwa. Władze apelują, aby mieszkańcy witali się słownie lub skinieniem głowy, bez bezpośredniego kontaktu cielesnego. Przed wejściem do wielu budynków umieszczono pojemniki z mydłem. Na lotnisku służby sprawdzają temperaturę ciała podróżujących.

Obecny wybuch epidemii eboli w DRK jest już dziewiątym z kolei od 1976 roku.

Wirus ebola, który wykryto w 1976 roku, szerzy się poprzez bezpośredni kontakt z krwią lub innymi płynami ustrojowymi zarażonych ludzi i zwierząt; wirus nie roznosi się drogą kropelkową. Jest w stanie przetrwać w organizmie nosiciela do roku i może zostać przeniesiony drogą płciową.

Wielka epidemia wirusa ebola wybuchła w grudniu 2013 roku w Gwinei, później rozprzestrzeniła się na sąsiednie Liberię i Sierra Leone w Afryce Zachodniej; w tych trzech państwach odnotowano 99 proc. ofiar śmiertelnych. Choroba nawiedziła w sumie 10 krajów, w tym Hiszpanię i Stany Zjednoczone. Uśmierciła ogółem ponad 11,3 tys. osób na 28,6 tys. przypadków zachorowań.