Wrocław 30.12.2011 Glukometr. soa
PAP/Maciej Kulczyński Archiwum PAP © 2018 / Maciej Kulczyński
                                        

            W trzustkach osób z cukrzycą typu drugiego naukowcy wykryli dwutlenek tytanu. Substancję tę wykorzystuje się m.in. w lekach, pastach do zębów a nawet w produktach spożywczych.
      
            Kiedy naukowcy z University of Texas w Austin przebadali próbki tkanki trzustki pobrane od 11 dawców zaobserwowali niepokojącą zależność.

Wszystkie 8 próbek pobranych od osób chorych na cukrzycę typu drugiego zawierały kryształy dwutlenku tytanu, podczas gdy próbki pochodzące od osób bez cukrzycy były od niego wolne.

„Nasze wstępne wyniki wskazują na możliwość, że cukrzyca typu 2. może być schorzeniem związanym z wywołanym dwutlenkiem tytanu chronicznym stanem zapalnym trzustki, podobnym do wywołanych kryształkami zapalnych chorób płuc, takich jak pylica krzemowa czy azbestowa” - mówi prof. Adam Heller, autor badania.

Prof. Heller jest laureatem amerykańskiego National Medal of Technology and Innovation i znany jest m.in. z pionierskich prac nad systemem FreeStyle przeznaczonym do bezbolesnych pomiarów poziomu glukozy przez osoby z cukrzycą.

Badacze wyjaśniają, że choć w ludzkim organizmie występują różnorodne związki metali, to w naturalnym stanie nie ma w nim tytanu.

Tymczasem dwutlenek tytanu jest powszechnie stosowany w produktach codziennego użytku. To najczęściej używany biały barwnik, jaki dodaje się m.in. do farb, kosmetyków, past do zębów, leków, plastików, papieru, a także produktów żywieniowych.

W połowie XX w. substancja ta zastąpiła silnie toksyczne barwniki zawierające ołów i od lat 60-tych jej produkcja dramatycznie wzrosła.

Jednocześnie, jak podają badacze, powołując się na WHO, liczba osób z cukrzycą wzrosła czterokrotnie w ciągu ostatnich 40 lat i na całym świecie dotyka ponad 400 mln osób. W większości przypadków jest to cukrzyca typu 2.

Choć otyłość i starzenie się populacji uznawane są za główne przyczyny wzrostu zachorowań, to nowe badanie wskazuje na możliwy związek także z dwutlenkiem tytanu, który zdaniem naukowców do trzustki przedostaje się z krwią.

„Wzrost użycia dwutlenku tytanu w ciągu ostatnich pięciu dekad może przyczyniać się do epidemii cukrzycy typu 2” - mówi prof. Heller.

Autorzy badania opisanego na łamach pisma „Chemical Research in Toxicology” rozpoczęli już kolejny projekt z wykorzystaniem większej liczby próbek, który ma sprawdzić zauważoną zależność.

Więcej informacji:
https://news.utexas.edu/2018/06/20/link-found-between-type-2-diabetes-and-common-white-pigment