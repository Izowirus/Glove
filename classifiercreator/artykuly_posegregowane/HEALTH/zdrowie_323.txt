epa06288009 European Parliament members vote during a session of the European Parliament in Strasbourg, France, 25 October 2017.  EPA/PATRICK SEEGER 
                                        

            Parlament Europejski dodał w środę 11 nowych substancji do listy tych, które powodują raka. Jak podkreśla PE, lista jest prowadzona, by uratować od śmierci 100 tys. osób w ciągu najbliższych 50 lat.
      
            Regulacje ustanawiają maksymalne dopuszczalne stężenia rakotwórczych lub mutagennych substancji chemicznych w powietrzu w miejscu pracy. Ich ograniczenie ma się przyczynić do znacznego zmniejszenia liczby pracowników zapadających na choroby nowotworowe. Zwykle limity wyrażone są w miligramach na metr sześcienny powietrza.

Wśród nowych substancji, które zostały dodane do listy, są m.in. akrylamid, bromek winylu, tlenek etylenu, hydrazyna, włókna ceramiczne ogniotrwałe i pył krzemionkowy.

Według PE, na działanie tych substancji narażeni są szczególnie pracownicy sektora budowlanego, chemicznego, drzewnego i tekstylnego. Pracodawcy będą musieli identyfikować i oceniać zagrożenia dla pracowników, którzy są narażeni na działanie tych substancji, i podjąć środki zapobiegawcze.

Środowa decyzja zmienia też limity dla dwóch substancji, które były na liście - pyłów, które pojawiają się w trakcie cięcia drewna, oraz chlorku winylu wykorzystywanego w produkcji PVC.

"Jestem niezmiernie szczęśliwa, że UE wreszcie zmieniła dyrektywę w sprawie substancji rakotwórczych i mutagennych. Dziesięć lat zajęło osiągnięcie tego bardzo ambitnego programu. Pracownicy muszą wiedzieć, że są chronieni. (...) Rak jest największym zabójcą w miejscu pracy i nadal będziemy z nim walczyć" - powiedziała Marita Ulvskog (Socjaliści i Demokraci), sprawozdawczyni projektu.
 Nowe uregulowania zostały zatwierdzone w głosowaniu - 540 głosów za, przy 6 przeciw i 119 wstrzymujących się. Po zatwierdzeniu przez Radę UE nowe przepisy zostaną opublikowane w Dzienniku Urzędowym UE i wejdą w życie 20 dni po publikacji.

PE informuje, że rak w UE jest główną przyczyną zgonów związanych z pracą. Corocznie 53 proc. zgonów związanych z pracą przypisuje się nowotworom. Dla porównania, w przypadku chorób układu krążenia jest to 28 proc. i 6 proc. w przypadku oddechowych. Najczęstszymi rodzajami raka zawodowego są: rak płuc, międzybłoniak (spowodowany cząstkami azbestu) i rak pęcherza moczowego.
 Łukasz Osiński