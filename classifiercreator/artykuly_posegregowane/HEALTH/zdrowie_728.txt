Najnowsze badanie dotyczące jogi w Polsce potwierdza, że statystyczna osoba ćwicząca jogę jest dobrze wykształconą kobietą, mieszkająca w dużym mieście. Polacy traktują jogę przede wszystkim jako środek do poprawy kondycji fizycznej.
      
            Kobiety stanowią aż 89 proc. osób deklarujących praktykę jogi - wskazuje badanie przeprowadzone przez portal Bosonamacie.pl. Okazuje się, że 60 proc. adeptów jogi żyje w mieście powyżej 300 tys. mieszkańców, a kolejne 13 proc. w mieście liczącym od 100 do 300 tys. mieszkańców. Co więcej, aż 80 proc. osób ćwiczących jogę ma wyższe wykształcenie.

"Najciekawsze w tym badaniu jest to, że joga w Polsce traktowana jest bardzo praktycznie i użytkowo" - powiedział w trakcie prezentacji wyników Przemysław Nadolny, wiceprezes Porozumienia Szkół Jogi. 82 proc. badanych traktuje jogę jako środek do poprawy kondycji fizycznej. 70 proc. odpowiedziało, że joga jest sposobem na dobre samopoczucie. Dla 65 proc. joga jest formą rozwoju osobistego. Znacznie mniej osób postrzega jogę w kategoriach ezoteryczno–religijnych. Tylko dla 43 proc. badanych ćwiczenie jogi jest medytacją, dla 23 proc. badanych joga stanowi formę praktyki duchowej, dla 19 proc. jest filozofią, a formą religii tylko dla 0,6 proc.

Być może już niebawem nad Wisłą przybędzie nowych sympatyków jogi. 19 czerwca rozpocznie się Festiwal Dnia Jogi. Główne obchody tego święta odbędą się w podczas pikniku w Warszawie na Polu Mokotowskim. Tam na sympatyków jogi czekać będzie całodzienny program poświęcony jodze i kulturze indyjskiej. W programie zaplanowane są wspólne sesje jogi, pokazy, wykłady, panele dyskusyjne, koncerty, warsztaty kulinarne, a także degustacja kuchni wegetariańskiej, wegańskiej i indyjskiej.

Jedną z ambasadorek wydarzenia jest aktorka Paulina Holtz. Co motywuje ją do uprawiania jogi? Jak przyznała w rozmowie za PAP Life: "Joga daje mi takie osadzenie, takie poczucie, że naprawdę mogę być spokojna, że jest bardzo mało rzeczy, które mnie przerastają, że sobie z nimi nie poradzę. Zawsze mam poczucie, że mam silne ciało, dzięki któremu dużo zniosę, że wytrzymam różne rzeczy stresujące".