epa05342719 Villagers wait in queue of maize meal during a food distribution in Mwenezi, Zimbabwe, 02 June 2016. The World Food Programme (WFP), the UN Food and Agriculture Organization (FAO) and the government of Zimbabwe distributed food in a bid to reduce the impact of climate-related disasters. Zimbabwe is currently hit by a draught that has left over 2.4 million people in need of food aid. President Robert Mugabe had declared a state of disaster following crop failures and the death of thousands of livestock.  EPA/AARON UFUMELI 
Dostawca: PAP/EPA. PAP/EPA © 2016 / AARON UFUMELI
                                        

            Aż połowa ludności świata za 20 lat może być niedożywiona, a jednocześnie narasta epidemia nadwagi i otyłości - alarmuje raport FAO opublikowany na stronie internetowej organizacji.
      
            Organizacja Narodów Zjednoczonych do spraw Wyżywienia i Rolnictwa (FAO) zwraca uwagę, że już teraz 800 mln ludzi głoduje, a co trzecia osoba na świecie jest niedożywiona. Marnuje się zarazem jedna trzecia żywności, głównie w krajach najbogatszych.

W 2035 r. wraz ze wzrostem liczby ludności oraz pogorszeniem się warunków klimatycznych dla rozwoju rolnictwa, co druga osoba może być niedożywiona, najczęściej w Afryce i Azji.

Na świecie wzrost co czwartego dziecka poniżej piątego roku życia jest zaburzony. Jeden z autorów raportu prof. Lawrence Haddad z International Food Policy Research Institute podkreśla, że najgorzej jest pod tym względem w Gwatemali, gdzie ponad 40 proc. maluchów ma zbyt mały wzrost jak na swój wiek.

W Afryce i Azji do 2050 r. liczba ludności powiększy się o 2 mld. Do tego czasu należy liczyć się na świecie z dodatkowymi zgonami 500 tys. ludzi, związanymi ze zmianami klimatu, które będą najbardziej niekorzystne w strefie tropikalnej, gdzie przewiduje się największy wzrost ludności.

Gwałtownie wzrasta liczba ludzi z nadwagą i otyłych. W 2030 r. osoby te będą stanowić jedną trzecią populacji świata. Prognozuje się bowiem, że o ile w 2005 r. 1,3 mld osób miało nadmierną tuszę, to za 15 lat ich liczba zwiększy się do 3,3 mld. Najwięcej ludzi z nadwagą lub otyłych przybędzie w Chinach, gdzie będą oni stanowić aż połowę ludności kraju.

Eksperci ostrzegają przed skutkami zdrowotnymi epidemii nadwagi i otyłości, ponieważ gwałtownie będzie wzrastać zachorowalność na schorzenia cywilizacyjne, takie jak nadciśnienie tętnicze i choroby sercowo-naczyniowe, cukrzyca oraz nowotwory. Doprowadzi to do nadmiernego obciążenia opieki medycznej.

Raport zwraca uwagę, że niedożywienie w Afryce i Azji powoduje obniżenie produktu krajowego brutto od 3 do 16 proc. w poszczególnych krajach. Z kolei wzrost cen żywności w latach 2007-2008 zdestabilizował niektóre kraje, wywołując niepokoje społeczne i zmiany polityczne.