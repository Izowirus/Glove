Szczecin, 23.02.2016. Kobieta w ciąży. (mb/mgut)  
 Archiwum PAP/Marcin Bielecki
                                        

            Nie tylko spanie, ale również leżenie płasko na plecach, szczególnie w zaawansowanej ciąży, zwiększa ryzyko poronienia - ostrzegają specjaliści amerykańscy na łamach "Journal of Physiology".
      
            Amerykańskie Towarzystwo Pediatryczne już wcześniej odradzało kobietom w trzecim trymestrze ciąży spanie na plecach. Najnowsze badanie przeprowadzone pod kierunkiem prof. Petera Stone z uniwersytetu Auckland w Nowej Zelandii wyjaśnia, dlaczego grozi to poronieniem. Specjalista ostrzega przed nawet krótkotrwałą pozycją na plecach.

Badania przeprowadzono na 29 kobietach będących w ostatnich trzech miesiącach ciąży. Poproszono je, żeby przez 30 minut polegiwały w różnych pozycjach, w tym również na plecach, w tym czasie śledzono krążenie krwi w ich organizmie oraz u dziecka. Okazało się, że w takiej pozycji nawet po tak krótkim czasie spada ukrwienie - zarówno organizmu matki jak i płodu, co grozi poronieniem.

Prof. Stone wyjaśnia z rozmowie z "Medical News Today", że ułożenie matki na plecach spowalnia bicie jej serca, co osłabia przepływ krwi przez łożysko do organizmu płodu. Wiele rozwijających się w łonie matki dzieci uruchamia mechanizmy kompensacyjne i radzi sobie z tą sytuacją, jednak u niektórych maluchów mogą być one niewystarczające.

Specjalista zaleca zatem, by kobiety w zaawansowanej ciąży unikały leżenia na plecach. Uważa on, że lepiej jest ułożyć się na lewym boku, choć przyznaje, że przed zbliżającym się porodem trudno znaleźć jedną wygodną pozycję. Jego kolejne badania mają wyjaśnić jakie skutki może wywoływać dłuższe leżenia na plecach w czasie snu.