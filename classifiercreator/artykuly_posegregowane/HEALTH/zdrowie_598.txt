Górnośląskie Centrum Zdrowia Dziecka w Katowicach, największy szpital dziecięcy na Śląsku i jeden z największych w Polsce, ma nową maskotkę. Miś o imieniu Zdrowuś jest lekarzem, ma fartuch i pluszowy stetoskop. Ma pomóc dzieciom oswoić szpitalną przestrzeń.
      
            Specjaliści podkreślają, że szpitalne maskotki to dobry sposób na ułatwienie dzieciom adaptacji w obcym otoczeniu. "Mały pacjent trafiając do szpitala znajduje się w nieznanej sobie przestrzeni, w otoczeniu obcych osób. Nie każde dziecko jest przygotowane na takie spotkanie. Dlatego tak ważne są pomysły, które przybliżają nową rzeczywistość" – tłumaczy dr Justyna Dubiel, psycholog kliniczny w katowickim Centrum.

Prace nad maskotką rozpoczęły się w 2014 roku od ogłoszenia wśród dzieci konkursu na projekt postaci. Mali pacjenci przygotowali wtedy kilkanaście prac. Później szpital zaproponował Teatrowi Rozrywki w Chorzowie współpracę przy tworzeniu maskotki. Finalny projekt został oparty właśnie na konkursowych pracach.

"Teatr Rozrywki był pierwszą instytucją kultury, której zaproponowaliśmy współpracę. Od razu spotkaliśmy się z życzliwością" – mówi Bartosz Krawczyński, który z ramienia Górnośląskiego Centrum Zdrowia Dziecka koordynował prace nad maskotką. Ostateczny projekt oraz sama maskotka powstały w pracowni krawieckiej chorzowskiego teatru.

Chodzące duże maskotki, odwiedzające pacjentów Górnośląskiego Centrum Zdrowia Dziecka, to nie nowość. Od wielu lat dzieci regularnie odwiedza i promuje bezpieczeństwo na drodze pies Sznupek, maskotka śląskiej policji. Kilka tygodni temu z odwiedzinami i prezentami zawitali do szpitala bohaterowie dziecięcych kreskówek - żółw Franklin i kura Adela.

"Zdrowuś będzie z naszymi małymi pacjentami, na co dzień, pomoże im w tych niełatwych chwilach. Cieszę się, że wreszcie jest z nami. W wiele osób – i z naszego szpital, i z Teatru Rozrywki – przyczyniło się do tego. Bardzo im za to dziękuję" – mówi dyrektor Centrum Marian Kreis.

Górnośląskie Centrum Zdrowia Dziecka im. Jana Pawła II (GCZD) to jeden z największych szpitali dziecięcych w Polsce. Działają tu 24 poradnie specjalistyczne oraz 16 oddziałów szpitalnych, na bazie, których działa osiem klinik Śląskiego Uniwersytetu Medycznego. Rocznie zatrudniająca ponad tysiąc pracowników placówka przyjmuje ok. 17 tys. pacjentów na oddziały szpitalne, udziela 60 tys. specjalistycznych porad ambulatoryjnych i 30 tys. świadczeń w Szpitalnym Oddziale Ratunkowym.