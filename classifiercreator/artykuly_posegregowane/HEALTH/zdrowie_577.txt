Wrocław, 12.01.2014. Pierwsze pieniądze wpadły do puszek Wielkiej Orkiestry Świątecznej Pomocy kilka minut po północy we Wrocławiu. Specjalny orkiestrowy tramwaj wyruszył z Placu Teatralnego o godzinie 00:07. 22. Finał Wielkiej Orkiestry Świątecznej Pomocy odbywa się pod hasłem "Na ratunek". Fundacja zbiera pieniądze na sprzęt dla dziecięcej medycyny ratunkowej i na rzecz "godnej opieki medycznej seniorów". (mk/cat) PAP/Maciej Kulczyński Archiwum PAP © 2016 / Maciej Kulczyński
                                        

            Ponad 2,5 tys. specjalistycznych urządzeń medycznych – m.in. łóżka dla małych pacjentów, aparaty do EKG i USG oraz holtery  - planuje kupić Fundacja WOŚP podczas trwającego właśnie konkursu ofert. Kupujemy sprzęt najwyższej jakości - zapewnia Jerzy Owsiak.
      
            W ramach trwającego 47. konkursu ofert Fundacja Wielka Orkiestra Świątecznej Pomocy planuje zakup 2514 urządzeń. Zostaną one przekazane do 218 szpitali w Polsce, które mają podpisane umowy z NFZ i udzielają pomocy bezpłatnie.

"Wybieramy jakość, cena nas nie determinuje. (…) Formuła konkursowa pozwala uzyskać niższe ceny przy zachowaniu najlepszej jakości" – powiedział podczas wtorkowej konferencji prasowej szef fundacji Jerzy Owsiak.

WOŚP chce kupić m.in. szpitalne łóżka – młodzieżowe i dziecięce, lokalizatory naczyń krwionośnych, aparaty USG i EKG, kardiomonitory, holtery ABPM, holtery EKG oraz pompy strzykawkowe i objętościowe.

Owsiak przypomniał, że fundacja przeprowadziła w tym roku konkurs ofert dwukrotnie – w maju i czerwcu, kupując m.in. sprzęt dla seniorów i onkologii dziecięcej. WOŚP szacuje, że przez ponad 20 lat zakupiła ponad 40 tys. urządzeń, o łącznej wartości ponad 720 mln zł.

Podczas ostatniego finału WOŚP zebrała rekordową sumę ponad 72 mln 696 tys. 501 zł. Fundacja z roku na rok zbiera większe sumy, tym razem jednak udało się zebrać prawie o 20 mln zł więcej niż rok wcześniej (w 2015 r. zgromadzono ponad 53 mln zł). Owsiak podkreślał we wtorek, że na zakupy sprzętu medycznego przeznaczane jest 94,5 proc. zgromadzonych środków; reszta to m.in. koszty organizowania finału i cele statutowe fundacji.

Cel zbiórki ostatniego, 24. finału WOŚP został sformułowany następująco: "Na zakup urządzeń medycznych dla oddziałów pediatrycznych oraz dla zapewnienia godnej opieki medycznej seniorów". Podczas kolejnego finału, zaplanowanego na 15 stycznia przyszłego roku, WOŚP ponownie będzie zbierać pieniądze na ratowanie życia i zdrowia dzieci na oddziałach pediatrycznych oraz zapewnienie godnej opieki medycznej seniorom.

Owsiak zaprasza służby mundurowe do udziału w kolejnym finale
 
Jerzy Owsiak wyraził nadzieję, że kolejny finał będzie udany; zachęcał do udziału w nim m.in. służby mundurowe. "Rok temu nie było z tym łatwo, ale myślę, że 25. finał jest finałem wszystkich Polaków, a więc bądźmy razem" - mówił. Zaproszenie wystosował także m.in. do więźniów. "Rok temu niekoniecznie mieli na to zgodę, ale pomagali w sposób nieprawdopodobny. Nie można im powiedzieć, by tego nie robili, bo to resocjalizacja i edukacja" - dodał. Owsiak apelował, by 25. finał był "dawką optymizmu".

"Wszyscy Polacy od 25 lat robią rzecz niezwykłą. Cieszymy się, że wznosimy się ponad politykę; ponad przekonania religijne ludzi, którzy chcą z nami grać (...). Bądźmy dumni z niedzieli 15 stycznia. (...) Pamiętajcie, że każda złotówka jest niezwykle rozsądnie wydana. (...) Nawet najbogatsze kraje na świecie, nawet ten, który wybrał niedawno prezydenta, cierpią z powodu nierozwiązanego problemu leczenia obywateli. (...) Nie wszystko musi być z podatków. Ta akcja pokazuje siłę nas wszystkich" - stwierdził.

Konsultant krajowy w dziedzinie pediatrii Teresa Jackowska oceniła podczas konferencji, że choć w Polsce jest wiele świetnie wyposażonych szpitali, to są wciąż takie, które borykają się z brakami. Jak wskazała, wszystkich oddziałów ogólnopediatrycznych w Polsce jest 351 (WOŚP zakupi teraz sprzęt dla 218 szpitali). Podała, że placówki najczęściej zgłaszały fundacji zapotrzebowanie na łóżeczka.

Podczas styczniowego finału na ulice polskich i zagranicznych miast wyruszy ok. 120 tys. wolontariuszy. Rejestracja sztabów zakończyła się 21 listopada - orkiestra zagra w ok. 1600 miejscach m.in. w Wielkiej Brytanii, Stanach Zjednoczonych, Australii, Norwegii i Holandii. Nowym oficjalnym partnerem telewizyjnym WOŚP będzie TVN.