3801 lekarzy, w tym 2087 rezydentów i 1714 innych lekarzy wypowiedziało dotychczas tzw. klauzule opt-out, czyli umowy, na mocy których wyrażali zgodę na przedłużenie czasu pracy powyżej 48 godzin tygodniowo - wynika z danych Ministerstwa Zdrowia udostępnionych we wtorek PAP.
      
            Resort zdrowia zbiera dane na temat liczby wypowiedzeń umów, za pośrednictwem urzędów wojewódzkich. Przekazane PAP informacje pochodzą z raportu zbiorczego, datowanego na 29 stycznia.

Najwięcej przypadków wypowiedzenia tzw. klauzuli opt-out odnotowano w województwach: dolnośląskim, łódzkim, mazowieckim i śląskim. Najmniej - w województwach: lubuskim, zachodniopomorskim oraz warmińsko-mazurskim.

W woj. dolnośląskim klauzulę wypowiedziało 235 rezydentów i 97 innych lekarzy; w woj. mazowieckim odpowiednio 387 rezydentów i 233 innych lekarzy; w woj. łódzkim – odpowiednio 331 i 260; zaś w woj. śląskim – 159 rezydentów i 262 innych lekarzy.

W woj. lubuskim klauzulę opt-out wypowiedziało 6 rezydentów i 19 innych lekarzy; w woj. zachodniopomorskim – 15 rezydentów i 1 inny lekarz; w warmińsko-mazurskim – 34 lekarzy rezydentów i dwóch innych lekarzy.

Z danych udostępnionych przez MZ wynika, że w Polsce jest ok. 135,5 tys. lekarzy wykonujących zawód; liczba rezydentów to ok. 16 tys.

Młodzi lekarze protestują od 2 października. Początkowo rezydenci prowadzili protest głodowy, z czasem zdecydowali o zmianie formy – zaczęli wypowiadać klauzulę opt-out, dzięki której w wielu szpitalach zapewniona jest całodobowa obsada lekarska. Rezydenci domagają się m.in. szybszego zwiększenia nakładów na ochronę zdrowia oraz wzrostu wynagrodzeń.

Szef MZ Łukasz Szumowski spotkał się z przedstawicielami Porozumienia Rezydentów OZZL 19 stycznia. Strony oceniły rozmowy jako merytoryczne. Opinii publicznej nie przekazano szczegółów; ustalono bowiem, że przebieg rozmów nie zostanie na tym etapie ujawniony. Strony zgodnie informowały, że omawiano wszystkie postulaty młodych lekarzy.

Kolejne spotkanie ministra zdrowia i rezydentów zaplanowano na 1 lutego.