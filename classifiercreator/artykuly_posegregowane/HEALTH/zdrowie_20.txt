W piątek rusza Europejski Tydzień Testowania w kierunku HIV. Eksperci zachęcają każdego, kto jeszcze nie zrobił testu, do odwiedzenia jednego z 30 punktów konsultacyjno-diagnostycznych, które w tych dniach w całej Polsce będą pracowały częściej i dłużej.
      
            Testy można w nich wykonać przez cały rok zupełnie anonimowo, bezpłatnie i bez skierowania - przypominają specjaliści z Krajowego Centrum ds. AIDS w informacji prasowej przesłanej PAP. Adresy i godziny otwarcia punktów konsultacyjno-diagnostycznych są dostępne na stronie internetowej: aids.gov.pl/pkd. Pracują w nich wysoko wykwalifikowani doradcy, którzy udzielają profesjonalnej pomocy. Każda osoba, która odwiedzi punkt może skorzystać z poufnej rozmowy zarówno przed, jak i po wykonaniu testu. 

Z okazji Europejskiego Tygodnia Testowania w kierunku HIV oraz zbliżającego się Światowego Dnia AIDS, obchodzonego 1 grudnia, rusza też kolejna odsłona kampanii edukacyjnej "Mam czas rozmawiać (#mamczasrozmawiac)", zachęcająca do rozmów rodzinnych na temat HIV i potrzebie testowania.

Z badań Krajowego Centrum ds. AIDS, które organizuje kampanię, wynika, że Polacy wciąż niechętnie testują się w kierunku HIV. Przyczynia się to do dalszego szerzenia zakażeń – w Polsce codziennie około trzy osoby zakażają się tym wirusem. Od wdrożenia testów w 1985 r. do 30 czerwca 2018 r. w Polsce rozpoznano 23.233 tys. zakażeń HIV, ale szacuje się, że co najmniej taka sama liczba osób żyje z wirusem nie wiedząc o tym. W tym samym okresie odnotowano 3619 zachorowań na AIDS, a niemal 1400 chorych zmarło – wynika ze statystyk Narodowego Instytutu Zdrowia Publicznego – Państwowego Zakładu Higieny (NIZP-PZH). Do zdecydowanej większości zakażeń HIV dochodzi w Polsce drogą kontaktów seksualnych.

Niezdiagnozowane zakażenie powoduje śmierć lub groźne powikłania. Natomiast dzięki odpowiednio wczesnemu wykryciu go i wdrożeniu terapii każda osoba z HIV ma szansę na normalne życie do późnej starości. W Polsce Ministerstwo Zdrowia zapewnia dostęp do nowoczesnej, bezpłatnej terapii przeciwwirusowej. 

„Strach i wypieranie faktu, że ten problem może nas dotyczyć, to wciąż częsta reakcja wielu osób, kiedy przychodzi do rozmowy o zapobieganiu zakażeniu HIV lub wykonaniu testu. Lepiej z tym lękiem radzą sobie osoby, które wiedzą, że zakażenie nie jest już wyzwaniem dla medycyny i że można z nim żyć wiele lat, a po osiągnięciu niewykrywalnej wiremii, stać się całkowicie niezakaźnym dla innych osób. Szerzenie tej właśnie wiedzy to jeden z celów kampanii #mamczasrozmawiac” - mówi dyrektor Krajowego Centrum ds. AIDS. Anna Marzec-Bogusławska, cytowana w informacji prasowej. 

Kampania edukacyjna „Mam czas rozmawiać” ma na celu przekonać Polaków, że rozmowa na temat HIV i testowania jest normalnym i naturalnym sposobem dbania o zdrowie swoje i bliskich oraz elementem edukacji zdrowotnej w rodzinie. Instrukcje na temat tego, jak podjąć ten trudny dla wielu osób dialog, można znaleźć w spotach telewizyjnych z udziałem Marii Seweryn oraz w przykładowych „Minirozmówkach rodzinnych”, dostępnych na stronie internetowej kampanii: https://mamczasrozmawiac.aids.gov.pl.

W kampanię zaangażowali się też eksperci - seksuolog i pedagog profesor Zbigniew Izdebski oraz psycholog Małgorzata Ohme, a także blogerzy, którzy zachęcają do rozmów i testowania się w kierunku HIV.  

"Należy szukać pretekstów do rozmowy. Przykładowo Polacy często oglądają seriale telewizyjne, w których m.in. podejmowana jest tematyka seksualności, zdrady, używania narkotyków, przemocy, zawodów miłosnych, ciąży itp. To wszystko są według mnie preteksty dla rodziców czy dziadków do tego, aby ten temat w domu wywołać i zachęcić do wyrażenia poglądu przez innych domowników. Chodzi o to, żeby nie pytać wprost, czy dziecko doświadcza takich sytuacji, ale czy to, co pokazywane jest w serialu, bądź w reportażu też go dotyczy. Co ono o tym sądzi" – przekonuje prof. Izdebski, kierownik Katedry Humanizacji Medycyny i Seksuologii Uniwersytetu Zielonogórskiego oraz Katedry Biomedycznych Podstaw Rozwoju i Seksuologii Uniwersytetu Warszawskiego.

Mateusz Liwski z Polskiej Fundacji Pomocy Humanitarnej "Res Humanae", która z okazji Europejskiego Tygodnia Testowania na HIV organizuje świetlny happening w Warszawie, Poznaniu, Wrocławiu i Krakowie, podkreśla, że HIV może dotyczyć każdego. "Nie ma już tzw. grup ryzyka. Dlatego tak ważne jest, żeby testowały się też osoby, które są przekonane, że im to nie grozi. HIV nie zabija, bo mamy w Polsce nowoczesne, bardzo skuteczne i bezpieczne w długim terminie leki, ale leczyć się można tylko wiedząc o chorobie" – mówi Liwski, cytowany w informacji prasowej przesłanej PAP.  

Happening organizowany przez "Res Humanae" polega na wyświetlaniu czerwonych kokardek – symbolu solidarności z osobami żyjącymi z HIV/AIDS – na budynkach czterech polskich miast. "Chcemy w ten sposób zwrócić uwagę na ciągle istniejący problem HIV i AIDS, pokazać solidarność z osobami zakażonymi, a nade wszystko – zachęcić wszystkich do testowania się w kierunku zakażenia" - podsumowuje Liwski.  