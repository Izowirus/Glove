Łódź, 31.08.2016. Seniorzy odbierają lekarstwa przepisane przez lekarza pierwszego kontaktu, 31 bm w jednej z łódzkich aptek. 1 września wchodzi w życie ustawa i wynikający z niej wykaz bezpłatnych leków, które będą wydawane na specjalne recepty w aptekach i punktach aptecznych dla osób, które ukończyły 75 rok życia. (gm/awol) PAP/Grzegorz Michałowski PAP © 2016 / Grzegorz Michałowski
                                        

            Pod hasłem „NFZ bliżej Pacjenta - Leki 75+”, Narodowy Fundusz Zdrowia organizuje w sobotę we wszystkich województwach akcję informacyjną na temat bezpłatnych leków dla seniorów, którzy ukończyli 75 lat.
      
            W siedzibach oddziałów, delegatur oraz specjalnych stanowiskach Funduszu np. w centrach handlowych, seniorzy i ich bliscy mogą dowiedzieć się m.in., kto jest uprawniony do otrzymania darmowych leków, które leki są bezpłatne i kto może wystawić na nie receptę.

Fundusz zapowiada, że wszyscy, którzy zdecydują się na kontakt NFZ, będą mogli m.in. założyć konto w Zintegrowanym Informatorze Pacjenta, sprawdzić swój status ubezpieczenia i odebrać Europejską Kartę Ubezpieczenia Zdrowotnego (EKUZ).

Zainteresowani będą mogli również uzyskać informacje o miejscach i zasadach udzielania świadczeń zdrowotnych oraz programach profilaktycznych finansowanych przez Fundusz, zaopatrzeniu w wyroby medyczne lub zasadach wyjazdu na leczenie uzdrowiskowe.

„Dzień Otwarty ma ułatwić osobom pracującym załatwienie w NFZ spraw, na które w zwykłe dni brakuje im czasu. Ponadto wiele oddziałów przygotowało dodatkowe atrakcje, m.in. pokazy udzielania pierwszej pomocy, gadżety, bezpłatne publikacje i informatory” – głosi komunikat NFZ.

Szczegółowe informacje na temat dnia otwartego w każdym z szesnastu oddziałów Narodowego Funduszu Zdrowia znajdują się na ich stronach internetowych.

Znaleźć tam można nie tylko dane adresowe, ale też informacje o wydarzeniach towarzyszących – szkoleniach z udzielania pierwszej pomocy, bezpłatnych poradach lekarzy i możliwościach wykonania bezpłatnego pomiaru poziomu cukru we krwi i ciśnienia tętniczego

Od początku września osoby, które ukończyły 75. rok życia mają prawo do bezpłatnych leków znajdujących się na liście ogłoszonej resort zdrowia. Leki są bezpłatny w określonych wskazaniach, a specjalną receptę wystawiają lekarze POZ. Ministerstwo podkreśla, że ideą wprowadzenia listy bezpłatnych leków dla seniorów jest poprawa dostępności farmakoterapii dla najstarszych osób.