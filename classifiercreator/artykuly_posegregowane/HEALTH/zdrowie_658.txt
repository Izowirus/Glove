Lublin, 20.03.2014 Otwarcie nowego centrum handlowego Atrium Felicity. wp/soa
PAP/Wojciech Pacewicz PAP © 2016 / Wojciech Pacewicz
                                        

            Polacy nie czytają etykiet umieszczanych na produktach spożywczych - wynika z badań konsumenckich przeprowadzonych przez Instytut Żywności i Żywienia. Instytut prowadzi projekt Zachowaj Równowagę, który ma zwiększyć świadomość społeczeństwa w dziedzinie zdrowego odżywiania.
      
            W ramach projektu dystrybuowane są broszury i ulotki edukacyjne, zachęcające do czytania etykiet oraz sprawdzania wartości odżywczej spożywanej żywności. Materiały można m.in. znaleźć w skrzynkach pocztowych, punktach gastronomicznych i sklepach spożywczych, rozdawane są też na imprezach lokalnych. Akcja potrwa do końca sierpnia, a wykorzystanych w niej zostanie około 100 tysięcy broszur.

Dietetyk i koordynatorka projektu Magdalena Siuba-Strzelińska powiedziała PAP, że Polacy nie zwracają uwagi na etykiety, nie rozumieją ich. "Jedyną rzeczą, na którą część osób patrzy, jest skład produktu. Natomiast tak naprawdę nikt nie zwraca uwagi na tabele wartości odżywczych". Przypomniała, że złe odżywianie skraca życie i powoduje wiele chorób, w tym nowotwory. "Powinniśmy wybierać produkty z najmniejszą ilością soli, cukrów prostych, tłuszczów i substancji dodatkowych" - podkreśliła Siuba-Strzelińska.

Dodała, że Polacy najczęściej kupują produkty z ładną etykietą, przyjemną dla oka. Należałoby jednak przede wszystkim zwrócić uwagę na ich treść. Według badań IŻŻ, należy edukować ludzi, jak odnaleźć na półkach zdrowe artykuły spożywcze - powiedziała.

Program Zachowaj Równowagę ma zachęcić Polaków do bycia świadomymi konsumentami. Instytut nakłania również do wspierania lokalnych producentów. "Jakość polskich produktów jest stosunkowo dobra, zależy, które z nich będziemy wybierali" - zaznaczała w rozmowie z PAP Siuba-Strzelińska. Jak mówiła, nie do końca prawdą jest stwierdzenie, iż zdrowa żywność jest droga. "Dobre jakościowo produkty znaleźć możemy na półkach w zwykłych sklepach, nie tylko z ekologiczną i zdrową żywnością, i wcale nie muszą być one w wysokich cenach" - dodała.

Akcja rozpowszechniania materiałów edukacyjnych prowadzona jest w całej Polsce, w różnych formach. W Warszawie, Krakowie czy Gliwicach broszury można otrzymać podczas rozmaitych wydarzeń, np. na targach śniadaniowych, jarmarkach i innych imprezach lokalnych. Natomiast m.in. w Zielonej Górze, Olsztynie, Rzeszowie czy Katowicach ulotki edukacyjne trafiają bezpośrednio do prywatnych skrzynek pocztowych. Materiały są też dostępne w wybranych punktach gastronomicznych i sklepach spożywczych. Jednak, przede wszystkim, każdy może pobrać je ze strony internetowej projektu www.zachowajrownowage.pl (zakładka „DO POBRANIA”).

Zainteresowanie akcją jest duże - ocenia Agnieszka Maślanka z biura prasowego Zachowaj Równowagę. "Zgłaszają się do nas osoby z pytaniem, gdzie można zasięgnąć więcej informacji lub skorzystać z porad dietetycznych". W związku z tym, jesienią tego roku planowane jest powtórzenie tego przedsięwzięcia.

Instytut Żywności i Żywienia od 50 lat podejmuje różnego rodzaju działania na rzecz poprawy świadomości Polaków na temat zasad zdrowego żywienia. "Zachowaj Równowagę" to realizowany przez Instytut Żywności i Żywienia od 2011 roku projekt edukacyjny, którego pełna nazwa brzmi: „Zapobieganie nadwadze i otyłości oraz chorobom przewlekłym poprzez edukację społeczeństwa w zakresie żywienia i aktywności fizycznej”. Jest współfinansowany przez Szwajcarię w ramach Szwajcarsko-Polskiego Programu Współpracy (SPPW) z nowymi krajami członkowskimi Unii Europejskiej. Ma dotrzeć z wiedzą bezpośrednio do społeczeństwa. Materiały mają poszerzyć i utrwalić wiedzę Polaków na temat komponowania codziennej, zbilansowanej diety, zasad racjonalnego, zdrowego żywienia oraz kryteriów oceny produktów spożywczych.