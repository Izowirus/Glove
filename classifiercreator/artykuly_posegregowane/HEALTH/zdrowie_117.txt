Kofeina może zmniejszać apetyty jedynie krótkotrwale, dlatego nie jest pomocna w odchudzaniu się - wynika z badania, które publikuje pismo „Journal of the Academy of Nutrition and Dietetics”.
      
            „Kofeina jest często dodawana do suplementów diety mających hamować apetyt i pomagać w schudnięciu” – przypomina główna autorka badania dr Leah M. Panek-Shirley z SUNY University at Buffalo (USA).

Niektóre wcześniejsze badania sugerowały, że kofeina może przyspieszać metabolizm lub poprzez wpływ na neuroprzekaźniki w mózgu hamować apetyt. Dodatkowo z badań epidemiologicznych wynikało, że amatorzy napojów czy produktów z kofeiną mają niższy wskaźnik masy ciała (BMI) niż osoby, które ich nie spożywają.

Zespół dr Panek-Shirley sprawdzał, czy kofeina faktycznie może hamować apetyt i ograniczać ilość przyjmowanego jedzenia.

W badaniu udział wzięło 50 zdrowych dorosłych osób (w wieku 18-50 lat). Raz w tygodniu przez miesiąc odwiedzali oni o poranku laboratorium i za każdym razem mieli wypić porcję soku. Część z nich otrzymywała sok zawierający kofeinę w dawce 1 mg na kilogram ciała, albo 3 mg na kilogram ciała (przeciętny Amerykanin właśnie tyle kofeiny spożywa w ciągu dnia pijąc kawę), część piła sok bez dodatku kofeiny. Po 30 minutach wszyscy byli proszeni na śniadanie w formie bufetu, przy czym mogli jeść tyle, ile chcieli.

Poproszono ich również, by w ciągu dnia spisywali wszystko, co zjedzą. Badacze wysyłali im emaile odsyłające do ankiety internetowej, w której pytano o to, jaki mają apetyt i co zjedli.

Każda badana osoba stanowiła kontrolę dla siebie, ponieważ w trakcie każdej wizyty otrzymywała sok z inną dawką kofeiny lub sok bez niej. Podczas czwartej wizyty wszyscy wypełniali ankiety.

Na koniec badania okazało się, że po wypiciu soku z mniejszą dawką kofeiny, badani zjadali o ok. 70 kilokalorii (10 proc.) mniej na śniadanie, niż po wypiciu soku z większą dawką kofeiny lub bez niej.

Efekt ten nie utrzymywał się jednak w ciągu dnia, a podczas kolejnych posiłków badani rekompensowali sobie mniejszą ilość kalorii spożytą rano.

Co więcej, nie odnotowano, by różne dawki kofeiny wpływały na poziom odczuwanego apetytu – zarówno w laboratorium, jak i poza nim. Naukowcy nie zaobserwowali też, by oddziaływanie kofeiny na apetyt miało związek ze wskaźnikiem masy ciała badanych osób.

Na podstawie tych wyników naukowcy doszli do wniosku, że kofeina nie jest skutecznym środkiem hamującym apetyt i pomocnym w odchudzaniu.„Nasze badanie dostarcza dowodów potwierdzających, że ważne są zdrowe nawyki żywieniowe, a nie poleganie na środkach na odchudzanie o niedowiedzionej skuteczności, bądź na niezdrowych praktykach” – podsumowuje współautorka pracy dr Carol DeNysschen.