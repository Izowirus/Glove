Stosowanie sztucznych środków słodzących takich jak: aspartam, sukraloza czy stewia, zwiększa ryzyko otyłości, cukrzycy, nadciśnienia i chorób serca - wynika z badań opublikowanych przez "Canadian Medical Association Journal".

      
            Coraz częściej stosowane słodziki mogą negatywnie odbić się na naszym zdrowiu poprzez wpływ na metabolizm, mikrobiom jelitowy i apetyt - przekonują naukowcy z kanadyjskiego University of Manitoba.

Przeprowadzili oni analizę 37 dotychczasowych badań, w których wzięło udział łącznie ponad 400 tys. osób i które trwały średnio 10 lat. Jedynie siedem z tych prac miało charakter randomizowany i kontrolowany. W tych z kolei wzięły udział 1003 osoby i trwały one średnio sześć miesięcy.
Rezultaty nie tylko nie wykazały pozytywnego wpływu słodzików na utratę zbędnych kilogramów, ale w perspektywie długoterminowej wręcz wskazywały na ich związek z nadwagą i otyłością, a także wysokim ciśnieniem tętniczym, cukrzycą i chorobami układu sercowo-naczyniowego.
"Choć miliony osób regularnie stosują słodziki, stosunkowo mało osób uczestniczyło w badaniach klinicznych dotyczących wpływu tych produktów na zdrowie. Z naszej analizy wynika, że wyniki badań klinicznych nie wykazują jasnego pozytywnego wpływu sztucznych substancji słodzących na kontrolowanie wagi" - mówi autor dr Ryan Zarychanski.
Kanadyjczycy rozpoczęli już także badania dotyczące wpływu słodzików spożywanych przez kobiety w ciąży na metabolizm, wagę i mikrobiom jelitowy noworodków.