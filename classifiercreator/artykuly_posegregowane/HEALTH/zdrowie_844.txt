75 proc. dzieci w wieku 6-9 lat ma próchnicę; na jedno dziecko w wieku szkolnym przypadają aż trzy zęby z próchnicą - alarmują stomatolodzy. W ramach trzeciej edycji programu "Chroń Dziecięce Uśmiechy" przebadano niemal 10,5 tys. dzieci z sześciu województw.
      
            Według wyników badań zebranych w ramach akcji, ok. 25 proc dzieci nie myje zębów dwa razy dziennie, a próchnicą dotkniętych jest ponad 75 proc. dzieci w wieku od 6 do 9 lat. Zdaniem ekspertów, statystyki te są zatrważające.

"Tak zły stan uzębienia jest spowodowany niewiedzą i lekceważeniem tego problemu. Dlatego też tak ważne jest zwiększanie świadomości w zakresie prawidłowej higieny jamy ustnej wśród dorosłych i dzieci" - przekazał PAP prezydent Polskiego Towarzystwa Stomatologicznego prof. dr hab. Bartłomiej W. Loster.

W ramach trwającej od września akcji, nad którą patronat objęło Polskie Towarzystwo Stomatologiczne, bezpłatnymi przeglądami dentystycznymi zostali objęci uczniowie woj. wielkopolskiego, dolnośląskiego, śląskiego, kujawsko-pomorskiego, lubuskiego i małopolskiego. W Wielkopolsce program zawitał do Poznania, Dopiewa, Piły i Ostrowa Wielkopolskiego, i łącznie wzięło w nim udział ponad 1,7 tys. dzieci. Stomatolodzy biorący udział w akcji podkreślali, że dla wielu dzieci była to pierwsza w życiu wizyta u dentysty.

Zdaniem ekspertów największym problem w walce z próchnicą u dzieci jest wciąż niedostateczna edukacja. Brak też zaangażowania ze strony rodziców, które jest kluczowe, by pomóc dzieciom wypracować prawidłowe nawyki higieny.

"Bez zaangażowania rodziców nie zmniejszymy skali problemów" - mówiła Prezes Polskiego Towarzystwa Stomatologii Dziecięcej dr Anna Jurczak. "W codziennej higienie jamy ustnej ważny jest sposób wykonywania poszczególnych czynności. Pokazujemy uczniom jak poprawnie szczotkować zęby oraz uczymy jak postępować w sytuacjach, kiedy nie możemy sięgnąć po szczoteczkę do zębów. W profilaktyce próchnicy oprócz codziennych, rutynowych działań ważne są również wizyty kontrolne u dentysty, które powinny się odbywać co najmniej raz na pół roku" - dodała.

Poza bezpłatnymi badaniami dentystycznymi przez cały rok szkolny odbywają się lekcje dla ok. 100 tys. uczniów na temat prawidłowej profilaktyki jamy ustnej. Dzieci otrzymują m.in. dwie publikacje edukacyjne - zeszyt "Ja i moje zęby" oraz książeczkę "Ja i mój uśmiech".

Ideą programu "Chrońmy Dziecięce Uśmiechy", współorganizowanego przez Polski Czerwony Krzyż jest profilaktyka chorób jamy ustnej, w tym walka z próchnicą u dzieci. W ramach wszystkich trzech edycji organizatorzy przebadali łącznie prawie 25 tys. dzieci z całego kraju.

Patronat honorowy nad tegoroczną edycją objęła Minister Edukacji Narodowej oraz krajowy konsultant w dziedzinie stomatologii dziecięcej dr hab. n. med. Dorota Olczak-Kowalczyk.