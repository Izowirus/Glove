A picture of vitamin D pills poured from a bottle widely available in pharmacies in United Kingdom, Birmingham on Wednesday 28 December 2005. UK & IRELAND OUT Archiwum fot. PAP/EPA/LAWRENCE LOOI
                                        

            Witamina D nie może być metabolizowana bez wystarczającego poziomu magnezu, co oznacza, że faktycznie jest nieprzyswajalna dla aż 50 proc. Amerykanów - czytamy na łamach "Journal of American Osteopathic Association".
      
            Ponadto suplementy witaminy D mogą zwiększać stężenie wapnia i fosforanów w organizmie, nawet jeśli nie są w stanie wyrównać niedoboru samej witaminy D. Zbyt duże stężenia tych pierwiastków mogą z kolei prowadzić do zwapnienia naczyń (http://dx.doi.org/10.7556/jaoa.2018.037).

Autorami badania są naukowcy z Lake Erie College of Osteopathic Medicine w Erie (USA). Jak mówią, należy podkreślać konieczność suplementacji witaminy D na każdym etapie życia, jednak z zastrzeżeniem, aby pilnować także prawidłowego poziomu magnezu w organizmie.

"Ludzie przyjmują suplementy witaminy D, jednak nie zdają sobie sprawy z tego, jak się ona metabolizuje. Tymczasem bez magnezu witamina D nie jest dla nas ani użyteczna, ani bezpieczna" - mówi współautor badania dr Mohammed S. Razzaque.

Jak wyjaśnia, suplementy witaminy D mogą zwiększać stężenie wapnia i fosforanów w organizmie, nawet jeśli nie wyrównują niedoborów samej witaminy, przeciwko którym są stosowane. Problem polega na tym, że związki te mogą prowadzić do zwapnienia naczyń krwionośnych, o ile stężenie magnezu w organizmie nie jest wystarczająco wysokie, aby zapobiec takim powikłaniom.

Naukowiec twierdzi, że pacjenci z optymalnym poziomem magnezu wymagają mniejszej suplementacji witaminą D, aby uzyskać jej wystarczający poziom w organizmie. Magnez zmniejsza również ryzyko osteoporozy, które jest skorelowane z niskim poziomem witaminy D.

"Podczas gdy zalecana dzienna dawka magnezu wynosi 420 mg dla mężczyzn i 320 mg dla kobiet, standardowa dieta mieszkańca Stanów Zjednoczonych zawiera tylko około 50 proc. tej ilości. Szacuje się, że w diecie połowy całej populacji jest za mało magnezu" - mówi Razzaque.

Jego zdaniem spożycie magnezu z pokarmów wyraźnie się zmniejszyło w ciągu ostatnich kilku dekad. Powodem tego jest uprzemysłowione rolnictwo i zmiany nawyków żywieniowych. Poziom magnezu jest najniższy w populacjach spożywających dużą ilość żywności przetworzonej bogatej w tłuszcze, cukier i fosforany, a także oczyszczone ziarna zbóż.

"Tymczasem spożywanie optymalnej ilości magnezu pomaga zmniejszyć ryzyko niedoborów witaminy D i zmniejszyć zależność od jej suplementów" - podkreśla Razzaque.

Magnez jest czwartym pod względem ilości minerałem w ludzkim ciele, zaraz po wapniu, potasie i sodzie. Pokarmami szczególnie bogatymi w magnez są migdały, banany, fasola, brokuły, brązowy ryż, orzechy nerkowca, żółtko jaja, olej rybi, siemię lniane, zielone warzywa, mleko, grzyby, pozostałe orzechy, płatki owsiane, pestki dyni, nasiona sezamu, soi i słonecznika, kukurydza, tofu i produkty pełnoziarniste.