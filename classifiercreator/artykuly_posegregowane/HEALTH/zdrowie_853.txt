Szacuje się, że w Polsce z wirusem HIV żyje blisko 35 tys. osób - mówi PAP dyrektor Krajowego Centrum ds. AIDS Anna Marzec-Bogusławska. Dotychczas wykryto 18 tys. zakażeń, oznacza to, że nawet co drugi zakażony nie jest świadomy tego faktu.1 grudnia to Światowy Dzień AIDS.
      
            "W Polsce od roku 1985 wykryto ponad 18 tys. zakażeń, jednak szacuje się, że w naszym kraju żyje z wirusem HIV blisko 35 tys. osób. Oznacza to, że tyle samo osób, u których wykryto zakażenie nie wie o fakcie swojego zakażenia. Stąd bardzo ważne jest uświadamianie ludzi o tym, że problem HIV/AIDS jest wciąż aktualny i zachęcanie ich do wykonywania testów w kierunku HIV" - mówi Marzec-Bogusławska.

"Warto powiedzieć, że problemem, który jest najważniejszy i najbardziej istotny w tym, że nie możemy sobie poradzić w walce z epidemią, jest to, że ludzie nie odnoszą ryzyka zakażenia HIV do siebie" - zaznacza. Dodaje, że ponad 87 proc. dorosłych Polek i Polaków nigdy nie wykonało testu w kierunku HIV uznając, że ten problem ich nie dotyczy.

"Z różnych badań, które prowadziło Krajowe Centrum ds. AIDS wynika, że jest rodzaj lęku przed wykonaniem testu w kierunku HIV. Ludzie często boją się wykluczenia społecznego, boją się, że nie będzie już dla nich ratunku, po prostu wolą nie wiedzieć. Tymczasem w obecnych czasach mamy dostępnych szereg leków antyretrowirusowych, które dzięki programowi Ministra Zdrowia są dla pacjentów bezpłatne. Każda osoba, która jest zakażona i wie o swoim statusie serologicznym, czyli wie o fakcie zakażenia, jest objęta bezpłatnym programem leczenia antyretrowirusowego" - wyjaśnia.



Marzec-Bogusławska dodała, że obecnie główną drogą zakażeń są ryzykowne zachowania seksualne, czyli częste zmiany partnerów i seks bez zabezpieczeń. Zakazić można się także przez stosowanie dożylnych narkotyków i używanie niesterylnego sprzętu np. w piercingu i tatuażu.

"Drogą zakażenia HIV jest także tzw. droga wertykalna, czyli zakażenie dziecka od zakażonej matki na etapie ciąży, a nawet częściej podczas porodu lub w okresie niemowlęcym" - dodała Marzec-Bogusławska. Wyjaśniła, że zakażone matki nie powinny karmić dziecka piersią, dlatego tak ważne jest, by kobiety planujące dziecko i ciężarne wykonywały badania w kierunku HIV.

Jeśli kobieta jest świadoma swojego zakażenia i podczas ciąży pozostaje pod opieką nie tylko ginekologa, ale także specjalisty terapii zakażeń HIV, ryzyko zakażenia dziecka w czasie ciąży lub porodu wynosi około 1 proc.

Marzec-Bogusławska zaznacza, że chociaż obecne leki nie są pozbawione działań niepożądanych, to jednak jest ich mniej niż przed laty, a pacjenci mogą normalnie funkcjonować w miejscu pracy i w swojej rodzinie. "Warto też przypomnieć, że osoba zakażona ma prawny obowiązek poinformowania o fakcie zakażenia swojego partnera lub partnerów seksualnych" - dodaje Marzec-Bogusławska.