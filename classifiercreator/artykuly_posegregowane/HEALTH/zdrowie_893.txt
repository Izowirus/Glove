Nasiona czarnuszki PAP/Tytus Żmijewski
                                        

            Coraz częściej na liście produktów o cennych właściwościach leczniczych można znaleźć nasiona. Szlaki przecierały nasiona chia, które stały się modnym dietetycznym dodatkiem. Warto jednak zagłębić się nieco w kulinarnej tradycji i odkryć właściwości czarnuszki.
      
            Nasiona są skoncentrowanym źródłem witamin i minerałów, dlatego też coraz częściej dietetycy i eksperci z zakresu żywienia zwracają uwagę na te niewielkie, ale bardzo wartościowe ziarenka. Jednym z nich jest właśnie czarnuszka, która przykuła uwagę cenionego dietetyka Iana Marbera.

Szereg właściwości zdrowotnych czarnuszka zawdzięcza licznym witaminom i składnikom mineralnym, których jest źródłem, m.in. witamin A, E, witamin z grupy B, magnezu, żelaza, potasu, wapnia, cynku, zawiera również różnorodne kwasy tłuszczowe.

"Nasiona czarnuszki są wyjątkowym źródłem składnika aktywnego o nazwie thymoquinone. Liczne badania wykazały jego silne właściwości przeciwzapalne i przeciwrakowe. Co czyni go silnym przeciwutleniaczem, którego głównym źródłem jest właśnie czarnuszka. Dodatkowo wykazano, że ten składnik aktywny może przyczyniać się do zmniejszenia wydzielania histaminy, łagodzenia stanów zapalnych, jak również zmniejsza aktywność pasożytów i bakterii w jamie ustnej i jelitach" - wyjaśnia na łamach "Telegraph" Ian Marber.

Jak wskazuje ekspert w dziedzinie dietetyki, liczne badania naukowe potwierdziły liczne korzyści zdrowotne wynikające z systematycznego spożywania czarnuszki - zarówno w formie nasion, jak i oleju.

"Jedno z badań opublikowanych w 2013 roku wykazało, że ekstrakt z nasion czarnuszki może mieć istotny wpływ na obniżenie ciśnienia krwi, jak również obniżać poziom trójglicerydów" - wskazuje dietetyk.