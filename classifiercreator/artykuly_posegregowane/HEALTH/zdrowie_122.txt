Katowice, 07.02.2015. Badanie znamienia (ag/soa)  Archiwum PAP/ Andrzej Grygiel 
                                        

            Akcja bezpłatnych badań znamion na skórze pod kątem ryzyka czerniaka zostanie przeprowadzona w 60 miastach w Polsce – poinformowała PAP Fundacja Neuca dla Zdrowia, która organizuje wydarzenie.
      
            Na badania mogą zgłaszać się wszyscy chętni. Wymagane są jednak wcześniejsze zapisy, których można dokonać w ciągu siedmiu dni przed planowanym badaniem w danym mieście, w tym samym miejscu, w którym odbywać się będzie akcja.

„Profilaktyka to najprostsze i najtańsze działanie prozdrowotne. Im wcześniej wykryjemy chorobę, tym szybciej zaczniemy ją leczyć. Skóra jest największym organem naszego ciała, który w dodatku chroni nasz organizm przed negatywnym wpływem czynników zewnętrznych. Dlatego troska o stan skóry to nie tylko troska o wygląd zewnętrzny, ale o zdrowie całego organizmu” – komentuje dermatolog i wenerolog Katarzyna Butkiewicz z Polskiego Towarzystwa Dermatologicznego, cytowana w informacji prasowej przesłanej PAP.

Jak przypominają organizatorzy akcji, czerniak jest najbardziej agresywnym nowotworem złośliwym skóry – odpowiada za 80 proc. zgonów w powodu tej grupy nowotworów. Ze względu na jasną karnację aż 70 proc. Polaków znajduje się w grupie osób najbardziej zagrożonych czerniakiem.

Co ważne, w Polsce obserwuje się ciągły wzrost zachorowań na czerniaka, zwłaszcza w grupie młodych kobiet w wieku 20-44 lata. Krajowy Rejestr Nowotworów podaje, że w 2015 r. liczba zachorowań na czerniaka w naszym kraju wyniosła łącznie 3,6 tys., a liczba zgonów ponad 1,4 tys. Tymczasem wcześnie wykryty czerniak może być wyleczony nawet w blisko 100 proc. przypadków.



We wczesnej diagnostyce nowotworu ogromną rolę ogrywa regularne obserwowanie i badanie znamion na skórze.

Raz w miesiącu powinniśmy dokładnie sami obejrzeć swoją skórę – zarówno stare, jak i nowe znamiona. Aby ułatwić nam samobadanie eksperci opracowali specjalne kryteria oznaczone pierwszymi pięcioma literami alfabetu – ABCDE. Litera A ma przypominać, że czerniak jest asymetryczny, litera B wskazuje, że ma poszarpane, nieregularne i nieostre brzegi, litera C ma zwrócić uwagę, że bardzo istotną cechą czerniaka jest kolor - od jasnobrązowego do czarnego, ale też czerwony czy biały. Litera D odpowiada średnicy znamienia – nasze podejrzenie powinny wzbudzić zwłaszcza zmiany o średnicy powyżej 5-6 mm, z kolei litera E oznacza „ewolucję”, czyli postępujące zmiany zachodzące w znamieniu.

Raz do roku powinniśmy przebadać swoją skórę u lekarza – dermatologa, onkologa, chirurga - który dysponuje dermatoskopem, czyli podświetlaną lupą umożliwiającą dokładniejsze obejrzenie znamion.

Badania dermatoskopowe znamion będą wykonywane przez wykfalifikowany personel medyczny podczas akcji zorganizowanej przez Fundację Neuca. Po zakończonej wizycie, pacjent otrzyma wynik badania wraz obrazem podejrzanego znamienia i dalszymi zaleceniami.

Dotychczas akcja badania znamion odbyła się w Pietrowicach Wielkich, Wodzisławiu Śląskim i Jastrzębiu Zdroju. W czwartek zawita do Rybnika, a w piątek do Czeladzi. Jej zakończenie przewidziano na 1 października w Częstochowie.

Szczegóły na temat terminów i lokalizacji badań znajdują się na stronie Fundacji NEUCA dla Zdrowia (fundacjaneuca.pl).