epa00603726 A picture of vitamin D pills poured from a bottle widely available in pharmacies in United Kingdom, Birmingham on Wednesday 28 December 2005. A daily dose of vitamin D can reduce the risk of developing common cancer by up to a half according to American researchers 28 December.   Archiwum EPA/LAWRENCE LOOI UK & IRELAND OUT
                                        

            Wyższy niż rekomendowany poziom witaminy D3 we krwi ma związek z mniejszym ryzykiem rozwoju raka piersi - informuje pismo "PLOS One".
      
            Naukowcy z Uniwersytetu Kalifornijskiego w San Diego przeanalizowali wyniki trzech badań, w których uczestniczyło łącznie 5038 kobiet po 55 roku życia (średnia wieku wynosiła 63 lata). Dane gromadzone były w latach 2002-2017. W momencie rekrutacji do badań uczestniczki nie miały zdiagnozowanego nowotworu, a ich stan zdrowia i poziom witaminy D we krwi monitorowany był średnio przez 4 lata. W tym czasie nowotwór zdiagnozowano u 77 kobiet.
Badacze ustalili, że u kobiet z poziomem 25-hydroksywitaminy D powyżej 60 ng/ml ryzyko raka piersi było pięciokrotnie niższe, niż w przypadku kobiet, u których poziom tej witaminy był niższy niż 20 ng/ml. Oznacza to, że korzystne działanie witaminy D występuje przy stężeniu znacznie wyższym niż zalecane w 2010 przez National Academy of Medicine 20 ng/ml.
Witamina D produkowana jest przez organizm pod wpływem słońca oraz w niewielkim stopniu dostarczana jest w pożywieniu. W celu zapewnienia organizmowi poziomu 60 ng/ml niezbędna jest suplementacja 4 tys. - 6 tys. jednostek (IU) dziennie lub mniej przy regularnej umiarkowanej ekspozycji na promieniowanie słoneczne (ekwiwalent około 15 minut w południe).
"Ze względu na to, że w badaniach brały udział kobiety po menopauzie, kolejne badania powinny uwzględnić wpływ witaminy D na ryzyko rozwoju raka przed okresem menopauzy" - mówi autor analizy dr Cedric F. Garland.
Wcześniejsze badania prowadzone przez dra Garlanda wskazywały, że witamina D wpływa również na obniżenie ryzyka innych nowotworów - raka płuca, pęcherza moczowego, szpiczaka mnogiego i białaczki.