Jednym z głównych powodów konfliktów w rodzinie jest ogrzewanie domu lub mieszkania oraz spór o to, jaka powinna być w pomieszczeniach temperatura – wykazał raport SW Research dotyczący Czech, Polski, Rumunii oraz Słowacji i Węgier.

      
            Raport opracowano na zlecenie firmy Honeywell w ramach ogólnoeuropejskiej kampanii na temat nieefektywności energetycznej spowodowanej niewłaściwymi nawykami w ogrzewaniu domów. Sondaż przeprowadzono w grudniu 2016 r. wśród ponad 4 tys. osób wymienionych krajów. W Polsce przebadano reprezentatywną grupę 811 właścicieli domów i mieszkań.

Z raportu wynika, że w Polsce niemal trzy osoby na dziesięć (28 proc.) mieszkających w gospodarstwie co najmniej dwuosobowym przyznały, że spiera się ze współlokatorami o temperaturę w domu. Podobnie jest na Węgrzech (27 proc.), w Rumunii (21 proc.), Czechach (20 proc.) i na Słowacji (18 proc.).

W Czechach, w Polsce i na Słowacji temperaturę w mieszkaniu uznano nawet za główną przyczynę kłótni, częstszą nawet niż obowiązki domowe, pozostawianie włączonych świateł w mieszkaniu czy spory o wybór programu telewizyjnego.

Częstym powodem kłótni o to, jaka powinna być temperatura w pomieszczeniach, są wysokie koszty ogrzewania mieszkania. Z tego powodu niektóre osoby zaciągają pożyczkę, używają kart kredytowych lub pożyczają pieniądze od rodziny lub przyjaciół, aby opłacić rachunki za ogrzewanie. Przyznała się do tego ponad jedna czwarta właścicieli domów i mieszkań w Polsce i Rumunii (26 proc.) i 25 proc. na Węgrzech. Na Słowacji z pożyczki na opłacenie rachunków za ogrzewanie musiało skorzystać 11 proc. badanych, a w Czechach - 9 proc.

22 proc. ankietowanych właścicieli nieruchomości na Węgrzech, 39 proc. na Słowacji, 40 proc. w Rumunii i 41 proc. w Czechach obniżenie rachunków za ogrzewanie przedkłada ponad własną wygodę. W Polsce podobnie postępuje 31 proc. respondentów, przy czym 8 proc. badanych w ogóle nie bierze pod uwagę własnego komfortu - odsetek ten jest najwyższy spośród wszystkich badanych krajów.

Temperatura panująca w domu powinna być dostosowana do naszego stylu życia

Dr Paweł Grzesiowski z Centrum Medycyny Zapobiegawczej i Rehabilitacji w Warszawie podkreśla, że temperatura panująca w domu powinna być dostosowana do naszego stylu życia, a także do charakteru pomieszczenia. "Na przykład w pokoju dziennym nie powinna przekraczać 21 stopni, natomiast w kuchni, gdzie temperatura często jest wyższa z powodu gotowania i gdzie ludzie przejawiają większą aktywność, należy ją utrzymywać na poziomie 19-20 stopni".

Zdaniem specjalisty sen w zbyt ciepłym otoczeniu może prowadzić do przerw lub zaburzeń snu, dlatego w sypialni najlepiej jest ustawić termostat na 17-19 stopni. "Najcieplejszym pomieszczeniem powinna być łazienka, gdzie temperatura może sięgać 25 stopni" - wyjaśnia.

Dr Grzesiowski zwraca również uwagę, że w pomieszczeniu, w którym temperatura przekracza 23 st. C, powietrze jest wysuszone, a to bardziej sprzyja namnażaniu się bakterii. Mamy również mocniej wysuszone błony śluzowe, w których drobnoustroje lepiej się rozwijają.

Marek Arndt z Honeywell Environmental & Energy Solutions twierdzi, że lepiej kontrolować temperaturę w pomieszczeniach pozwalają nowoczesne termostaty. Z raportu wynika jednak, że w Polsce ponad połowa (53 proc.) ankietowanych właścicieli mieszkań i domów nie korzysta z żadnych termostatów, ograniczając się jedynie do wyłączania i uruchamiania pieca lub poszczególnych grzejników.

38 proc. właścicieli nieruchomości w naszym kraju nie ma możliwości kontrolowania temperatury oddzielnie w każdym pomieszczeniu, chociaż 82 proc. spośród nich twierdzi, że chciałoby posiadać taką funkcję. 15 proc. ankietowanych twierdzi, że jest w stanie kontrolować temperaturę każdego pomieszczenia, jednak tego nie robi, ponieważ jest to zbyt trudne i czasochłonne.

Arndt uważa, że brak możliwości utrzymywania stałej temperatury w domu oraz ogrzewanie rzadko użytkowanych pomieszczeń powoduje straty energii zużywanej na ogrzewanie domu. "Łatwo zamontować i korzystać z połączonych termostatów. Można je skonfigurować w taki sposób, by kontrolowały temperaturę w poszczególnych pomieszczeniach lub strefach, a nawet zintegrować z urządzeniami przenośnymi takimi jak smartfony i tablety" - podkreśla.

Z raportu wynika, że 52 proc. badanych w Polsce przyznaje, że możliwość utrzymywania stałej temperatury w domu jest największą zaletę tych urządzeń, a blisko jedna trzecia uważa, że używanie termostatów pomogło im ograniczyć rachunki za ogrzewanie o 21-30 proc.