Niewielkie dawki aspiryny zmniejszają ryzyko przerzutów i zgonu u chorych na raka - informuje pismo „PLOS ONE”. Od dawna wiadomo, że niewielkie, systematycznie przyjmowane dawki aspiryny działają profilaktyczne – zmniejszają na przykład ryzyko chorób serca i niektórych nowotworów. 
      
            Nie było jednak jasne, w jaki sposób aspiryna wpływa na przebieg leczenia onkologicznego.

Zespół prof. Petera Elwooda z Cardiff University's School of Medicine dokonał systematycznego przeglądu dostępnej literatury naukowej – pięciu badań randomizowanych i 42 obserwacyjnych, dotyczących raka jelita grubego, piersi i prostaty.

Jak się okazało, śmiertelność chorych na nowotwory, którym oprócz typowego leczenia onkologicznego podawano niewielką dawkę aspiryny była średnio o 15-20 proc. mniejsza (dalsze losy uczestników większości badań śledzono przez 5 lat). Przyjmowanie aspiryny wiązało się także z rzadszym występowaniem przerzutów.

Jednym z głównych działań niepożądanych aspiryny są krwawienia z przewodu pokarmowego. Naukowcy z Cardiff University poprosili autorów wszystkich analizowanych badań o dodatkowe dane - okazało się, że aspiryna nie wywoływała poważnych czy zagrażających życiu krwawień.

U około 20 proc. pacjentów występowała mutacja PIK3CA, mogąca mieć związek z wpływem aspiryny na nowotwory jelita grubego.

Naukowcy z Cardiff University wzywają do przeprowadzenia dalszych randomizowanych badań nad stosowaniem aspiryny jako leku wspomagającego leczenie nowotworów – zwłaszcza odmian, które nie były ujęte w ich własnej pracy. Pacjentom z rozpoznanym nowotworem, którzy chcieliby zażywać aspirynę doradzają skonsultowanie się lekarzem.

Badania pozwoliły także zidentyfikować pięć rodzajów zdrowego zachowania zwiększających szanse prowadzenia wolnego od chorób życia: regularną aktywność fizyczną, niepalenie, utrzymywanie właściwej masy ciała, zdrową dietę i niskie spożycie alkoholu.

Zespół prof. Elwooda już w roku 1974 opublikował na łamach „British Medical Journal” pierwsze randomizowane badania dotyczące zastosowania aspiryny w zapobieganiu chorobom układu krążenia. Profesor przeprowadził także najdłuższy eksperyment dotyczący wpływu czynników środowiskowych na choroby przewlekłe. Trwające 35 lat badania obserwacyjne nawyków zdrowotnych 2235 mężczyzn wykazały, że aktywność fizyczna znacznie zmniejsza ryzyko demencji.