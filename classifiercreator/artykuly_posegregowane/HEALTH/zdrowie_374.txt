Łódź, 29.08.2015. Młode mamy karmią swe dzieci piersią w ramach akcji "Pier(w)si dla Piersi" na rynku łódzkiej Manufaktury, 29 bm. Akcja ma ośmielić kobiety do publicznego karmienia piersią. (gm/awol) Archiwum fot. PAP/Grzegorz Michałowski
                                        

            Każde pięć miesięcy karmienia piersią obniża ryzyko zachorowania na raka piersi o 2 proc. - wynika z raportu opublikowanego przez American Institute for Cancer Research (AICR) i World Cancer Research Fund (WCRF).
      
            Rezultaty analiz 18 badań dotyczących laktacji i karmienia piersią wskazują, że kobiety karmiące piersią rzadziej chorują na premenopauzalnego i postmenopauzalnego raka piersi.

Przyczyn takiego stanu rzeczy upatruje się w tym, iż karmienie piersią opóźnia rozpoczęcie menstruacji po porodzie, a więc skraca czas ekspozycji na hormony z grupy estrogenów, powiązane z występowaniem raka piersi. Ponadto istnieją przypuszczenia, że laktacja umożliwia wyzbycie się przez kobietę komórek z uszkodzonym DNA, które mogłyby dać początek chorobie nowotworowej. Pod uwagę brana jest też następująca w wyniku laktacji zmiana w zakresie ekspresji genów.

Według autorów raportu karmienie piersią może też pozytywnie wpływać na zdrowie dziecka. Mleko matki zapewnia maluchowi niezbędne składniki odżywcze, wzmacnia odporność, zmniejsza prawdopodobieństwo rozwoju infekcji i zachorowania na astmę. Wykazano ponadto, że dzieci karmione piersią wolniej przybierają na wadze, a więc są mniej zagrożone otyłością, która również koreluje z występowaniem różnego rodzaju nowotworów.

Wśród innych czynników ryzyka związanych z rozwojem raka piersi naukowcy wymieniają otyłość, alkohol i brak aktywności fizycznej. Według badaczy regularne ćwiczenia, dbałość o prawidłową masę ciała i unikanie alkoholu mogłyby zapobiec około 1/3 zachorowań na raka piersi wśród kobiet mieszkających na terenie Stanów Zjednoczonych.

Badacze przekonują też, że samo karmienie piersią, trwające co najmniej 5 miesięcy, obniża ryzyko zachorowania na raka piersi o 2 proc. Światowa Organizacja Zdrowia (WHO) zaleca natomiast, by przed wprowadzeniem do jadłospisu dziecka innych produktów, karmić je piersią przez co najmniej 6 miesięcy.

"Nie każda matka może karmić piersią, ale te, które mogą, powinny wiedzieć, że karmienie piersią może zapewnić ochronę przed rakiem zarówno im, jak i ich dzieciom" - podsumowują autorzy raportu.

Z treścią raportu można zapoznać się pod adresem: http://www.aicr.org/continuous-update-project/reports/breast-cancer-report-2017.pdf