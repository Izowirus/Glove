Warszawa, 12.05.2015. CityFit - innowacyjna sieć klubów sportowych. (wp/mgut) Archiwum fot. PAP/Wojciech Pacewicz
                                        

            Fizyczne ćwiczenia mogą być równie ważne dla osoby z depresją, jak dobranie odpowiedniego leku - twierdzą naukowcy. Proponują przy tym kilka technik, dzięki którym można ćwiczyć przyjemniej i bardziej regularnie.
      
            Na łamach pisma "Journal of the American Medical Association Psychiatry", naukowcy z UT Southwestern Medical Center opublikowali obszerne, obejmujące prawie 18 tys. osób badanie sprawdzające relacje między depresją i jej skutkami na zdrowie a ćwiczeniami fizycznymi.

Badacze przeanalizowali informacje zawarte w medycznej bazie danych na temat ludzi, którym w wieku średnio 50 lat sprawdzono wydolność krążeniowo-oddechową. W ten sposób określili zależności pomiędzy sprawnością fizyczną uczestników w średnim wieku a ryzykiem ich zachorowania na depresję i choroby serca w późniejszych latach.

Osoby o wysokiej sprawności były znacząco mniej zagrożone śmiercią z powodu chorób serca, nawet jeśli zdiagnozowano u nich depresję. Jak tłumaczą naukowcy, depresja została już powiązana z różnymi chronicznymi chorobami, takimi jak cukrzyca, otyłość czy przewlekła choroba nerek. Schorzenia te wpływają nawet na działanie przeciwdepresyjnych leków.

Przy występowaniu tych chorób, zdaniem badaczy, bardziej odpowiednie może być więc stosowanie ćwiczeń fizycznych. Między innymi redukują one stany zapalne, dzięki czemu zmniejszają ryzyko wystąpienia depresji i chorób serca.

"Warto zrezygnować z leków, jeśli nie są potrzebne" - mówi autor badania dr Madhukar Trivedi. "Aktywność i psychoterapia to czasami najlepsza recepta, szczególnie u młodszych pacjentów, którzy nie mają poważnej depresji" - dodaje badacz.

Jego zdaniem, warto aby tymi wynikami zainteresowali się młodzi ludzie, szczególnie na ostatnich etapach edukacji. "Jest to czas, w którym zwykle aktywność fizyczna spada, ponieważ osoby te nie uczestniczą w sportowych zajęciach w szkole" - mówi specjalista.

"Im wcześniej ktoś zacznie dbać o kondycję, tym większą ma szansę na zapobieganie depresji, co z kolei pomoże mu obniżyć ryzyko chorób serca" - dodaje.

Dr Trivedi powołując się na wcześniejsze badania twierdzi, że nawet pacjenci z depresją zwykle są w stanie wykonać 3/4 zaleconych im ćwiczeń. Jego zdaniem pomogą proste kroki.

Badacz zaleca przeznaczenie każdego dnia ustalonego czasu na ćwiczenia i nieprzejmowanie się przerwami w aktywności. Pomocne będzie też prowadzenie dziennika postępów. Dobrze, aby ćwiczenia były różnorodne, interesujące i wiązały się z zabawą. Dobrym pomysłem jest też ćwiczenie z przyjacielem.

Niektórym może też pomóc poproszenie kogoś bliskiego o to, aby sprawdzał przestrzeganie planu ćwiczeń.

Więcej informacji:
https://jamanetwork.com/journals/jamapsychiatry/fullarticle/2686049?resultClick=1