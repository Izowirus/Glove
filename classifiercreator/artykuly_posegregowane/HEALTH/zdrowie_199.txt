Lublin, 07.06.2013. Warzywa i owoce Nz. kalafiory   Archiwum PAP/Wojciech Pacewicz
                                        

            Uczestniczące w australijskim badaniu starsze kobiety, które jadły więcej warzyw, miały węższe ścianki tętnic, co oznacza znacznie mniejsze zagrożenie udarem czy zawałem. Szczególnie korzystnie działały rośliny kapustne, takie jak brokuł, kalafior, kapusta czy brukselka.
      
            Naukowcy University of Western Australia zaprosili prawie tysiąc kobiet w wieku 70 lat i powyżej do eksperymentu sprawdzającego wpływ warzyw w diecie na stan tętnic szyjnych.

„To jedno z zaledwie kilku badań, które sprawdzają potencjalne działanie różnego rodzaju warzyw na symptomy przedklinicznej miażdżycy" – opowiada kierująca projektem Lauren Blekkenhorst.

Ochotniczki notowały spożycie warzyw kilku rodzajów – kapustnych (np. brokuł, kalafior, kapusta czy brukselka), cebulowych (cebula, czosnek czy por), warzyw opisanych przez badaczy, jako żółte, pomarańczowe i czerwone, zielonych liściastych oraz roślin strączkowych.

Potem naukowcy zmierzyli grubość ścianek tętnic szyjnych uczestniczek i sprawdzili obecność w nich blaszki miażdżycowej.

Zauważyli niemałe różnice. Otóż kobiety, które jadły najwięcej warzyw ujętych ogólnie, miały cieńsze ścianki naczyń o 0,05 mm. „To raczej dużo, ponieważ spadek grubości ściany tętnicy szyjnej o 0,1 mm wiąże się z 10-18 proc. redukcją ryzyka udaru i zawału” - zaznacza Lauren Blekkenhorst.



Liczył się też rodzaj warzyw. Każde 10 gram warzyw kapustnych spożywane w ciągu dnia wiązało się średnio z dodatkowym spadkiem grubości naczyń o 0,8 proc.

„Po uwzględnieniu stylu życia, czynników ryzyka chorób układu krążenia (w tym leków), jak również innych typów warzyw i czynników dietetycznych, nasze badanie wykazało pozytywne powiązanie między roślinami kapustowatymi i grubością ścian tętnic szyjnych” - mówi Blekkenhorst.

Badacze zwracają uwagę, że ich projekt miał charakter obserwacyjny, co oznacza, że nie ukazywał jasno przyczyn i skutków. Jednak warto jego wyniki wziąć pod uwagę – twierdzą.

„Nadal zalecenia dietetyczne powinny podkreślać wagę zwiększonego spożycia warzyw kapustnych dla ochrony przed chorobami naczyń” - twierdzi autorka pracy, opublikowanej na łamach „Journal of the American Heart Association”.

Więcej informacji:
https://newsroom.heart.org/news/vegetables-may-help-protect-elderly-women-from-hardening-of-neck-arteries?preview=1cc9