Kielce, 18.03.2013 Tabletki. soa 
PAP/Michał Walczak Archiwum PAP © 2018 / Michał Walczak
                                        

            Wiele osób dorosłych nadużywa ibuprofenu oraz innych podobnie działających tzw. niesteroidowych leków przeciwzapalnych - alarmują specjaliści z USA i Europy.
      
            Powołują się oni na najnowsze badania opublikowane przez Pharmacoepidemiology & Drug Safety. Wynika z nich, że 15 proc. osób spośród 1836 badanych zażywało tego typu leki w zbyt dużych dawkach. Grozi to powikłaniami, takim jak krwawienia z przewodu pokarmowego, a nawet zawały serca.

Niesteroidowe leki przeciwzapalne, takie jak ibuprofen, diklofenak, naproksen lub aspiryna, mają działanie przeciwzapalne oraz przeciwbólowe. Przydatne są w bólach mięśni oraz stawów, często są jednak stosowane również w razie przeziębienia, grupy, zapalenia zatok oraz innych infekcji.

Jeden z autorów badania dr David Kaufman z Boston University twierdzi, że 55 proc. badanych zażywało tego rodzaju leki trzy razy w tygodniu, a 16 proc. - codziennie. Zdecydowana większość (87 proc.) sięgała po preparaty dostępne bez recepty. Można je nabyć w sklepach i na stacjach benzynowych.

Amerykański specjalista twierdzi, że wiele osób sięgających po niesteroidowe leki przeciwzapalne nie czyta ulotek dotyczących dopuszczalnego ich dawkowania. Niektórzy nie zdają sobie sprawy, że pod inną nazwą handlową lek zawiera tę samą substancję czynną, co może się skończyć jego przedawkowaniem.

Z badania wynika, że 37 proc. ankietowanych poza ibuprofenem przynajmniej raz w tygodniu przyjmowało także inny podobnie działający lek, najczęściej aspirynę lub naproksen.

Dr Gunnar Gislason z Duńskiej Fundacji Serca w Kopenhadze w wypowiedzi dla Reutersa ostrzega, że niesteroidowe leki przeciwzapalne można bezpiecznie i bez konsultacji z lekarzem przyjmować jedynie doraźne, w razie silnych dolegliwości. Jeśli się one utrzymują, należy jak najszybciej skonsultować się ze specjalistą. Przewlekłe zażywanie tych leków, np. z powodu choroby reumatycznej, dopuszczalne jest tylko pod kontrolą lekarza.

Trwa spór o to czy leki te powinny być dostępne w sprzedaży odręcznej, co jest dopuszczalne w USA jak i Europie. Dr Liffert Vogt z Uniwersytetu Amsterdamskiego uważa, że powinny być zażywane wyłącznie z przepisu lekarza i pod jego kontrolą. W razie dolegliwości bólowych - twierdzi - okazjonalnie wystarczające jest zastosowanie paracetamolu, który jest bardziej bezpieczny.

"Wiemy jednak, że wiele osób zażywa niesteroidowych leków przeciwzapalnych w razie przeziębienia, grypy, gorączki czy alergii, co nie ma uzasadnienia medycznego" - dodaje dr Vogt.