Rzeszów, 03.01.2015. Poświąteczne spalanie kalorii w jednym z klubów fitness w Rzeszowie, 3 bm. (dd/mr)  Archiwum PAP/Darek Delmanowicz 
                                        

            Liczba chorych na cukrzycę będzie w Polsce szybko rosła, jeśli nie uda się powstrzymać epidemii otyłości – ostrzegali na konferencji prasowej eksperci z Instytutu Żywności i Żywienia (IŻŻ). Konferencja poprzedziła Światowy Dzień Zdrowia, obchodzony 7 kwietnia.

      
            Światowy Dzień Zdrowia w tym roku skupia się na zagrożeniach związanych z szybkim rozprzestrzenianiem się cukrzycy na świecie.

Według najnowszych danych opublikowanych przez Komitet Zdrowia Publicznego PAN, w Polsce jest 2,73 mln chorych na cukrzycę, z czego 56 proc. stanowią kobiety. W roku 2015 w Europie chorych na cukrzycę było 59,8 miliona (9 proc. populacji). Szacuje się, że do roku 2040 odsetek ten wzrośnie do 11 proc. – chorych będzie ponad 71 milionów.

Pod względem występowania stanu przedcukrzycowego (upośledzonej tolerancji glukozy) Polska zajmuje 4 miejsce w świecie (16,5 proc. populacji) – po Kuwejcie, Katarze i Zjednoczonych Emiratach Arabskich. Jeśli utrzymają się dotychczasowe tendencje, do roku 2035 wyprzedzimy Arabów - mówili eksperci na konferencji.

"Cukrzyca typu 2 jest jednym z największych zagrożeń zdrowotnych naszych czasów. Przyczynia się do rozwoju innych chorób przewlekłych i powikłań - miażdżycy, choroby wieńcowej, zawału serca, udaru mózgu, utraty wzroku czy amputacji kończyn" – mówił prof. Mirosław Jarosz, dyrektor IŻŻ.

Otyłość najważniejszym czynnikiem zachorowania na cukrzycę

"Najskuteczniejszym sposobem zapobiegania i leczenia cukrzycy jest prawidłowe żywienie oraz towarzysząca mu regularna aktywność fizyczna, ponieważ najważniejszym czynnikiem ryzyka zachorowania na cukrzycę jest otyłość" – dodał profesor.

Koszty związane z cukrzycą to co najmniej 7 miliardów złotych rocznie, a każdy dodatkowy kilogram masy ciała zwiększa ryzyko kolejnego zachorowania.

Wciąż niewielu zdaje sobie sprawę, że nadmierna masa ciała to główny czynnik ryzyka zachorowania na cukrzycę. "Trzeba uświadamiać Polaków, że unikając nadwagi i otyłości lub redukując nadmierną masę ciała najlepiej zabezpieczają się przed tą podstępną i trudną do leczenia chorobą. Jeśli nie uda się zahamować rozwoju epidemii otyłości, czeka nas znaczący wzrost zachorowań na cukrzycę oraz związanych z tym kosztów" - mówił prof. Jarosz.

"Gdyby lekarze pierwszego kontaktu dodali do standardowego badania pomiary obwodu brzucha, wagi i wzrostu, nadwagę czy otyłość można by wykrywać, zanim pojawiłyby się niebezpieczne powikłania w rodzaju cukrzycy" - zaznaczył prof. Jarosz.

Aby promować zdrowe odżywianie, IŻŻ opracował m.in. nową Piramidę Zdrowego Żywienia i Aktywności Fizycznej oraz aplikację Asystent Zdrowego Żywienia. Sprawdzonym pomysłem jest również trwający 12 tygodni program redukcji masy ciała dla otyłych pacjentów, prowadzony pod opieką lekarza, dietetyka, rehabilitanta i psychologa. Wprowadzony na małą skalę (dotychczas 29 edycji, do końca roku jeszcze 13), okazał się skuteczny - średni spadek masy ciała wyniósł 5 kilogramów.



Dlatego specjaliści z IŻŻ chcieliby jego wprowadzenia na skalę masową w podstawowej opiece zdrowotnej. Przy koszcie około 1200 złotych na osobę można by rocznie uzyskać wielotysięczną redukcję wydatków związanych z leczeniem cukrzycy i jej powikłań - poinformowała Hanna Stolińska-Fiedorowicz z IŻŻ.

W Polsce jest rekordowo dużo (około 5 milionów) osób ze stanem przedcukrzycowym. Można go wykryć za pomocą badań biochemicznych, mierząc poziom glukozy we krwi lub poziom glikowanej (związanej z glukozą) hemoglobiny. Zdrowa dieta i zdrowy styl życia mogłyby zapobiec rozwinięciu się choroby u wielu takich osób.

"Zbilansowana, niskokaloryczna dieta powinna zawierać pełnoziarniste produkty zbożowe, warzywa, owoce, produkty mleczne (najlepiej fermentowane, takie jak jogurt), chude mięso i tłuszcze roślinne. Trzeba wybierać produkty o niskim indeksie glikemicznym ( IG <55), unikać nasyconych kwasów tłuszczowych, cukru i soli, jeść niewiele, ale często, 4 do 5 razy dziennie - radzi Aleksandra Cichocka z IŻŻ. Ważne są także ćwiczenia fizyczne, na przykład pływanie, nordic walking, jazda na rowerze, wchodzenie po schodach czy spacery (już 60 minut spaceru dziennie chroni od wielu chorób).

Więcej informacji o zdrowym żywieniu i zdrowym stylu życia można znaleźć na stronach internetowych www.zachowajrownowage.pl oraz www.izz.waw.pl