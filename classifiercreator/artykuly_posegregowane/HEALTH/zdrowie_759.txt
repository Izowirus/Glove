Samorządy: lekarzy, pielęgniarek i położnych oraz aptekarzy we współpracy ze środowiskiem pacjenckim opracowały poradnik, który ma pomóc pacjentom poruszać się w systemie opieki zdrowotnej; od czwartku jest dostępny pod adresem www.razemdlazdrowia.pl
      
            Za stworzeniem poradnika stoi nieformalna koalicja "Razem dla Zdrowia" w skład której weszli przedstawiciele Naczelnej Izby Lekarskiej, Naczelnej Izby Aptekarskiej, Naczelnej Izby Pielęgniarek i Położnych oraz Fundacji My Pacjenci.

Poradnik, jak wskazywali w czwartek na konferencji prasowej eksperci zaangażowani w prace nad nim, został opracowany z dbałością o czytelny i jasny przekaz oraz przyjazną formę.

Opracowanie zawiera przydatne informację z wielu obszarów – m.in. podstawowej opieki zdrowotnej, ambulatoryjnej opieki specjalistycznej, świadczeń nocnej i świątecznej opieki, szybkiej ścieżki onkologicznej, zasad zapisywania się na listy oczekujących, lecznictwa szpitalnego, leków, leczenia za granicą, praw pacjenta oraz opieki długoterminowej i paliatywnej.

Problemy z informacją
„Problemem pacjentów w Polsce jest nie tylko ograniczony dostęp do świadczeń zdrowotnych ale także utrudniony dostęp do informacji” – oceniła Ewa Borek z Fundacji My Pacjenci.

Opinię tę podzielił prezes NRL Maciej Hamankiewicz. „Pacjent ma prawo do informacji zarówno ze strony lekarza – na temat swojego zdrowia, jak i ze strony państwa – na temat systemu ochrony zdrowia, w którym musi się odnaleźć. Jeśli chodzi o informacje o systemie, z tym jest problem” - powiedział.

Rolą poradnika, jak wyjaśniał wiceprezes NRL Romuald Krajewski, jest przede wszystkim przekazywanie stale aktualizowanych praktycznych informacji. Ma on jednak także inne cele - wskazywanie istniejących ograniczeń w systemie, zwracanie uwagi pracownikom i pacjentom na potrzebę pomagania sobie, stanowienie forum wymiany doświadczeń i dialogu a także pola do formułowania propozycji zmian.

„Poradnik nie zastąpi systemu informacji, w którym pacjent znajdzie odpowiedź wszelkie pytania czy dane teleadresowe, ale nie to miał na celu” - dodała Borek. Jak zaznaczyła, tworząc poradnik „przeskanowano” system opieki zdrowotnej w Polsce i pokazano najbardziej typowe problemy pacjentów oraz sposoby na ich unikniecie lub rozwiązanie.

Fakty, które warto znać 

Wśród "faktów o dostępie do opieki zdrowotnej, które warto znać" autorzy poradnika wymienili np. ten, że na żadnym poziomie systemu ochrony zdrowia nie obowiązuje rejonizacja, co oznacza że pacjenci mogą chodzić do lekarza podstawowej opieki zdrowotnej, specjalisty, na badania czy rehabilitację do każdego świadczeniodawcy posiadającego umowę z NFZ w całej Polsce.

Poradnik przypomina, że pacjent w stanie zagrożenia życia lub zdrowia nie musi okazywać dokumentów poświadczających prawo do świadczeń. Ma prawo do natychmiastowej pomocy nawet wtedy, gdy system eWUŚ nie potwierdzi jego prawa. 