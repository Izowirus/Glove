epa01593508 A woman smokes a cigarette behind of a frozen window in Sofia, Bulgaria on 08 January 2009. All natural gas supplies at the Ukraine-Romanian border towards the Bulgarian 'Bulgargaz' were terminated on 06 January 2009, the Bulgarian Ministry of Energy and Economy reported. The termination includes the entire Bulgarian market as well as transit volume to Greece, Turkey and Macedonia.  EPA/VASSIL DONEV
Dostawca: PAP/EPA. Archiwum PAP/EPA © 2018 / VASSIL DONEV
                                        

            Do roku 2030 umieralność na raka płuca wśród kobiet wzrośnie o ponad 40 proc., podczas gdy w przypadku raka piersi w wielu krajach nastąpi spadek śmiertelności – przewidują naukowcy na łamach pisma „Cancer Research”.
      
            Jak zaznaczają autorzy badań, chociaż poczyniono znaczne postępy, jeśli chodzi o ograniczanie umieralności z powodu raka piersi, to umieralność na raka płuca wśród kobiet na świecie wciąż rośnie. "Jeśli nie wdrożymy w tej populacji środków, mających na celu ograniczenie zachowań związanych z paleniem, śmiertelność z powodu raka płuc będzie rosnąć" - powiedział dr Jose M. Martínez-Sánchez z Universitat Internacional de Catalunya w Barcelonie.

Prowadzone dotychczas badania, poświęcone prognozom dotyczącym śmiertelności z powodu raka piersi i raka płuc, dotyczyły z reguły kobiet z jednego kraju lub jednego kontynentu. Niewiele badań pozwoliło oszacować tendencje umieralności wywołane przez te dwa powszechne nowotwory w skali globalnej.

Martínez-Sánchez i jego współpracownicy przeanalizowali dane dotyczące umieralności kobiet na raka piersi i raka płuc, pochodzące z bazy danych Światowej Organizacji Zdrowia (WHO) w latach 2008-2014. Aby zostać uwzględnione w tym badaniu, poszczególne kraje musiały zgłaszać swoje dane przez co najmniej cztery lata (pomiędzy rokiem 2008 a 2014) i mieć ponad milion mieszkańców. Kryteria te spełniły pięćdziesiąt dwa kraje: 29 z Europy, 14 z Ameryki, siedem z Azji i dwa z Oceanii.

Na podstawie analizy danych z 52 krajów naukowcy z Barcelony przewidują, że od 2015 do 2030 roku wśród kobiet globalny wskaźnik umieralności na raka płuca wzrośnie o 43 procent. Przewiduje się, że globalna stopa umieralności z powodu raka piersi w tym samym czasie zmniejszy się o 9 procent, z 16,1 w roku 2015 - do 14,7 w 2030. Największa umieralność na raka płuca (ale z trendem malejącym) przewidywana jest w Europie, najmniejsza (choć z trendem wzrostowym) – w Azji.

Rak piersi ma związek ze stylem życia - specjaliści obserwują wzrost umieralności w Azji, adaptującej się do zachodniego stylu życia. Wiąże się on z otyłością oraz zwiększonym spożyciem alkoholu - oba te czynniki sprzyjają rakowi piersi. Z drugiej w Europie strony umieralność na raka piersi spada, co może mieć związek ze wzrostem świadomości, aktywniejszym uczestnictwem w badaniach przesiewowych oraz skuteczniejszym leczeniem.

W skali globalnej wśród kobiet wskaźnik umieralności na raka płuc ma wzrosnąć z 11,2 w 2015 r. do 16,0 w 2030 r. Najwyższe wskaźniki w 2030 r. są prognozowane w Europie i Oceanii, podczas gdy najniższe wskaźniki umieralności - w Ameryce i Azji. Przewiduje się, że w samej Oceanii nastąpi spadek umieralności kobiet z powodu raka płuc - z 17,8 w 2015 r. do 17,6 w 2030 r.

Jak zaznaczył dr Sanchez, różnice dotyczące umieralności na raka płuca mają związek z przemianami obyczajowymi. Palenie tytoniu w uwzględnionych w badaniach krajach Europy i Oceanii było akceptowalne społecznie na wiele lat przed tym, nim nałóg upowszechnił się w Ameryce i Azji - dlaczego też obserwujemy wyższe wskaźniki umieralności na raka płuc w tych krajach.

W porównaniu z krajami o średnim dochodzie narodowym, kraje o wysokim dochodzie mają najwyższy prognozowany współczynnik umieralności na podstawie wieku w raku płuca i piersi w 2030 r. Jednak kraje o wysokim dochodzie mają także większe szanse na zmniejszenie umieralności z powodu raka piersi. Pierwsze kraje, w których umieralność z powodu raka płuc przewyższyła umieralność z powodu raka piersi to głównie kraje rozwinięte.

Jak zaznaczają autorzy, ograniczeniem badania jest założenie, że obecne tendencje dotyczące umieralności z powodu raka płuc i raka piersi będą się utrzymywać przez następne dwie dekady. Tymczasem niektóre nawyki, takie jak zamiana tradycyjnych papierosów na papierosy elektroniczne, mogą zmienić trendy umieralności z powodu raka płuc – podobnie jak przyszłe metody badań przesiewowych i leczenia. Ponadto w badaniu nie uwzględniono krajów z Afryki, m.in. z powodu braku danych.