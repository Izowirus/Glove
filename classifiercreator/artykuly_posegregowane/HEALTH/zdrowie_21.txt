Powstające w ostatnich latach w Polsce certyfikowane ośrodki typu Breast Cancer Unit stawiają na kompleksowe i interdyscyplinarne podejście do raka piersi. Zwłaszcza, jeśli chodzi o profilaktykę i diagnostykę tej choroby.
      
            Te certyfikowane przez Międzynarodowe Towarzystwo Senologiczne placówki dysponują nowoczesnym sprzętem diagnostycznym, a - jak podkreślają lekarze - w przypadku nowotworów piersi - profilaktyka jest ściśle związana z regularnymi badaniami diagnostycznymi, m.in. mammografią czy USG piersi. - Do takiego ośrodka może zgłosić się każda kobieta; nie tylko ta, która ma rozpoznanego raka piersi, ale także ta, która boi się, że może go mieć i chce się zbadać - podkreśla prezes Polskiego Towarzystwa do Badań nad Rakiem Piersi, prof. Tadeusz Pieńkowski.

W ocenie eksperta profilaktyka nowotworu piersi - w rozumieniu zapobiegania zachorowaniom - jest w skali epidemiologicznej niemożliwa. Tylko w przypadku 5 proc. kobiet - nosicielek mutacji genów BRCA1 oraz BRCA2 - można stwierdzić, że ryzyko zachorowania na raka piersi jest bardzo duże. Wówczas możliwa jest profilaktyczna mastektomia. - W odniesieniu do pozostałych 95 proc. - takich możliwości praktycznie nie ma, chociaż czynniki ryzyka zachorowania są dobrze zidentyfikowane i znane - mówi specjalista. To m.in. późny wiek urodzenia pierwszego dziecka, bezdzietność czy mała dzietność, czas ekspozycji na naturalne estrogeny, czyli hormony żeńskie. - Im wcześnie występuje pierwsza miesiączka, im dłużej trwa fizjologiczne miesiączkowanie - tym ryzyko zachorowania na raka piersi rośnie - wyjaśnia prof. Pieńkowski.

Kolejnym czynnikiem ryzyka jest nadwaga, a także nadużywanie alkoholu i używek. - Dlatego należy zachęcać panie do utrzymywania należnej masy ciała, uprawiania ćwiczeń fizycznych, unikania palenia papierosów i picia nawet niewielkich ilości alkoholu w długim okresie czasu - zaznacza lekarz.

Zdaniem prof. Pieńkowskiego miernikiem sukcesu w przypadku raka piersi jest liczba pacjentek, które zachorowały na nowotwór piersi i dzięki skutecznemu leczeniu - żyją. W Polsce jest ok. 100 tys. takich kobiet. Każdego roku nowotwory wykrywane są u około 17 tys. kobiet. Umiera około 5 tysięcy. Oznacza to, że mimo, iż zaczyna chorować coraz więcej kobiet, to jednak coraz mniej z nich umiera.

W ocenie specjalisty, aby te wskaźniki stale poprawiały się niezbędna jest profilaktyka raka piersi ściśle związana z diagnostyką, czyli systematyczna mammografia lub u młodszych kobiet - USG piersi. Takie właśnie badania można właśnie robić w dynamicznie rozwijających się w ostatnich latach w Polsce ośrodkach typu Breast Cancer Unit, które działają już m.in. w Szczecinie, Krakowie, Bydgoszczy, Gdyni, Gdańsku.

Placówki te w jednym miejscu skupiają doświadczonych specjalistów z zakresu chirurgii onkologicznej i onkologii klinicznej, radioterapii, patomorfologii i diagnostyki. Posiadają także zaplecze rehabilitacyjne i oferują profesjonalne wsparcie psychoonkologa.