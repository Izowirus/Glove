Narodowe Centrum Autyzmu dla chorych dzieci i dorosłych jest inicjatywą Fundacji Pomocy Osobom Niepełnosprawnym w Stróżach. Otwarcie ośrodka planowane jest na koniec roku 2018. To pierwsza tego typu placówka w Polsce.
      
            "W Polsce mało mówi się o autyzmie, dla chorych nie ma ośrodków leczenia i często rodzice mają z tym olbrzymi problem. Chcemy temu zaradzić, dlatego powstające kompleksy medyczne będą wyposażone w gabinety zabiegowe z najlepszym sprzętem. Chorzy będą objęci opieką takich specjalistów jak: okulista, stomatolog, kardiolog. Planujemy tu świadczyć również wiele innych, profesjonalnych usług medycznych potrzebnych osobom z autyzmem. Dzisiaj nie ma dla nich w Polsce odpowiedniego miejsca na leczenie - mówi pomysłodawca projektu, prezes Fundacji Pomocy Osobom Niepełnosprawnym w Stróżach koło Nowego Sącza, senator Stanisław Kogut z Prawa i Sprawiedliwości.

Budowa Narodowego Centrum Autyzmu to kolejna już inicjatywa Fundacji. W Stóżach działa już dzisiaj m.in. Centrum Rehabilitacyjno-Szkoleniowe, Ośrodek Hipoterapii i Dogoterapii, Centrum Leczenia Osób Chorych na Stwardnienie Rozsiane oraz Zakład Aktywności Zawodowej.

"Nasz Zakład Aktywności Zawodowej daje osobom ze znacznym i umiarkowanym stopniem niepełnosprawności możliwość spełnienia zawodowego i rehabilitacji społecznej oraz zarobku na własne utrzymanie. Zatrudniamy 33 osoby, w czterech pracowniach: hodowlanej, ogrodniczej, marketingu oraz w pralni. W następnym zakładzie chorzy będą pracowali w podobnych pracowniach" - mówi PAP dyrektor warsztatu ZAZ, Piotr Wojtas.



W Fundacji zatrudnionych jest 219 osób. "Jest to wysoko wykwalifikowany personel medyczny: lekarze, pielęgniarki, rehabilitanci, fizjoterapeuci oraz służby techniczne" - mówi dyrektor działu kadr fundacji Agnieszka Kościsz.

"Przy budowie nowego ośrodków pracują dodatkowo obywatele Ukrainy oraz więźniowie z Nowego Sącza, którzy w ramach programu +Resocjalizacja we Współpracy ze Społeczeństwem+, pomagają przy pracach budowlanych" - wskazuje dyrektor Kościsz.

Były więzień, Kazimierz który odbywał karę 13 lat pozbawienia wolności w zakładzie karnym w Nowym Sączu do dzisiaj przyjeżdża do Stróż i pomaga przy pracach budowlanych.

"Praca w tym ośrodku daje mi dużą satysfakcję i możliwość pomocy innym, bo warto i trzeba pomagać ludziom. Człowiek nie żyje tylko dla siebie. Skazanym ta praca daje poczucie, że niosą pomoc potrzebującym"- mówi Kazimierz.

W nowo powstającym kompleksie będzie 40 dwuosobowych pokoi oraz liczne gabinety lekarsko-rehabilitacyjne. Przy Narodowym Centrum Autyzmu powstanie także kolejny zakład aktywizacji zawodowej w którym chorzy będą pracowali i zarabiali na swoje utrzymanie.

"Dobra atmosfera, która panuje w tym ośrodku, sprawia że chorzy szybciej wracają do zdrowia" - zauważa pacjent z Chicago, ks. Józef Siedlarz, Chrystusowiec.
"Domowe jedzenie, rodzinna atmosfera i dobra opieka - wszystko to sprawia, że czuję się tu jak w domu. Dzięki temu czuję, że szybciej wracam do lepszego zdrowia. Nie chodzi tylko o siły fizyczne, ale również o te duchowe, które powodują, że człowiekowi chce się ćwiczyć i wracać do pełnej sprawności" - mówi ks. Siedlarz.

"Misją Fundacji jest służenie drugiemu człowiekowi. A moją największą satysfakcją jest to, że nauczyłem ludzi prawdziwej tolerancji i szacunku do osób chorych i niepełnosprawnych" - mówi senator Stanisław Kogut.

Otwarcie Narodowego Centrum Autyzmu planowane jest na Boże Narodzenie 2018 roku. Każdy może wspomóc budowę tego ośrodka. Więcej informacji na stronie: www.fpon.org.