Salmon fillets on sale at a local fish market, London, January 09 2004, fishmongers have hit out following the publication of a scientific report which raised concern about the level of toxins in Scottish farmed salmon. Claims that Scottish salmon was so full of chemicals it should be eaten only three times a year have been labelled as 'plain ridiculous'.  EPA/Matt Writtle UK AND IRELAND OUT  EPA/Matt Writtle UK AND IRELAND OUT Archiwum PAP/EPA © 2015 / Matt Writtle
                                        

            Dzieci mam, które podczas ciąży regularnie jadły łososia rzadziej chorują na astmę, w porównaniu z dziećmi kobiet, które nie sięgały po tę tłustą rybę bogatą w kwasy tłuszczowe omega-3 – wykazało badanie naukowców brytyjskich.
      
            Zespół badaczy pod kierunkiem prof. Philipa Caldera z University of Southampton zaprezentował je podczas Kongresu Biologii Eksperymentalnej, który w dniach 2-6 kwietnia odbywał się w San Diego w USA.

Jak oceniają autorzy pracy, ma to związek z zawartością w łososiu i innych tłustych rybach morskich kwasów tłuszczowych omega-3, które są niezbędne do prawidłowego rozwoju płodu w łonie matki, a później dziecka, po jego przyjściu na świat.

Badaniem objęto dwie grupy ciężarnych – w jednej panie jadły od 19 tygodnia ciąży porcję łososia dwa razy w tygodniu, natomiast kobiety z grupy kontrolnej nie jadły go wcale. Dzieci wszystkich uczestniczek przeszły testy na alergię po ukończeniu pół roku oraz między drugim a trzecim rokiem życia.

Prof. Calder, który omawiał wstępne wyniki badania w San Diego, zaznaczył, że po ukończeniu sześciu miesięcy odsetek występowania alergii w obu grupach dzieci nie różnił się. Jednak, między drugim a trzecim rokiem życia maluchy kobiet, które jadły łososia podczas ciąży rzadziej miały zdiagnozowaną astmę.

Zdaniem naukowców wyniki te potwierdzają, że sposób żywienia dziecka jeszcze w łonie matki może mieć dalekosiężny wpływ na jego zdrowie.

Prof. Calder od wielu lat prowadzi badania nad zależnością między składnikami diety a zdrowiem i ryzykiem wielu chorób, jak choroby autoagresywne i alergiczne. Jego zainteresowania dotyczą m.in. metabolizmu i działania kwasów tłuszczowych, a zwłaszcza ich wpływu na funkcjonowanie układu odporności, procesy zapalne w organizmie oraz na układ sercowo-naczyniowy i metabolizm.