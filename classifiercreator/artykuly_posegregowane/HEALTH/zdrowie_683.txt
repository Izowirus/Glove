Ciężarne kobiety w celu uniknięcia przebarwień skóry powinny szczególnie zadbać o odpowiednią ochronę przeciwsłoneczną. Dr n. med. Joanna Czuwara radzi stosować blokery nawet wtedy, kiedy nie ma słońca.
      
            Jak przekonuje w rozmowie z PAP Life dr n. med. Joanna Czuwara kobiety w ciąży z powodu estrogenów powinny unikać słońca, ponieważ mogą dostać przebarwień na skórze. Dermatolog podkreśla, że nie bez powodu mówi się też o masce ciążowej.

"Maska ciążowa to są te przebarwienia mające związek z ciążą. Też z racji antykoncepcji, pigułek, które stosują kobiety - melasma czy chloasma to są przebarwienia indukowane czynnikiem hormonalnym zabezpieczającym przed ciążą. To jest duży problem - uważa się, że dotyczy on trzech na dziesięć kobiet w wieku około 30 lat" - mówi dermatolog.

Czuwara dodaje, że ciąża to czas, kiedy sama rygorystycznie stosowała blokery. Mimo to przebarwienia na skórze zostały. "Czy to jest dzień pochmurny, czy słoneczny, jak są brązowe zmiany na twarzy bez fotoprotekcji nie ma rady. Każdego dnia trzeba ją stosować" - przestrzega.

Dermatolog przekonuje, że fotoprotekcja to rodzaj pewnej odpowiedzialności i świadomość tego, że 50 proc., jak nie więcej, zależy od nas samych.

"Jeśli przebarwienia się pojawiły to ta tendencja zostaje do końca życia. Pacjentki z tymi zmianami czy po masce ciążowej, która zostaje po urodzeniu dziecka, często mają wrażenie, że zimą zmiany ustąpiły. Niestety, kiedy pojawia się intensywne słońce, pomysł na wakacje w ciepłych krajach, okazuje się, że problem wraca, niekiedy ze zdwojoną siłą" - tłumaczy Czuwara i podaje, że statystyki mówią, że siedem na dziesięć kobiet około 50. roku życia przebarwienia mijają.