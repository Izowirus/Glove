Wysokie spożycie witaminy D oraz wapnia może być związane z mniejszym ryzykiem menopauzy przed 45. rokiem życia - wynika z badań opublikowanych w "American Journal of Clinical Nutrition".
      
            Wczesna menopauza dotyczy około 10 proc. kobiet i ma związek z podwyższonym ryzykiem chorób układu sercowo-naczyniowego, osteoporozą i wcześniejszym pogorszeniem funkcji poznawczych.

Epidemiolodzy z University of Massachusetts przeanalizowali dane dotyczące ponad 16 tys. kobiet biorących udział w badaniach Nurses' Health Study II. Kobiety zarejestrowano w 1989 roku, gdy miały od 25 do 42 lat. Informacje dotyczące stylu życia i stanu zdrowia zbierano co dwa lata, a analizę sposobu odżywiania przeprowadzano pięciokrotnie w ciągu 20 lat obserwacji. W tym czasie wczesna menopauza wystąpiła u 2041 kobiet.

Po uwzględnieniu różnych czynników, m.in. ogólnego trybu życia i wskaźnika masy ciała, spożycia warzyw i owoców, a także alkoholu, naukowcy ustalili, że częste spożywanie produktów bogatych w witaminę D, takich jak tłuste ryby, oraz w wapń miało związek z o 17 proc. mniejszym ryzykiem wczesnej menopauzy w porównaniu z kobietami, których dieta zawierała najmniej tych składników.

"Wczesna menopauza nie tylko naraża kobiety na problemy zdrowotne, ale także ma duże znaczenie w czasach, gdy kobiety coraz częściej odkładają zajście w ciążę na swoje późniejsze lata reprodukcyjne. Płodność obniża się w dużym stopniu w ciągu dziesięciu lat poprzedzających menopauzę, dlatego jej wczesne wystąpienie może wiązać się z problemami natury psychologicznej i finansowej u par. Z tego powodu ważne jest zidentyfikowanie modyfikowalnych czynników ryzyka wczesnej menopauzy, takich jak dieta" - mówi dr Alexandra Purdue-Smithe.