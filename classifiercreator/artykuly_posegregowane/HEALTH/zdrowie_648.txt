Szczecin, 05.01.2013. Gabinet lekarski w jednej ze szczecińskich przychodni, 5 bm. W ostatnim tygodniu 2012 roku odnotowano ok. 80 tys. zachorowań i podejrzeń zachorowań na grypę - poinformował rzecznik Głównego Inspektoratu Sanitarnego Jan Bondar. Uspokaja on jednak, że "nie jest to sytuacja nadzwyczajna, ponieważ grypa jest co roku". (mr) PAP/Marcin Bielecki Archiwum PAP © 2015 / Marcin Bielecki
                                        

            W ok. 15 proc. gospodarstw domowych zrezygnowano w pierwszym półroczu br. z kupna leków czy świadczeń zdrowotnych z powodu trudnej sytuacji finansowej - podał we wtorkowym komunikacie CBOS, wskazując że  w 2000 r. odsetek ten wynosił 34 proc.
      
            Badania sondażowe pokazują, że Polacy – przynajmniej, gdy już chorują lub odczuwają jakieś dolegliwości zdrowotne – raczej nie są skłonni bagatelizować stanu zdrowia.

Korzystanie z opieki zdrowotnej jest niemal powszechne. Według CBOS, w pierwszym półroczu 2016 roku 84 proc. ankietowanych, z powodu stanu zdrowia (swojego lub dziecka), przynajmniej raz zasięgało porady lekarskiej, robiło badania diagnostyczne lub korzystało z usług stomatologa czy protetyka. W ocenie CBOS, mimo że zdecydowana większość leczy się w ramach powszechnego ubezpieczenia zdrowotnego, potrzeby zdrowotne Polaków znacznie przekraczają wydolność tego systemu.

Z sondażu wynika, że w minionym półroczu prawie połowa ankietowanych finansowała dodatkowo, z własnej kieszeni lub z dobrowolnego ubezpieczenia zdrowotnego, potrzebne świadczenia czy usługi medyczne. CBOS zauważa, że koszty leków i leczenia stanowią też niemałą część polskich budżetów domowych.

Według CBOS, fakt, że Polacy coraz mniej oszczędzają na zdrowiu i że maleje liczba gospodarstw domowych, w których z powodu braku pieniędzy trzeba było zrezygnować z jakichś wydatków na leczenie, jest – jak się wydaje – przede wszystkim konsekwencją rosnącej zamożności społeczeństwa i większych niż jeszcze kilkanaście lat temu możliwości finansowych gospodarstw domowych.

W roku 2016 z powodu braku środków finansowych stosunkowo najwięcej osób rezygnowało z zakupu leków zaleconych przez lekarza oraz z leczenia zębów (po 7 proc. respondentów i członków ich gospodarstw domowych). Niewiele rzadziej rezygnowano z porad lekarzy specjalistów (6 proc.).

Niewielkie grupy ankietowanych zadeklarowały, że oni sami lub członkowie ich rodzin, ze względu na brak pieniędzy zmuszeni byli zrezygnować z zabiegów rehabilitacyjnych, wizyty u lekarza ogólnego czy protetyka (po 3 proc.). Jeszcze rzadziej wymieniano w tym kontekście niemożność zrobienia analiz i badań diagnostycznych, rezygnację z zakupu środków bądź przyrządów rehabilitacyjnych lub korekcyjnych czy leczenia sanatoryjnego (po 2 proc.). Do całkiem już wyjątkowych należały sytuacje, w których brak środków uniemożliwił respondentom poddanie się zabiegom chirurgicznym czy leczeniu szpitalnemu (po 1 proc.).

Porównanie aktualnych deklaracji badanych z zebranymi ponad szesnaście lat temu pozwala stwierdzić, że struktura tych zdrowotnych „oszczędności”, czyli niezrealizowanych z powodów finansowych wydatków na zdrowie, jest obecnie niemal identyczna jak wówczas.

Tak jak w 2000 roku, tak i teraz w sytuacji niedoborów finansowych Polacy najczęściej rezygnują z wykupywania zapisanych przez lekarza leków oraz z leczenia zębów i płatnych konsultacji specjalistów – a więc z tych usług, z których nota bene najwięcej osób korzysta poza systemem kontraktowanym przez NFZ, finansując je z własnej kieszeni. W tych też dziedzinach – zaopatrywania się w zalecane leki, leczenia zębów i korzystania z odpłatnych porad specjalistów – rejestrujemy stosunkowo największą poprawę: liczba badanych, których gospodarstw domowych problem ten dotyczył, jest dziś znacznie mniejsza – zauważa CBOS.

Czynnikiem, który decyduje o częstości rezygnacji ze świadczeń, jest przede wszystkim sytuacja materialna badanych, także przewlekłość chorób w rodzinach, niepełnosprawność itp.

Badanie przeprowadzono metodą wywiadów bezpośrednich wspomaganych komputerowo od 2 do 9 czerwca br. na liczącej 1002 osoby reprezentatywnej próbie losowej dorosłych mieszkańców Polski.