Hiszpańskim naukowcom udało się opóźnić proces przerzutów nowotworowych. Sukces osiągnięty w warunkach laboratoryjnych - możliwy był dzięki odkryciu białka odpowiedzialnego za rozwój metastazy.
      
            Metastazą określane są przerzuty nowotworowe, czyli wtórne guzy nowotworu złośliwego, powstałe z komórek pochodzących z guza pierwotnego.

Jak poinformował w czwartek Salvador Aznar Benitah z barcelońskiego Instytutu Badań Biomedycznych (IRB), odkryta proteina stymuluje pojawianie się przerzutów nowotworu w organizmie człowieka.

"Odkryte białko nazwaliśmy CD36. Jego poznanie może nam teraz pomóc w skuteczniejszej walce z metastazą. Dzięki temu mamy nadzieję na poprawienie diagnostyki chorób nowotworowych, ulepszenie diety pacjentów, a także zrewolucjonizowanie ich leczenia" - stwierdził Aznar Benitah.

Hiszpański uczony ujawnił też, że badania wykazały bezpośredni związek pomiędzy spożywaniem posiłków obfitujących w tłuszcze - a wysoką dynamiką przerzutów raka.

"Stwierdziliśmy, że białko CD36 pomaga transportować tłuszcze do komórek organizmu. Jednym z najważniejszych odkryć było zaobserwowanie, że w organizmach z nowotworami bez metastazy po dodaniu białka CD36 nastąpiło pojawienie się przerzutów" - dodał Benitah.

Dzięki wiedzy o białku odpowiedzialnemu za rozprzestrzenianie się metastazy udało się już spowolnić jej rozwój u chorych szczurów. Kluczem do sukcesu była redukcja w diecie tłuszczów - poinformował koordynator prowadzonych od kilku miesięcy prac w barcelońskim IRB ujawnił.

"W aż 80 proc. przypadków chorych szczurów, którym zwiększyliśmy w posiłkach o 15 proc. zawartość tłuszczów, nastąpiło częstsze pojawianie się guzów. Miały też one większe rozmiary" - powiedział badacz, określając zastosowaną do odwrócenia tego zjawiska terapię jako "eksperymentalną".

W trakcie badań laboratoryjnych stwierdzono, że substancją, która w niezwykle wysokim stopniu sprzyja rozwojowi metastazy, jest kwas palmitynowy, organiczny związek chemiczny z grupy nasyconych kwasów tłuszczowych. Jest on składnikiem tłuszczów roślinnych, głównie oleju palmowego, występując dość powszechnie w przetworzonych produktach spożywczych - powiedział naukowiec.

Uczeni z Barcelony objęli swoim badaniem nowotwory występujące w różnych częściach organizmu, m.in. na skórze, płucach, pęcherzu moczowym, jajnikach oraz piersiach.