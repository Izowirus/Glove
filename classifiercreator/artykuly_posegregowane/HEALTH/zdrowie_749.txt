Katowice, 01.03.2013. I Wojny Symulacyjne Śląskiego Uniwersytetu Medycznego.  Archiwum fot. PAP © 2013 / Andrzej Grygiel
                                        

            Odebranie porodu czy pomoc osobie z atakiem astmy, która w dodatku jest zakładnikiem przetrzymywanym na strzelnicy sportowej – to zadania, z jakimi mierzyli się w poniedziałek uczestnicy Zawodów Symulacyjnych SUM WARS w Katowicach.
      
            To rywalizacja pomiędzy grupami studentów w symulowanych scenariuszach klinicznych. Pacjentami były nowoczesne symulatory medyczne. Zawody już po raz czwarty zorganizował w swoim świetnie wyposażonym Centrum Dydaktyki i Symulacji Medycznej Śląski Uniwersytet Medyczny (SUM) w Katowicach. Możliwości centrum pozwalają na odtworzenie zróżnicowanych warunków, w jakich przyjdzie działać przyszłym lekarzom.

Podczas poniedziałkowych zawodów uczestnicy musieli pomóc zakładnikowi z ostrym atakiem astmy, który był przetrzymywany na strzelnicy sportowej. Podczas policyjnej akcji ranny został także napastnik, który również wymagał interwencji zespołu. Drugim zadaniem było odebranie porodu fizjologicznego w szpitalu, a trzecim - zaopatrzenie pacjenta w szpitalnym oddziale ratunkowym, który został tam przywieziony przez zespół ratownictwa medycznego z objawami duszności i krwioplucia.

Potem na zawodników czekało jeszcze zadanie specjalne – sztafeta medyczna, w której zawodnicy musieli w jak najkrótszym czasie wykonać określone procedury: intubację, zszycie rany, resuscytację oraz zabezpieczenie pacjenta urazowego.

Zwyciężył zespół w składzie: Dawid Marciniak (V rok, kierunek lekarski, Wydział Lekarski z Oddziałem Lekarsko-Dentystycznym w Zabrzu), Adrianna Jagosz, Szymon Goliński, Oliver Firszt (IV rok, kierunek lekarski, Wydział Lekarski z Oddziałem Lekarsko-Dentystycznym w Zabrzu), Adam Pawiński (III rok, ratownictwo medyczne, Wydział Lekarski z Oddziałem Lekarsko-Dentystycznym w Zabrzu).

II miejsce przypadło w udziale zespołowi z Wydziału Lekarskiego w Katowicach w składzie: Katarzyna Rybczyk, Barbara Kucharska, Paulina Sobczyk, Jakub Słoka, Marek Jędrzejek (V rok, kierunek lekarski, Wydział Lekarski w Katowicach). III miejsce zajęli również reprezentanci Wydziału Lekarskiego w Katowicach: Julia Gonciarz, Izabela Klajnowicz, Amanda Robek, Ada Prokop, Jakub Żak (V rok, kierunek lekarski, Wydział Lekarski w Katowicach).

"Zawody są doskonałym sposobem na sprawdzenie swoich umiejętności. Przygotowane przez zespół ekspertów zadania wymagają od studentów nie tylko wiedzy medycznej, ale także umiejętności pracy w zespole i pod wypływem stresu" – powiedziała prorektor uczelni ds. studiów i studentów prof. Joanna Lewin-Kowalik.

Rozwiązanie zadań przygotowanych przez grono specjalistów wymagało od studentów wykazania się nie tylko zdobytą wiedzą, ale także sprytem i pomysłowością.

"Zadania są zupełnie inne niż podczas zwykłych zajęć symulacyjnych. To jest dla nas test, możemy sprawdzić co już umiemy, a gdzie jeszcze mamy braki. Uczymy się także pracy w grupie, umiejętności przekazywania sobie informacji i wspólnego działania" – oceniła studentka V roku kierunku lekarskiego Julia Gonciarz.

Konkurencje, z którymi zmierzą się zawodnicy, do ostatniej chwili są ściśle strzeżoną tajemnicą. W poprzednich latach drużyny musiały m.in. pomóc dziecku, które zatruło się lekami, pacjentowi z zawałem serca oraz przeprowadzić prawidłową segregację rannych, którzy ucierpieli w wypadku masowym.

Eksperci oceniają zarówno podejście do „pacjenta”, trafność podejmowanych decyzji, jak i współpracę pomiędzy członkami rywalizujących zespołów.