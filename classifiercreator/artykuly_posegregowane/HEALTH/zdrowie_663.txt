Gorzów Wielkopolski, 14.01.2015. Tabletki na dłoni na bordowym tle. PAP/Lech Muszyński Archiwum PAP © 2016 / Lech Muszyński
                                        

            Problem stosowania leków na receptę bez zgody lekarza jest w Europie szerszy niż dotąd szacowano. Taki obraz wyłania się z badań przeprowadzonych na terenie Danii, Niemiec, Hiszpanii, Szwecji i Wielkiej Brytanii, które dotyczyły ponad 20 tys. osób.
      
            "Wcześniej sądzono, że epidemia nadużywania leków na receptę ma miejsce na terenie USA - mówi główny autor badań, dr Scott Novak. - Tymczasem okazało się, że problem wykracza poza granicę tego kraju".

Naukowcy podzielili osoby, stosujące leki na receptę bez zgody lekarza, na dwie grupy. W pierwszej znaleźli się ci, którzy chcą się leczyć we własnym zakresie. Drugą grupę stanowią osoby, które pragną osiągnąć stany euforyczne pod wpływem medykamentów.

Badacze przeanalizowali użycie trzech rodzajów medykamentów: opioidów, leków uspokajających oraz pobudzających. Okazało się, że w grupie pięciu analizowanych krajów w Niemczech najrzadziej korzystano z tych leków bez uzyskania recepty, podczas gdy w Wielkiej Brytanii, Hiszpanii i Szwecji odnotowano najwyższe ich użycie.

Dostęp do leków na receptę uzyskuje się najczęściej za pośrednictwem rodziny lub przyjaciół - tak jest w przypadku 44 proc. używanych opioidów i 62 proc. środków uspokajających. Kolejnym najczęściej stosowanym sposobem pozyskiwania medykamentów jest ich podbieranie od innych osób bez ich wiedzy. Najrzadziej w leki tego typu zaopatruje się za pośrednictwem internetu - ustalono w czasie badań.



Z leków na receptę bez zgody lekarza korzysta więcej mężczyzn niż kobiet - wynika z analiz. Odnotowano również, że tego typu praktyki są częstsze wśród osób bezrobotnych. Osoby między 12. a 17. rokiem życia sięgają po leki na receptę bez zgody lekarza rzadziej niż pełnoletni. 32 proc. osób, które stosowały opioidy i 28 proc. tych, które stosowały środki uspokajające bez zgody lekarza jednocześnie używały narkotyków.

Wnioski wyciągnięto na podstawie pierwszych badań porównawczych tego typu wykonanych w państwach Unii Europejskiej. Dotyczyły osób od 12. do 49. roku życia.

Wyniki badań opublikowano w "BMC Psychiatry". Ich autorami są badacze zrzeszeni w amerykańskim think tanku RTI International.