Kurczaki przywiezione z Niemiec i ubite w jednym z zakładów w Polsce były skażone fipronilem. Cała partia tego mięsa została zabezpieczona i przekazana do utylizacji - poinformował w poniedziałek PAP Główny Lekarz Weterynarii Paweł Niemczuk.

      
            W poniedziałek Inspekcja Weterynaryjna otrzymała informację od Państwowego Instytutu Weterynaryjnego w Puławach, że próbki mięsa z drobiu przywiezionego z Niemiec, który został ubity w jednym z zakładów ubojowych w Polsce, zawierają trzykrotne przekroczenie normy fipronilu - poinformował Niemczuk.

O możliwym skażeniu drobiu niemieckie władze poinformowały Polskę 14 sierpnia. Chodzi o ok. 4,9 tys. brojlerów z fermy, gdzie stosowano preparat zawierający fipronil.

Według Inspekcji Weterynarii, kurczaki trafiły do Polski 31 lipca, a ubito je 1 sierpnia br. w jednej z dużych ubojni w woj. warmińsko-mazurskim. Kurczaki sprzedano m.in. do trzech chłodni składowych nadzorowanych przez Inspekcję Weterynaryjną, tj. w Gdańsku, w Gdyni i w Nowym Dworze Mazowieckim. Według Niemczuka, mięso to został zablokowane i nie trafiło do przetwórstwa.

Pod koniec ubiegłego tygodnia Niemczuk poinformował, że "Inspekcja Weterynaryjna powiadomiła Inspekcję Sanitarną i przekazała listę dystrybucyjną, gdzie takie partie drobiu zostały przesłane".

Zastępująca rzecznika Inspekcji Sanitarnej Ada Krzewicka poinformowała, że mięso drobiowe trafiło do dwóch hurtowni, gdzie służby sanitarne zablokowały jego sprzedaż.

Fipronil jest środkiem zwalczającym wszy, kleszcze i roztocza i może być używany w Unii Europejskiej w hodowli zwierząt domowych, ale nie w produkcji żywności. Światowa Organizacja Zdrowia (WHO) klasyfikuje go jako substancję "umiarkowanie toksyczną" w przypadku spożycia znacznych ilości; może być szkodliwy dla nerek, wątroby i tarczycy.

autor: Anna Wysoczańska edytor: Dorota Kazimierczak