Warszawa, 20.01.2012. Sala w nowo otwartym skrzydle Szpitala Specjalistycznego św. Zofii w Warszawie, 20 bm. W otwartym, nowym budynku warszawskiego szpitala ginekologiczno-położniczego znajduje się m.in. blok porodowy, oddział intensywnej terapii noworodków, sale pobytowe. W uroczystości wzięli udział m.in. prezydent Warszawy Hanna Gronkiewicz-Waltz, wiceminister zdrowia Andrzej Włodarczyk, prezydencka minister Irena Wóycicka oraz metropolita warszawski kard. Kazimierz Nycz. W tym roku placówka obchodzi jubileusz 100-lecia powstania. (mr) PAP/Leszek Szymański Archiwum PAP © 2012 / Leszek Szymański
                                        

            Jednym z powikłań cięcia cesarskiego może być endometrioza: bolesna i trudna w leczeniu choroba kobiet w wieku rozrodczym – przestrzegają ginekolodzy. Apelują, by Polki ze swoimi lekarzami rozważnie podejmowały decyzje w sprawie rozwiązania ciąży.
      
            Według danych Ministerstwa Zdrowia już ok. 40 proc. kobiet w Polsce rodzi w wyniku cięcia cesarskiego. Za operacyjnym porodem muszą przemawiać względy medyczne, ale - w ocenie lekarzy - w Polsce rosnącym problemem są tzw. „cesarki na życzenie”.

„Kierujemy apel do Polek, żeby razem ze swoimi lekarzami i położnymi bardzo racjonalnie przemyślały sposób rozwiązania ciąży. Nie ma nic piękniejszego niż fizjologiczny poród, a nie ma nic gorszego niż endometrioza występująca po cięciu cesarskim” – powiedział PAP ginekolog i prezes Szpitala Miejskiego w Zabrzu dr Mariusz K. Wójtowicz.

„Cięcie cesarskie jest gorszym wyjściem z sytuacji aniżeli poród naturalny. Jednym z problemów, które po cięciu mogą się pojawić, jest endometrioza w bliźnie pooperacyjnej albo w obrębie tkanek głębokich. To jest duży problem” – dodał prof. Jerzy Sikora, kierujący oddziałem położniczo-ginekologicznym w zabrzańskim szpitalu.

Endometrioza to choroba polegająca na rozrastaniu się komórek endometrium – błony śluzowej macicy - poza jamą macicy. Powoduje to ból - również w trakcie współżycia, niepłodność lub problemy z utrzymaniem ciąży, bolesne i nieregularne miesiączki, ale też przewlekłe zmęczenie, zaburzenia perystaltyki jelit, zaburzenia depresyjne.

„Dotychczas statystyki mówiły, że endometrioza występuje u ok. 10 proc. kobiet w wieku rozrodczym, natomiast w związku ze wzrostem liczby cięć cesarskich ocenia się, że jest to już ok. 14 proc. Pacjentek zgłaszających się do centrum laparoskopowego leczenia endometriozy w naszym szpitalu jest coraz więcej, my to widzimy. Nie ma dnia, żebyśmy nie robili zabiegu u pacjentki, u której występuje endometrioza” – powiedział dr Wójtowicz.

Jak poinformował prof. Sikora, w Polsce na endometriozę choruje ok. 1 mln kobiet, ze względu na niespecyficzne objawy i trudności w diagnostyce nie wszystkie o tym wiedzą. Największa grupa chorych to kobiety w wieku od 31 do 50 lat. Przyczyny choroby nie są do końca znane, wiadomo jednak, że powstaje w wyniku defektu immunologicznego, ponieważ układ odpornościowy organizmu powinien niszczyć tkankę ektopową, czyli występującą poza właściwym miejscem. Ból pojawia się, ponieważ dochodzi do miejscowego stanu zapalnego tkanek. Endometriozę leczy się za pomocą leków oraz operacyjnie.