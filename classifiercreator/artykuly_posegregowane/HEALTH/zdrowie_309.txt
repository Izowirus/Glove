Warszawa, 08.09.2017. Kobieta z plastrem. (jt/am) PAP/Jacek Turczyk PAP © 2017 / Jacek Turczyk
                                        

            Rany i oparzenia, które powstały w dzień, goją się łatwiej, niż powstałe nocą – informuje pismo „Science Translational Medicine”. Zdaniem autorów badań efekt ten może być związany z działaniem zegara biologicznego. 
      
            Naukowcy z MRC Laboratory of Molecular Biology w Cambrigde przebadali 118 pacjentów oddziałów oparzeniowych brytyjskich szpitali publicznych.

Jak się okazało oparzenia, które powstały nocą goiły się przeciętnie przez 28 dni, natomiast „dzienne” oparzenia – tylko 17 dni.

Zdaniem autorów badań efekt ten może być związany z działaniem zegara biologicznego – działającego w ludzkich komórkach mechanizmu odmierzającego czas. Badania laboratoryjne pozwoliły ustalić, że właściwości komórek skóry - fibroblastów – zmieniają się w cyklu 24-godzinnym.

Fibroblasty, jako pierwsze reagują na uraz, przemieszczając się w uszkodzone miejsce, aby zamknąć ranę. W dzień reagują szybko, ale w nocy są znacznie powolniejsze ze względu na mniejszą aktywność białek wpływających na ich zdolność do ruchu.

Zdaniem autorów badań zdobytą wiedzę można będzie wykorzystać do ulepszenia wyników operacji chirurgicznych. Niektóre leki - na przykład kortyzol – resetują „zegary” poszczególnych komórek, toteż mogłyby okazać się pomocne w przypadku operacji chirurgicznych przeprowadzanych nocą. Z drugiej strony zegar biologiczny każdego człowieka ”tyka” nieco inaczej, dlatego indywidualny wybór odpowiedniej godziny operacji może mieć znaczenie.

Leczenie ran kosztuje brytyjską publiczną służbę zdrowia około 5 miliardów funtów rocznie, zatem poprawa jego skuteczności mogłaby przynieść znaczne oszczędności.