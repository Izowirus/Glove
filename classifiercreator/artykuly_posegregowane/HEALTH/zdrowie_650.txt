Wybierając plecak szkolny, należy pamiętać, by nie był zbyt duży, miał wzmocnioną tylną ścianę, przegródki oraz szelki spinane na klatce piersiowej i tali - radzi ortopeda dr Daniel Kopko. Przypomina, że zapakowany plecak nie powinien ważyć więcej niż 10 proc. masy ciała dziecka.

      
            Zdaniem ortopedy przy wyborze plecaka przede wszystkim trzeba zwracać uwagę, by nie był on zbyt duży. "Szerokość plecaka nie może przekraczać szerokości barków i nie może być on dłuższy niż ok. osiem centymetrów poniżej linii talii" - wyjaśnia Kopko w rozmowie z PAP.

Nie należy także decydować się na plecaki ze zbyt miękką tylną ścianą - nie musi ona mieć stelaża, ale powinna ona być wzmocniona pianką lub gąbką.

"Jeśli tył plecaka będzie zbyt miękki, obciążenia będą się źle rozkładały i może to powodować duży ucisk na splot barkowy lub cały ciężar będzie skupiał się na pośladkach i kości krzyżowej" - zwraca uwagę Kopko.

Warto także wybierać plecaki z wieloma przegródkami i kieszeniami w środku, by dziecko mogło w nich dokładnie porozmieszczać podręczniki i przybory szkolne. Dzięki temu obciążenie będzie się rozkładało równomiernie, co jest znacznie korzystniejsze dla kręgosłupa.

Należy także zwracać uwagę, by szelki plecaka nie były zbyt wąskie. "Wskazane jest też, żeby szelki były spinane specjalnymi sprzączkami na klatce piersiowej i na tali, by obciążenia rozkładały się przynajmniej w dwóch miejscach" - dodaje ortopeda.

Kopko podkreśla także, że plecak nie może być zbyt ciężki, jego waga nie powinna przekraczać 10 proc. masy ciała dziecka. "Jeśli plecak jest za ciężki, przede wszystkim dochodzi do nieprawidłowej postury dziecka, czyli wygina się ono zbyt do przodu lub do tyłu, a to może w przyszłości powodować skrzywienia kręgosłupa, a przede wszystkim bóle" - dodaje specjalista.

Rodzice powinni zwracać uwagę, czy dziecko nie skarży się na ból lub drętwienie rączek, nóżek lub czy na jego barkach nie są widoczne zaczerwienienia - takie dolegliwości mogą świadczyć o tym, że plecak jest zbyt ciężki.

Zdaniem ortopedy popularne w ostatnich latach plecaki na kółkach nie są dobrym wyborem. "Plecaki na kółkach powodują jednostronne obciążenie, co może powodować bóle, a w przyszłości nawet skrzywienia kręgosłupa" - wyjaśnia specjalista.

Uczniowie powinni pamiętać, że plecak zawsze należy nosić na obu ramionach. Również rodzice powinni zwracać uwagę, czy podczas noszenia plecaka dziecko dziwnie nie chodzi lub nie skręca się, co może świadczyć o tym, że jest on zbyt przeładowany lub jego ciężar nie jest równomiernie rozłożony.

Kupując plecak, rodzice powinni pamiętać także, że jego wybór warto skonsultować z dzieckiem. To ono powinno zadecydować np. o kolorze tornistra lub o plecaku z wizerunkiem ulubionego bohatera.

Olga Zakolska