Podanie dziecku iPada pozwoliło zrezygnować z aplikowanego przed znieczuleniem ogólnym i operacją leku uspokajającego – poinformowano podczas kongresu anestezjologicznego w Hong Kongu.

      
            Wielu rodziców używa smartfonów i tabletów do uspokajania dzieci, co budzi sprzeciw lekarzy i psychologów. Dzieci, które spędzają wiele czasu przed telewizorem, komputerem, używając tableta czy smartfonu - stają się drażliwe, przemęczone, a zarazem pobudzone. W opinii wielu specjalistów dawanie tabletu dziecku, które nie ukończyło trzech lat, gdy jest znudzone lub sfrustrowane - może sprawić, że w przyszłości nie będzie potrafiło sobie radzić z nudą czy trudnymi emocjami.

Wpatrzone w tablet dzieci nie ruszają się, nie mają kontaktu z rówieśnikami, nie interesuje ich otoczenie. Zamiast z trójwymiarowymi przedmiotami wchodzą w interakcje z płaskimi obrazami. Mogą zachowywać się jak autyści i uzależniają się od urządzeń (zdaniem brytyjskich rodziców uzależniona od elektronicznych gadżetów jest prawie połowa dzieci).

Jak jednak zauważył już Paracelsus, pionier nowoczesnej medycyny, w odpowiedniej dawce nawet trucizna staje się lekarstwem.

Wyniki badań dotyczących zastoswania tabletu zamiast środka uspokajajacego przed operacją u dzieci w wieku od 4 do 10 lat dr Dominique Chassard z Hopital Mere Enfan w Lyonie przedstawił w czasie kongresu World Federation of Societies of Anaesthesiologists. U 54 losowo wybranych dzieci zastosowano typowy lek, (który można podawać doustnie bądź w czopkach), natomiast 58 mogło pobawić się tabletem.

Jak się okazało, iPad pozwolił zredukować niepokój oczekującego na operację dziecka (a także jego rodziców) równie skutecznie, co podawany rutynowo w dawce 0, 3 miligrama na kilogram midazolam (zwany też „głupim Jasiem” albo „premedykacją farmakologiczną”). Premedykacja zawierającym odpowiednie do wieku gry tabletem okazała się nawet lepszym wstępem do znieczulenia ogólnego, zwłaszcza jeśli chodzi o satysfakcję ze strony rodziców i pielęgniarek. Inaczej mówiąc, tablety łagodzą stres, ale nie działają nasennie.