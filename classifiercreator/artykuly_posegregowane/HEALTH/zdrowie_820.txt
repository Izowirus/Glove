Gdańsk, 19.01.2016. Prezes zarządu Fundacji Wielkiej Orkiestry Świątecznej Pomocy Jerzy Owsiak (P) i kardiochirurg prof. Ireneusz Haponiuk (L), 19 bm. podczas otwarcia jedynego w północnej Polsce Oddziału Kardiochirurgicznego dla dzieci z wadami wrodzonymi serca im. Wielkiej Orkiestry Świątecznej Pomocy w Szpitalu Św. Wojciecha w Gdańsku. (aw/cat)
PAP/Adam Warżawa PAP © 2016 / Adam Warżawa
                                        

            Fundacja Wielkiej Orkiestry Świątecznej Pomocy kupuje najlepszy sprzęt; o zakupie decyduje jakość, a nie cena, chociaż oczywiście im taniej uda się kupić tym lepiej - mówił Jurek Owsiak w Gdańsku podczas otwarcia nowej siedziby oddziału kardiochirurgii dziecięcej.
      
            We wtorek w szpitalu Św. Wojciecha na gdańskiej Zaspie został otwarty nowoczesny oddział kardiochirurgii dziecięcej dla dzieci z wadami wrodzonymi serca, jedyny w północnej Polsce. Wcześniej oddział działał w szpitalu im. Mikołaja Kopernika w Gdańsku. Oddział w ok. 70 proc. został wyposażony w sprzęt podarowany przez Fundację WOŚP. Nosi imię Wielkiej Orkiestry Świątecznej Pomocy. Na bardzo wielu urządzeniach przyklejone jest serduszko WOŚP.

Marszałek województwa, Mieczysław Struk podczas uroczystości wyraził przekonanie, że nowa siedziba oddziału pozwoli na leczenie najmłodszych pacjentów na najwyższym poziomie. "Siłami wielu osób, w tym WOŚP, Fundacji Polsat, siłami lekarzy, kierownika prof. Ireneusza Haponiuka i samorządu możemy oddać do użytku ten piękny oddział" - dodał.

Kierownik oddziału, prof. Ireneusz Haponiuk podał, że ok. 70 proc. sprzętu znajdującego się na oddziale to dar Fundacji WOŚP. Powiedział, że w nowej siedzibie oddział przyjmie pacjentów jeszcze we wtorek lub w środę.

Rocznie oddział (w starej siedzibie) miał ok. tysiąca hospitalizacji, wykonywał ponad 400 różnego rodzaju procedur, zabiegów. Prof. Haponiuk zwrócił uwagę, że oddział w poprzedniej lokalizacji czasami ograniczał liczbę przyjmowanych pacjentów ze względu na brak miejsc. Do Gdańska trafiają najmłodsi pacjenci z wadami serca z całej północnej Polski.

"Oddajemy do użytku najnowszy i chciałbym powiedzieć najnowocześniejszy oddział kardiochirurgii dziecięcej w Polsce; jedyny w Polsce północnej" - tłumaczył prof. Haponiuk.

Echokardiograf dla Gdańska

"Cieszę się, że w moim rodzinnym mieście ten oddział tak wspaniale się rozwija" - mówił Jurek Owsiak. "My kupujemy sprzęt, ale muszą być lekarze, warunki, kontrakty, ale to działa dla naszej wspólnoty, bo na końcu to dziecko musi być zdrowe i jest obywatelem tego kraju"- mówił.

Z okazji inauguracji oddziału w nowej siedzibie Jurek Owsiak podarował prezent - echokardiograf o wartości 400 tys. zł, który ma dotrzeć do Gdańska w ciągu ok. dwóch miesięcy. Podał, że cena wyjściowa echokardiografu wynosiła 700 tys. zł.

Gdański oddział wyposażony jest m.in. w otwarte i zamknięte inkubatory, wszelkiego rodzaju sprzęt monitorujący pacjenta, pompy infuzyjne podające lekarstwa, łóżeczka.

Owsiak tłumaczył, że oddział dysponuje najnowocześniejszymi, otwartymi inkubatorami, które m.in. mierzą wszystkie funkcje życiowe małego pacjenta i dają ogromny komfort pracy. "Kupujemy sprzęt najlepszy, nie łatamy dziur" - zapewniał. "U nas przy zamówieniach publicznych nie cena jest decydująca, ale jakość; cena jest na drugim miejscu, ale oczywiście im tańszy będzie tym lepiej" - tłumaczył.

Powiedział, że Fundacja stara się kupować sprzęt, kierując się rokiem powstania danej technologii, a nie produkcji sprzętu.

Tłumaczył, że "Polacy muszą zrozumieć, że z podatków nie można mieć wszystkiego w służbie zdrowia na najwyższym poziomie, bo to nikomu na świecie się nie udało".

"My uczyliśmy się od bogatych krajów, w jaki sposób warto wesprzeć, aby kupić sprzęt z najwyższej półki, bo w rozdzielniku każdego kraju jest pewnego rodzaju przeciętność" - tłumaczył. "Jeżeli chcemy mieć sprzęt z najwyższej półki, coś wyjątkowego, to trzeba korzystać ze sponsoringu; tak cały świat funkcjonuje" - mówił Owsiak w Gdańsku. "Szpitale publiczne w bogatych krajach zachodniej Europy są obrandowane tabliczkami od góry do dołu i informują, kto co kupił" -dodał.

Rozbudowa i remont nowej siedziby kardiochirurgii dziecięcej w szpitalu na Zaspie kosztowała prawie 4 mln zł. Na 16-łóżkowym oddziale znajdują się m.in. cztery sale chorych (dwułóżkowe), dwie izolatki, sześciołóżkowa sala intensywnej terapii i pokój rodziców.