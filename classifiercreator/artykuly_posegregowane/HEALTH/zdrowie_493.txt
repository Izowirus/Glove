Odpoczywające nastolatki 
                                        

            Nastolatki, które unikają aktywności fizycznej, mają słabsze kości od aktywnych fizycznie rówieśników – dowodzą w nowym badaniu naukowcy z Kanady.

      
            Badacze z Uniwersytetu Kolumbii Brytyjskiej (UBC) i instytutu badawczego Vancouver Coastal Health Research Institute badali aktywność fizyczną i stan kości ponad trzystu chłopców i dziewcząt w okresie czterech lat, które zdaniem naukowców są kluczowe dla posiadania zdrowego układu kostnego przez resztę życia.

Trwające cztery lata ”okienko” – dla chłopców między 10. a 14. rokiem życia, a dla dziewcząt między 12. a 16. rokiem życia – to kluczowy okres, gdy tworzy się 36 proc. ludzkiego szkieletu, a kości są szczególnie wrażliwe na aktywność fizyczną.

Za pomocą zdjęć rentgenowskich 3D o wysokiej rozdzielczości naukowcy szukali różnic między nastolatkami, którzy poświęcają zalecane 60 minut dziennie na co najmniej umiarkowaną aktywność, a ich rówieśnikami, którzy są aktywni fizycznie tylko przez mniej niż pół godziny dziennie.

"Odkryliśmy, że młodzi ludzie, którzy są mniej aktywni, mają słabsze kości, a to właśnie jakość kości ma zasadnicze znaczenie, jeśli chodzi o zapobieganie późniejszym urazom i złamaniom" - mówi główna autorka badania, Leigh Gabel z UBC.

Tzw. siła kości to kombinacja kilku czynników: rozmiaru, gęstości i mikroarchitektury. Jak pokazało badanie, kości chłopców są większe i mocniejsze, ale zależność stanu tkanki kostnej od aktywności fizycznej była identyczna dla obu płci.

"Dzieci, które dużo czasu spędzają na siedząco, nie +podładowują+ wystarczająco swego układu kostnego” – dodaje Gabel. Dlatego tak ważne są zarówno proste aktywności, takie jak bieganie czy skakanie, jak i popularne wśród młodzieży sporty zespołowe, jak piłka nożna czy koszykówka.

Naukowcy podkreślają, że niezbędna jest aktywność w ramach zajęć szkolnych, ale też regularna aktywność w rodzinie. Nie musi ona być zorganizowana czy ustrukturyzowana, by przynosiła efekty - nawet zabawa w berka na podwórku, gonienie za psem czy zwykłe podskoki robią różnicę.

"Chodzi o to, by dzieci i młodzież miały w zwyczaju odejść od ekranu telewizora czy komputera i poruszać się trochę, bo tym gwarantują sobie zdrowe kości na całe życie” – podkreśla druga autorka badania, ortopedka prof. Heather McKay z UBC.

Wyniki badania opublikowano w piśmie ”Journal of Bone and Mineral Research”.