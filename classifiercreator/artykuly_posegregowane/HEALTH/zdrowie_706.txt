O oddawaniu krwi trzeba mówić jak najwięcej i jak najczęściej. Zachęcam wszystkich do oddawania krwi i zasilenia zaszczytnego grona Honorowych Dawców Krwi - mówi minister zdrowia Konstanty Radziwiłł, zapraszając do udziału w sobotniej imprezie promującej krwiodawstwo.

      
            W sobotę na błoniach PGE Narodowego zostanie zainaugurowana "Trasa Czerwonej Nitki", która jest elementem ogólnopolskiej kampanii społecznej "Twoja krew, moje życie".

Zdaniem Radziwiłła sobotnie wydarzenie to doskonała okazja do przybliżenia tematyki krwiodawstwa i skonfrontowania posiadanej wiedzy z rzeczywistością.

"To także niezwykła możliwość bliższego poznania Honorowych Dawców Krwi, którzy bezinteresownie ofiarowują najcenniejszy dar - swoją krew, ratując ludzkie zdrowie i życie. Jestem im ogromnie wdzięczny za tę szlachetność i nadzieję, jaką dają potrzebującym. Zachęcam wszystkich do oddawania krwi i zasilenia zaszczytnego grona Honorowych Dawców Krwi - zostańcie najlepszą inspiracją dla innych" - przekonuje minister cytowany w komunikacie resortu zdrowia.

Warszawiacy na błoniach PGE Narodowego będą mogli wysłuchać koncertów zespołów De Mono i Loka. Przygotowane będą także strefy aktywności i animacji dla dzieci i młodzieży. Chętni będą mogli wziąć udział w warsztatach i pokazach sportowych, będą także symulatory bezpiecznej jazdy. Planowana jest też strefa gastronomiczna przyjazna dbającym o zdrowie i sylwetkę.

Uczestniczący w wydarzeniu będą mogli także oddać krew w mobilnych punktach pobierania krwi.

"Krew to jeden z najcenniejszych darów, jaki człowiek może podarować drugiemu człowiekowi" - wskazuje p.o. dyrektora Narodowego Centrum Krwi Małgorzata Lorek. Dodaje, że liczba krwiodawców w Polsce i społeczna świadomość w tym zakresie stale rosną, jednak wciąż nie do końca zaspokajają potrzeby kraju w tym obszarze. Przypomina, że krwiodawstwo jest szczególnie istotne w kontekście zbliżających się wakacji, a także międzynarodowych wydarzeń odbywających się w Polsce – Światowych Dni Młodzieży oraz szczytu NATO.

Impreza rozpocznie się o godz. 13 w sobotę na błoniach PGE Narodowego w Warszawie. Organizatorami wydarzenia są ministerstwo zdrowia, Narodowe Centrum Krwi oraz PGE Narodowy.

Ogólnopolska kampania promująca honorowe krwiodawstwo "Twoja krew, moje życie" jest realizowana w ramach programu polityki zdrowotnej "Zapewnienie samowystarczalności Rzeczypospolitej Polskiej w krew i jej składniki na lata 2015-2020" finansowanego przez ministra zdrowia. Realizatorami kampanii społecznej są Narodowe Centrum Krwi oraz 21 Regionalnych Centrów Krwiodawstwa i Krwiolecznictwa.