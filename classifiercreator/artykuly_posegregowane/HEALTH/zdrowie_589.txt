Ilość światła słonecznego jest najważniejszym czynnikiem pogodowym wpływającym na regulację emocji i samopoczucia – dowodzą naukowcy na łamach „Journal of Affective Disorders”.

      
            Badacze z Uniwersytetu Brighama Younga (USA) zestawili ze sobą i przeanalizowali informacje kliniczne dotyczące pacjentów szukających pomocy psychologicznej oraz dane meteorologiczne, uwzględniające czynniki pogodowe, takie jak ilość światła słonecznego, zachmurzenie, opady, prędkość wiatru, temperatura i poziom zanieczyszczenia powietrza. Doszli do wniosku, że nic tak nie oddziałuje na uczucie napięcia psychicznego, jak niedostateczna ilość światła docierającego do powierzchni Ziemi.

Chociaż wyniki badania (DOI: 10.1016/j.jad.2016.07.021) nie są niczym nowym w kontekście odkryć naukowych, uświadamiają ludziom, jak ważne dla zachowania zdrowia psychicznego i emocjonalnego jest odpowiednie nasłonecznienie.

„Ludziom wydaje się, że będą odczuwali większe napięcie psychiczne w dni charakteryzujące się dużymi opadami lub wysokim zanieczyszczeniem powietrza. Nie znaleźliśmy takiego powiązania. Jedyna rzecz, która naprawdę się liczy, to ilość światła docierającego do powierzchni Ziemi pomiędzy wschodem i zachodem Słońca” – komentuje psycholog Mark Beecher.

„Terapeuci powinni zdawać sobie sprawę z tego, że w miesiącach zimowych może pojawiać się większe zapotrzebowanie na ich usługi. Ze względu na mniejszą liczbę godzin słonecznych, klienci mogą być wtedy szczególnie wrażliwi na poczucie niepokoju emocjonalnego” – dodaje badacz.