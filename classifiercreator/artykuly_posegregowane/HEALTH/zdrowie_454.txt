W Otwocku ruszył Krajowy Program Leczenia Wad Ubytkowych i Wydłużania Kończyn u Dzieci realizowany przez Fundację Wielka Orkiestra Świątecznej Pomocy. Ma on polepszyć dostępność nowoczesnego leczenia wad ubytkowych kości u dzieci. Program będzie też realizowany w Poznaniu.

      
            Jak podaje WOŚP w komunikacie, Krajowy Program Leczenia Wad Ubytkowych i Wydłużania Kończyn u Dzieci będzie realizowany przez dwie wyspecjalizowane kliniki ortopedii dziecięcej w Poznaniu i Otwocku. Jego celem jest zapewnienie powszechnego dostępu do nowoczesnych technik leczenia wad ubytkowych kości u dzieci w Polsce.

Fundacja zwraca uwagę, że obecnie rodzice cierpiących na to schodzenie dzieci, z powodu braku odpowiedniego leczenia w Polsce często szukają pomocy w zagranicznych ośrodkach ortopedycznych. Wdrożenie programu ma to zmienić.

W środowym wydarzeniu w Otwocku uczestniczyli konsultant krajowy w dziedzinie ortopedii i traumatologii narządu ruchu prof. Jarosław Czubak, prof. Marek Jóźwiak z Kliniki Ortopedii i Traumatologii Dziecięcej w Poznaniu, prezydent Otwocka, przedstawiciele Narodowego Funduszu Zdrowia oraz Lidia i Jerzy Owsiakowie.

Jak mówił cytowany w komunikacie WOŚP prof. Czubak, uruchomienie Programu pozwoli nie tylko na powszechne i skuteczne leczenie wad ubytkowych, ale także na "prowadzenie skoordynowanej kampanii informacyjnej (...) o możliwościach skutecznego leczenia w Polsce większości schorzeń tego typu".

Jego zdaniem uruchomienie Programu WOŚP będzie prewencją wobec obecnie nasilonej akcji składania wniosków o leczenie wad za granicą, z którymi - jak zauważył - z ogromnym powodzeniem radzą sobie polscy specjaliści.
Podczas uroczystości zaprezentowano również sprzęt medyczny zakupiony na początku roku przez WOŚP, przeznaczony do diagnostyki i leczenia nabytych i wrodzonych wad kończyn u dzieci i młodzieży. Fundacja wykorzystując środki zebrane w ramach 1 proc. podatku, wydała na ten cel ponad 2 mln zł.

"Zachęcając do przekazywania Orkiestrze jednego procenta podatku deklarowaliśmy chęć umożliwianie leczenia skomplikowanych wad ortopedycznych w Polsce. Dziś z dumą uruchamiamy Program, który realizowany będzie przez dwa ośrodki w Polsce – ich możliwości i wyposażenie w pełni odpowiadają polskim potrzebom, dając gwarancję skutecznego leczenia w niemal wszystkich przypadkach tego rodzaju wad, jakie zdarzają się w naszym kraju – powiedział prezes WOŚP Jerzy Owsiak.

Wyraził nadzieję, że dzięki wprowadzeniu Programu "drogie i uciążliwe wyjazdy za granicę nie będą już potrzebne".