Zdaniem naukowców spożywanie alkoholu jest niezależnym czynnikiem ryzyka rozwoju chorób nowotworowych. Amerykańskie Towarzystwo Onkologii Klinicznej (American Society of Clinical Oncology, ASCO) opublikowało w tej sprawie swoje stanowisko w "Journal of Clinical Oncology".
      
            Eksperci przekonują, że spożywanie nawet niewielkiej ilości alkoholu może zwiększać ryzyko rozwoju choroby nowotworowej, przy czym najbardziej narażone są osoby spożywające alkohol w dużych ilościach i przez długi czas.

- Według danych WHO, nie ma dawki alkoholu, która byłaby nieszkodliwa. Dlatego zaleca się unikanie spożywania alkoholu lub picie okazyjnie – mówi dr n.med. Janusz Meder, prezes Polskiej Unii Onkologii, kierownik Oddziału Zachowawczego Kliniki Nowotworów Układu Chłonnego Centrum Onkologii-Instytut w Warszawie.

Z nadmiernym spożywaniem alkoholu wyraźnie powiązane są nowotwory jamy ustnej, gardła, krtani, przełyku, wątroby, piersi oraz okrężnicy i odbytnicy. Jako że jest to tzw. czynnik ryzyka modyfikowalny, a więc taki, którego oddziaływanie zależy wyłącznie od decyzji każdego człowieka, onkolodzy zachęcają do ograniczenia jego spożycia.

- Według danych WHO w wyniku świadomego troszczenia się obywateli o swoje zdrowie polegającego na zmianie stylu życia, czyli wyeliminowania złych nawyków, postaw i przyzwyczajeń, można uniknąć zachorowania na 40-50  proc. nowotworów. Dotyczy to także picia alkoholu – mówi dr Meder.

Polska pod względem ilości wypijanego alkoholu wciąż znajduje się w niechlubnej czołówce w Europie i na świecie. Rocznie w Polsce alkoholem zatruwa się blisko 2 tys. osób. Tyle samo umiera z powodu chorób spowodowanych nadużywaniem alkoholu.

- Alkohol spożywany w nadmiarze wywiera bardzo negatywny wpływ nie tylko na funkcjonowanie w społeczeństwie (przestępstwa, wypadki, patologie), ale także na organizm człowieka. Niszczy tkanki i narządy, jest źródłem chorób wątroby – marskości oraz nowotworów. Wpływa negatywnie na układ krążenia, układ nerwowy, pokarmowy, uszkadza nerki i obniża odporność. To podstępny zabójca – ostrzega Bożena Janicka, prezes Porozumienia Pracodawców Ochrony Zdrowia.

Monika Wysocka

Kampania realizowana w ramach Narodowego Programu Zwalczania Chorób Nowotworowych, zadanie Promocja zdrowia i profilaktyka nowotworów, finansowana ze środków Ministra Zdrowia.

www.gov.pl/zdrowie

www.planujedlugiezycie.pl

      
  
    TEMATY:
          
              Rak,
          profilaktyka,
          choroby