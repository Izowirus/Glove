Nowa Piramida Zdrowego Żywienia i Aktywności Fizycznej znacznie różni się od swojej poprzedniczki z 2009 roku. Największa modyfikacja dotyczy owoców i warzyw, które awansowały na pierwsze miejsce wśród grup produktów spożywczych zalecanych do spożycia.

      
            Wcześniej w podstawie piramidy znajdowały się produkty zbożowe, które zostały obecnie przesunięte na drugie miejsce. Na trzecim miejscu Piramidy znajduje się mleko i jego przetwory, na czwartym ryby oraz mięso, a na samym szczycie piramidy widnieją tłuszcze i cukier.

Badania wskazują, że warzywa i owoce powinny być podstawą żywienia człowieka, najlepiej w proporcjach – trzy czwarte warzyw, jedna czwarta owoców.

Dietetycy informują również, że powinniśmy spożywać jak najwięcej zielonych warzyw. W tej grupie na dużą uwagę zasługują brokuły. Są one bogate w witaminy (C, z grupy B, PP) i składniki mineralne – magnez, żelazo, sód, potas, wapń, fosfor czy chlor. Brokuły są szczególnie potrzebne osobom aktywnym fizycznie, bowiem wzmacniają stawy i dzięki obecnemu w nich kolagenowi poprawiają kondycję stawów i ścięgien. Składniki pokarmowe zawarte w brokułach sprzyjają pracy nad zwiększeniem masy mięśniowej.

Te zielone różyczki to doskonałe antyoksydanty, zwalczają powstawanie wolnych rodników, co opóźnia proces starzenia, chronią naszą skórę przed szkodliwym działaniem promieni słonecznych.

Instytut Żywności i Żywienia wraz z Piramidą przedstawił zasady zdrowego żywienia. Są wśród nich: regularne spożywanie 4-5 posiłków w ciągu dnia, duże ilości warzyw i owoców w diecie, konsumpcja zbożowych produktów pełnoziarnistych i co najmniej 2 szklanek mleka dziennie, ograniczone spożycie mięsa czerwonego na rzecz ryb, zastąpienie tłuszczów zwierzęcych olejami roślinnymi. Dietetycy radzą, aby unikać cukru, soli i alkoholu. Polecają za to picie co najmniej 1,5 litra wody dziennie i aktywność fizyczną.