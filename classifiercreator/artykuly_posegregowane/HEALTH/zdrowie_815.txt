W Tajlandii odnotowano drugi z rzędu  przypadek zarażenia śmiertelnie niebezpiecznym koronowirusem nCoV, który powoduje ciężką infekcję dróg oddechowych i niewydolność nerek – poinformował w niedzielę minister zdrowia tego kraju Piyasakol Sakolsatayadorn.
      
            Według Światowej Organizacji Zdrowia (WHO) nowy koronowirus jest groźny zarówno dla ludzi, jak i dla zwierząt.

Obecność wirusa została potwierdzona u 71-letniego Omańczyka, który przybył do Bangkoku w piątek. Poprzedni przypadek również dotyczył obywatelu Omanu. Zarażenie wirusem ujawniono w czerwcu ub.r.

Wirus nCoV to wirus należący do rodziny koronawirusów, które mogą wywołać u ludzi zespół ostrej niewydolności oddechowej.

Pierwszy potwierdzony przypadek zakażenia ludzi tym wirusem stwierdzono w 2012 r. na Bliskim Wschodzie. Chory - 49-letni obywatel Kataru - został przetransportowany do szpitala w Wielkiej Brytanii, gdzie zmarł z powodu ostrej choroby układu oddechowego i niewydolności nerek.

W maju 2013 roku grupa ekspertów z Międzynarodowego Komitetu Taksonomii Wirusów zaproponowała nazwę dla jednostki chorobowej wywoływanej przez wirusa nCoV - Middle East Respiratory Syndrome Coronavirus (MERS), która została zaakceptowana przez Światową Organizację Zdrowia.