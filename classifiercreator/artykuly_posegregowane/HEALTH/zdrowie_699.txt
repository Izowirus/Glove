PAP/Piotr Polak
      
            
        

        
        PAP/Piotr Polak
      
            
        

        
        PAP/Piotr Polak
      
            
        

        
        PAP/Piotr Polak
      
            
        

        
        PAP/Piotr Polak
      
            
        

        
        PAP/Piotr Polak
      
            
        

        
        PAP/Piotr Polak
      
          
  


  
            W Radomiu powstał jeden z najnowocześniejszych szpitali onkologicznych w Polsce. Radomskie Centrum Onkologii, będące placówką niepubliczną, posiada specjalistyczny sprzęt do diagnostyki i leczenia różnego typu nowotworów. We wtorek odbyło się uroczyste otwarcie szpitala.
      
            Prezydent Radomia Radosław Witkowski podkreślił, że nowo wybudowany szpital ułatwi dostęp mieszkańcom regionu do nowoczesnych metod leczenia nowotworów. „Do tej pory radomianie musieli jeździć na radioterapię do szpitali onkologicznych w innych miastach. Teraz tego rodzaju terapię będą mieć na miejscu” – wyjaśnił prezydent.

Placówka otwierana była etapami. Od grudnia ub. roku szpital ma kontrakt z NFZ na podawanie pacjentom chemioterapii w warunkach ambulatoryjnych. Centrum zabiega także o kolejną umowę z NFZ, która umożliwi bezpłatne leczenie większej liczby pacjentów ze schorzeniami nowotworowymi. Chodzi o świadczenia z zakresu teleradioterapii i brachyterapii (dziedziny radioterapii polegającej na bezpośrednim napromienianiu zmian chorobowych).

Jak powiedział PAP dr Jarosław Łyczek, ze względu na duże zapotrzebowanie pacjentów z regionu radomskiego na radioterapię, nie czekając na kontrakt z NFZ, placówka od marca przyjmuje po kilkunastu pacjentów dziennie. Są oni – jak zapewnił lekarz – leczeni bezpłatnie. Według dr. Łyczka, w radomskim centrum metodą radioterapii leczonych będzie ok. 2 tys. chorych rocznie.

Dyrektor zarządzająca placówką Dorota Ząbek podkreśliła, że Radomskie Centrum Onkologii (RCO)jest w stanie zapewnić kompleksowe leczenie pacjentów z zakresu radioterapii, chemioterapii i chirurgii onkologicznej. Dodała, że w szpitalu pracować będą doświadczeni lekarze z różnych ośrodków onkologicznych w Polsce.

Według dyrektorki, zapotrzebowanie na świadczenia medyczne oferowane przez RCO jest duże. „Według danych Krajowego Rejestru Nowotworów - w promieniu 70 km od Radomia co roku odnotowuje się około 4,8 tys. nowych zachorowań na nowotwory” – podkreśliła Ząbek.

Radomskie Centrum Onkologii dysponuje trzema oddziałami: onkologii, radioterapii (z możliwością świadczenia usług chemioterapii) i chirurgii onkologicznej. W ramach oddziału radioterapii funkcjonuje pracownia teleradioterapii wyposażona w trzy nowoczesne akceleratory oraz pracownia brachyterapii.

Placówka ma także oddział intensywnej opieki medycznej, dwie sale operacyjne, dysponuje nowoczesną bazą diagnostyczną w postaci: aparatury do tomografii emisyjnej pozytonowej tzw. PET, a także USG, RTG, mammografii, aparatu do biopsji stereotaktycznej piersi, jak również endoskopii przewodu pokarmowego i dróg oddechowych.

Głównym inwestorem i pomysłodawcą utworzenia szpitala onkologicznego w Radomiu jest Marek Jutkiewicz, przedsiębiorca i główny udziałowiec m.in. spółki Kliniki Neuroradiochirurgii, która prowadzi Centrum Gamma Knife w Warszawie, a teraz także Radomskie Centrum Onkologii.

„Obydwie te placówki mogą się uzupełniać. W Centrum Gamma Knife w Warszawie stosowane jest leczenie przy użyciu tzw. "noża gamma", najnowocześniejszego urządzenia używanego w neurochirurgii i onkologii, m.in. przy leczeniu guzów mózgu” – podkreślił prezes spółki Kliniki Neuroradiochirurgii, Tomasz Jankowski.

Koszt inwestycji w Radomiu to 120 mln zł, z czego ok. 50 mln zł – to wartość zakupionej aparatury medycznej.