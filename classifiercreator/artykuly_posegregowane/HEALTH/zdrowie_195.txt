Warszawa, 08.02.2018. Minister zdrowia Łukasz Szumowski podczas konferencji prasowej po spotkaniu z rezydentami, 8 bm. w siedzibie resortu w Warszawie. (nlat) Archiwum fot. PAP/Tomasz Gzell
                                        

            Na 18 kwietnia planowane jest oficjalne zainaugurowanie narodowej debaty o zdrowiu - zapowiedział w środę minister zdrowia Łukasz Szumowski.
      
            Konferencja "+Wspólnie dla Zdrowia+ - zaproszenie do narodowej debaty o zdrowiu" pierwotnie planowana była na 5 kwietnia. Termin odroczono ze względu na zmiany w kalendarzu ministra - zwołane w ubiegłym tygodniu posiedzenie Rady Ministrów i wyjazd zagraniczny szefa MZ.

"Otwarcie debaty będzie 18 kwietnia" - powiedział w środę dziennikarzom w Warszawie minister Szumowski.

W styczniu w wywiadzie dla PAP minister zapowiadał, że "chciałby rozpocząć rzeczywistą, szeroką debatę, która przygotuje założenia do zmian w systemie ochrony zdrowia". Minister mówił wówczas, że zaprosi do rozmów wszystkich interesariuszy systemu opieki zdrowotnej: pacjentów - którzy są najważniejsi, pielęgniarki, ratowników, diagnostów, rehabilitantów, techników, lekarzy, pracodawców, właścicieli szpitali, samorządy.

"Chciałbym, żebyśmy wspólnie odpowiedzieli, czego oczekujemy od systemu opieki zdrowotnej, jakich mierników chcielibyśmy używać, jaki system finansowania chcielibyśmy mieć. Takie zmiany prawdopodobnie będą wprowadzane już w następnej kadencji, bo - nie oszukujmy się - nie można zmienić systemu przez dwa lata" - ocenił wówczas. "Wszyscy, na czele z panem premierem, zgadzamy się, że debata nad systemem powinna się odbyć i że powinniśmy określić, jak reformować system. Uważam, że wiele rozwiązań wypracowanych w ramach takiego szerokiego dialogu mogłoby być realizowanych niezależnie od grupy politycznej, która będzie rządziła Polską za kilkanaście lat" - mówił.

Minister informował w ostatnich tygodniach, że komitet organizacyjny przedstawi propozycję rady programowej i być może w maju, czerwcu rozpocznie się pierwsza debata. "Debaty będą co mniej więcej miesiąc, półtora, do dwóch. Tematów jest wiele" - sygnalizował Szumowski. Narodowa debata - według wstępnych ocen ministra - powinna się zakończyć po pierwszym kwartale 2019 r.