Kraków, 23.10.2017. Studentki Politechniki Krakowskiej obcinają włosy w ramach akcji "O włos od pomocy" w Krakowie, 23 bm. Celem akcji jest zebranie włosów od jak największej ilości osób, stworzenie z nich peruk i przekazanie ich chorym na nowotwór dzieciom. (mr) PAP/Jacek Bednarczyk PAP © 2017 / Jacek Bednarczyk
                                        

            Na Politechnice Krakowskiej po raz drugi odbyła się akcja "O włos od pomocy", której celem było zebranie jak największej ilości włosów. Zostaną one potem przekazane perukarniom, a następnie - chorym dzieciom po chemioterapii i poważnych operacjach.
      
            "Pomysł na akcję wziął się stąd, że półtora roku temu sama chciałam oddać włosy, ale pomyślałam sobie, że czemu tylko ja, może uda się kogoś jeszcze do tego przekonać. W związku z tym, razem z innymi osobami zorganizowaliśmy akcję, dzięki której udało się do obcięcia włosów namówić jeszcze 105 osób" - opowiada pomysłodawczyni i organizatorka akcji Marlena Kubas.

W tym roku akcja cieszyła się równie dużym zainteresowaniem - w internetowej rejestracji wzięło udział ponad 90 osób, a chętnych na spontaniczną zmianę fryzury ciągle przybywało. Na kilku stanowiskach fryzjerskich uczestnicy mogli oddać przynajmniej 25 cm włosów.

"Ludzie mają coraz większą świadomość, że można zrobić coś takiego właściwie bez wysiłku. Wystarczy po prostu zapuścić włosy i przyjść. Na nowe fryzury reagują bardzo pozytywnie, a gdy do tego usłyszą, na jaki to było cel, wyrażają też podziw i szacunek" - zwraca uwagę Kubas.

Obcięte włosy zostają przekazane Fundacji Przyjaźni WeGirls, współorganizatorowi akcji. Później przejmują je perukarnie, gdzie są przerabiane na peruki. Te następnie trafiają na dziecięce oddziały onkologiczne.

"Świadomość, że moje włosy, które po prostu rosną i nie muszę nic z nimi robić, trafiają potem do osób, które nie mają takiego komfortu jest budująca" - wyznaje Jola, jedna z uczestniczek akcji. - "Myślę, że takie akcje są potrzebne, gdyż dzięki nim chore osoby mogą potem dostać świetną niespodziankę - właśnie włosy".

Kubas zauważa, że chęć pomocy wśród ludzi z roku na rok się powiększa. "Społeczeństwo coraz bardziej chce pomagać, a i samo pomaganie staje się łatwiejsze. Nie trzeba samemu wyszukiwać ofert, wystarczy wejść na portale społecznościowe, gdzie aż roi się od informacji o akcjach charytatywnych. A później taka osoba staje się też inspiracją dla innych" - dodaje.