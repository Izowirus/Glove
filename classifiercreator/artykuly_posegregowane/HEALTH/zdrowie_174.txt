Naukowcy z Uniwersytetu Śląskiego w Katowicach sprawdzą, jaki wpływ na nasze zdrowie mają paliwa i podpałki używane w urządzeniach do grillowania - podała w środę uczelnia.
      
            Lekarze zwracają uwagę, że grillowana żywność może być niebezpieczna dla naszego zdrowia m.in. ze względu na związki rakotwórcze powstające podczas pieczenia w ten sposób mięsa czy warzyw.

Jak jednak podkreśla mgr Zbigniew Jelonek, większość autorów publikacji i badań koncentruje się na negatywnych skutkach procesu smażenia żywności na ruszcie, pomijając równie istotny skład paliw stałych i podpałek używanych w urządzeniach grillowych.

„Moim celem będzie zatem przeanalizowanie dostępnych na polskim rynku brykietów i węgla drzewnego pod kątem występowania w nich substancji szkodliwych dla zdrowia ludzkiego i naszego środowiska” – zapowiedział doktorant.

„Planuję ponadto opracować optymalnie najmniej szkodliwy skład wspomnianych paliw poprzez wykazanie wpływu zanieczyszczeń stałych na obrabianą termicznie żywność i ich eliminację w fazie produkcji węgli oraz brykietów, aby zmniejszyć emisję związków o działaniu rakotwórczym” – dodał.

Przeprowadzone dotychczas badania pokazały, że najbardziej narażonym na zanieczyszczenia produktem są brykiety z węgla drzewnego. "Wynika to zapewne z uwarunkowań produkcyjnych. Chciałbym podkreślić, że większość produktów z oznaczeniami producenta, numerem seryjnym oraz podanym certyfikatem spełnia normy zawartości niepożądanych dodatków. Niestety, przebadane produkty, które są pozbawione tych identyfikatorów, nie spełniają określonych norm. Dlatego należy badać wyroby przed sprzedażą oraz – wyrywkowo – opakowania już dopuszczone do handlu" – podkreślił Zbigniew Jelonek.

Funkcję opiekuna naukowego doktoratu pełni dr hab. Monika Fabiańska z Katedry Geochemii, Mineralogii i Petrografii Uniwersytetu Śląskiego.