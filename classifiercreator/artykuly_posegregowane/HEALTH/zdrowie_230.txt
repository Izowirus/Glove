Operacje guzów tarczycy, prostaty i wątroby przy pomocy echolasera przeprowadzono w poniedziałek w Wojewódzkim Szpitalu Specjalistycznym we Wrocławiu. To małoinwazyjna metoda, w której do usuwania guzów nowotworowych wykorzystywane są bardzo cienkie igły. W Polsce były to pierwsze operacje przeprowadzone echolaserem.
      
            Zabiegi przeprowadzono w ramach konferencji naukowo-szkoleniowej "Zastosowanie mikroinwazyjnej terapii cienkoigłowej z użyciem Echolasera do operacji guzów tkanek miękkich m.in. tarczycy, prostaty, wątroby", która w poniedziałek odbyła się w Wojewódzkim Szpitalu Specjalistycznym we Wrocławiu.

Operacje, które uczestnicy konferencji mogli oglądać na żywo, wykonały polsko-włoskie zespoły chirurgów. Zoperowano pacjentów z guzami tarczycy, prostaty i wątroby.

Echolaser to urządzenie umożliwiające przeprowadzanie mikroinwazyjnych zabiegów termoterapii z użyciem ultradźwięków. To małoinwazyjna technika, w której do usuwania guzów nowotworowych wykorzystywane są igły o średnicy 0,8 mm.

Dyrektor Wojewódzkiego Szpitala Specjalistycznego we Wrocławiu prof. Wojciech Witkiewicz podkreślił, że zaprezentowana technologia jest bardzo obiecująca. "Zastosowanie echolasera pozwala na szybkie, nieinwazyjne usuwanie nawet takich guzów, które do tej pory były, z różnych powodów poza zasięgiem operatora. Dodatkowo, dzięki temu, że zabieg wykonywany jest przy użyciu igieł cieńszych niż 1 mm większość operacji może być przeprowadzana bez znieczulenia, nawet miejscowego" - powiedział prof. Witkiewicz. Dodał, że zastosowanie tej techniki nie wymaga przecinania powłok oraz umożliwiają oszczędzanie operowanych organów. "(Operacje) praktycznie nie są obciążające dla pacjentów, pozwalają też na błyskawiczną rekonwalescencję i szybkie opuszczenie szpitala" - zaznaczył profesor.

Przeprowadzone w poniedziałek we Wrocławiu operacje były pierwszymi w Polsce zabiegami z wykorzystaniem tego urządzenia. Nie jest ono zarejestrowane przez Agencję Oceny Technologii Medycznych. Jak podali organizatorzy konferencji, echolaser wykorzystywany jest przez szpitala na terenie Europy, prowadzone są też starania o jego rejestracje w USA.