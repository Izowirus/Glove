Konieczność zapewnienia wszystkim ludziom dostępu do powszechnej opieki zdrowotnej na odpowiednim poziomie to temat przewodni przypadającego w sobotę Światowego Dnia Zdrowia. Tegoroczne hasło brzmi "Zdrowie dla wszystkich”.


      
            Światowy Dzień Zdrowia jest obchodzony co roku 7 kwietnia w rocznicę powstania Światowej Organizacji Zdrowia (WHO) w 1948 r. Dzień ten ma sprzyjać mobilizacji do działań poświęconych konkretnym zagadnieniom i problemom zdrowotnym, ważnym dla ludzi na całym świecie.

Eksperci oceniają, że wciąż wiele osób ma duże trudności z dostępem do opieki zdrowotnej. Szacuje się, że co najmniej połowa ludzi na świecie nie jest w stanie uzyskać niezbędnych usług zdrowotnych, a ponad 800 milionów (prawie 12 proc. światowej populacji) wydaje co najmniej 10 proc. domowych budżetów na wydatki zdrowotne dla siebie, chorego dziecka lub innego członka rodziny.

Przesłanie tegorocznego Światowego Dnia Zdrowia wskazuje m.in., że powszechna opieka zdrowotna polega na zapewnieniu wszystkim ludziom dostępu do świadczeń na odpowiednim poziomie, a także, że nikt nie powinien wybierać między dobrym stanem zdrowia, a innymi życiowymi potrzebami.

"Dostęp do opieki zdrowotnej jest jednym z większych osiągnięć powojennej Europy. Urzeczywistnia on ideę, zgodnie z którą wszyscy ludzie, bogaci i biedni, powinni móc czerpać korzyści z wysokiej jakości opieki medycznej bez obaw, że choroba zrujnuje ich finansowo" – wskazał unijny komisarz do spraw zdrowia i bezpieczeństwa żywności Vytenis Andriukaitis w oświadczeniu z okazji tegorocznego Światowego Dnia Zdrowia. Powiedział też, że nie można zapomnieć, iż na całym świecie, także w UE, nadal utrzymują się znaczne różnice oczekiwanej długości życia i narażenia na ryzyko dla zdrowia.

W poprzednich latach zagadnienia Światowego Dnia Zdrowia dotyczyły m.in. starzenia się, nadciśnienia tętniczego, cukrzycy, depresji, oporności mikroorganizmów na leki antywirusowe i antybiotyki oraz zagrożeń, jakie wiążą się z zamieszkiwaniem w miastach.