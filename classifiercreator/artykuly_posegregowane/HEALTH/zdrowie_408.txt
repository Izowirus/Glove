Do sieci zostały zakwalifikowane 593 placówki, co oznacza, że znalazło się w niej ok. 95 proc. łóżek szpitalnych - poinformowało w środę Ministerstwo Zdrowia. Do tych placówek trafi ok. 93 proc. z 33 mld zł, jakie NFZ przeznacza na lecznictwo szpitalne.
      
            Kryteria kwalifikacji do sieci spełniało 565 placówek, jednak dyrektorzy oddziałów NFZ (po pozytywnej opinii ministra zdrowia) zadecydowali o dołączeniu do sieci kolejnych 28 szpitali, które są szczególnie ważne w danym regionie. W sumie więc w sieci znalazły się 593 szpitale.



Szpitale, które nie zakwalifikowały się do sieci, będą mogły przystąpić do konkursów - tak, jak to było dotychczas. Na finansowanie tych kontraktów zostanie przeznaczonych ok. 7 proc. środków NFZ na lecznictwo szpitalne. Resort zdrowia zaznacza, że proporcja ta odpowiada udziałowi środków przypadających obecnie na te podmioty. Oznacza to, że pula środków NFZ przeznaczanych dla placówek niespełniających kryteriów wejścia do sieci nie zmniejszy się.

"Nie zamierzamy w najmniejszym stopniu zmniejszać liczby zamawianych świadczeń, wręcz odwrotnie - tych świadczeń będzie więcej. Wszędzie tam, gdzie te świadczenia będą konieczne, a nie są zabezpieczone przez jednostki, które są w sieci, NFZ rozpisze konkurs na realizację świadczeń. W konkursie wygrywają najlepsi i pacjenci otrzymają to, co im się należy" - zapewnił minister zdrowia Konstanty Radziwiłł.



Dotychczas kontrakt z NFZ na leczenie szpitalne miało 912 placówek, jednak wśród nich znajdowały się także bardzo małe podmioty (np. szpitale jednołóżkowe).

P.o. prezes NFZ Andrzej Jacyna zaznaczył, że istotniejsza jest liczba łóżek posiadanych przez szpitale znajdujące się w sieci. "W Podstawowym Systemie Zabezpieczenia (czyli w sieci szpitali - PAP) znalazło się 145 152 łóżka, a poza systemem - 7 887 łóżek; to jest 5,15 proc." - powiedział.