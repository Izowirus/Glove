Targi Zdrowia i Urody, 23 bm. w Lublinie, badanie pod kątem płaskostopia. (wp/mr)  Archiwum PAP/Wojciech Pacewicz
                                        

            Prawdopodobnie w przyszłym roku trafią na rynek pierwsze w Polsce skarpetki do podświadomej rehabilitacji płaskostopia. Ich twórczyni, warszawska licealistka Natalia Szczepańska zamierza poprzez zbiórkę pieniędzy w internecie zebrać środki na dokończenie badań i uruchomienie produkcji.

      
            Autorka wynalazku pracuje także nad kolejnym rozwiązaniem służącym rehabilitacji stóp.

LogicSock to skarpety wykonane z dodatkiem wełny z merynosów, które posiadają wycięcie na spodzie stopy. Ich działanie oparte jest na różnicy temperatur podczas chodzenia po podłodze, co wymusza reakcję odpowiednich mięśni odpowiedzialnych za prawidłowe wysklepienie stopy.

"Jest to pierwszy na rynku produkt do podświadomej, domowej rehabilitacji płaskostopia, na którą nie musimy poświęcać naszego wolnego czasu. Wystarczy zwyczajnie założyć skarpetki po przyjściu do domu z pracy czy ze szkoły” - powiedziała PAP nastoletnia twórczyni wynalazku, która jest uczennicą XXXIII LO im. Mikołaja Kopernika w Warszawie.

Według specjalistów osłabione mięśnie odpowiedzialne za prawidłowe wysklepienie stopy - podeszwowe stopy, brzuchaty łydki, piszczelowy przedni, strzałkowy długi - nie są wstanie stawiać oporu ciężarowi ciała. Objawia się to obniżeniem łuku podłużnego stopy, czyli płaskostopiem podłużnym. Zdaniem twórczyni LogicSock, skarpety mogą wzmacniać te mięśnie zmuszając je do odpowiedniej pracy, co ma umożliwić aktywną rehabilitację w przypadku płaskostopia podłużnego.

„Podczas chodzenia po chłodnej podłodze dzięki wycięciu odczuwamy zimno tylko w niewielkiej części stopy, co działa jak igiełki zmuszając nas do unoszenia nieosłoniętej powierzchni stopy, opierając ciężar ciała na trzech punktach. Żeby to wykonać, dodatkowo podwijamy palce stop. Całe to podświadome ćwiczenie angażuje do intensywnej pracy mięśnie odpowiedzialne za prawidłowe wysklepienie stopy” - wyjaśniła Szczepańska.

Pomysł na stworzenie skarpetki do podświadomej rehabilitacji płaskostopia powstał w październiku 2014 r. Znalazł się wówczas w finale konkursu e(x)plory dla młodych naukowców, wzór skarpety zarejestrowano w UE, a Natalia nawiązała współpracę z "DynamoLab", czyli Laboratorium Ruchu i Wydolności Fizycznej Człowieka na Uniwersytecie Medycznym w Łodzi.

Pierwsze badania wypadły obiecująco

Skarpety przeszły już pierwszą turę badań, które – zdaniem pomysłodawczyni – wypadły obiecująco. „Po adaptacji w skarpecie widać zmiany w obciążeniu stóp - śródstopie jest bardziej wysklepione. Osoba z płaskostopiem dotyka znaczną częścią stopy do ziemi, po adaptacji w skarpecie śródstopie jest bardziej uniesione dzięki pracy odpowiednich mięśni” - wyjaśniła Szczepańska.

Według niej skarpety mogą pomagać w rehabilitacji zarówno dzieciom z płaskostopiem, jak i być stosowane przez osoby dorosłe, u których może rozwinąć się płaskostopie w efekcie np. otyłości, braku aktywności fizycznej, nietypowego i długotrwałego obciążenie stóp, czy w efekcie starzenia. Mogą także przynieść ulgę kobietom, które dużo czasu spędzają w butach na wysokich obcasach.

W ramach kampanii crowdfundingowej, na którą patronat naukowy objął Uniwersytet Medyczny w Łodzi, Natalia Szczepańska chce zebrać pieniądze na dalsze badania nad efektywnością swojego pomysłu i wprowadzenie go na rynek. Dotychczas przebadano 10 dzieci w wieku 8-9 lat; w drugiej turze mają one być przebadane po trzech miesiącach stosowania skarpet.

„Chcemy przebadać w sumie 33 dzieci i obserwować zmiany w obciążeniu ich stóp podczas statyki i chodu oraz zmian napięcia mięśni. Chcielibyśmy również zbadać zmiany w ułożeniu kości jakie zajdą po trzech miesiącach rehabilitacji" - wyjaśniła.

Potrzebne fundusze na dalsze badania

Dokończenie badań jest jednak kosztowne i stąd pomysł na zbiórkę pieniędzy wśród społeczności internetowej. „Crowdfunding polega na tym, że w zamian za odpowiednie wpłaty internauci mogą otrzymać nasz produkt zanim skarpetki trafią do sklepów” - mówi Natalia. Do zbiórki młoda wynalazczyni wykorzysta platformę Internest, akcelerator pomysłów biznesowych.

LogicSock mają być pierwszym produktem firmy Sisan LTD, którą Natalia założyła ze swoją siostrą, Anną. Trwają już też prace nad kolejnym wynalazkiem - YogaSock - który także ma służyć do podświadomej rehabilitacji płaskostopia, ale również do polepszenia krążenia krwi w całym organizmie. Jest on w fazie badań w laboratorium Polsko-Japońskiej Szkoły Technik Komputerowych, a jego prototyp powstaje z wykorzystaniem technologii druku 3D.

"YogaSock ma to być to produkt, który w zupełnie inny sposób będzie pomagał w rehabilitacji płaskostopia, leczeniu haluksów, polepszeniu krążenia w całym ciele. Dzięki niemu będzie można dodatkowo polepszyć nawilżenie stóp oraz dostarczyć więcej tlenu do mięśni stóp, które jednocześnie będą wzmacniane" - uważa autorka rozwiązania, choć na razie nie zdradza szczegółów.