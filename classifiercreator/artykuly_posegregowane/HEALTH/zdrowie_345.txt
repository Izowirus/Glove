Tarnowo Podgórne, 29.05.2015. W Tarnowie Podgórnym koło Poznania otwarto uroczyście Tarnowskie Termy - kompleks basenów z wodą termalną, 29 bm. (jk/mr) PAP/Jakub Kaczmarczyk Archiwum PAP © 2017 / Jakub Kaczmarczyk
                                        

            Ryzyko podwyższonego ciśnienia było prawie o połowę mniejsze u mężczyzn, którzy odwiedzali saunę 4-7 razy w tygodniu - w porównaniu do tych, którzy korzystali z niej tylko raz na tydzień. Wcześniejsze badania pokazały już, że sauna chroni przed nagłą śmiercią sercową oraz zgonami z powodu chorób serca i z innych przyczyn.
      
            Na łamach pisma „American Journal of Hypertension” naukowcy z Uniwersytetu Wschodniej Finlandii opublikowali wyniki badania, w którym średnio przez prawie 25 lat obserwowali grupę ponad 1,6 tys. mężczyzn. Uczestnicy na początku projektu mieli normalne ciśnienie tętnicze, a w czasie trwania obserwacji, u 15,5 proc. z nich pojawiło się nadciśnienie.

Zależnie od swoich zwyczajów związanych z wizytami w saunie, badacze podzielili ochotników na trzy grupy. Część korzystała z sauny co tydzień, inni 2-3 razy w tygodniu, a pozostali 4-7 razy w tygodniu.

Sauna pomaga już w umiarkowanych dawkach, ale częstsze wizyty działają lepiej – wynika z badania. Ryzyko nadciśnienia było o 24 proc. niższe u uczestników, którzy korzystali z sauny 2-3 razy w tygodniu, a w grupie mężczyzn, którzy chodzili do niej 5-7 razy w tygodniu było niższe aż o 46 proc. od ryzyka panów korzystających z sauny najrzadziej.

Zdaniem autorów eksperymentu sauna może działać na wiele sposobów. Ponieważ temperatura ciała rośnie w niej nawet o 2 st. C., dochodzi do rozszerzenia naczyń krwionośnych. Częste wizyty poprawiają więc działanie wyściełającego wnętrze naczyń śródbłonka. Dodatkowo pocenie powoduje utratę płynów z ciała, co także wpływa na ciśnienie tętnicze. Co więcej, wizyta w saunie pomaga zrelaksować ciało i umysł.

To nie pierwsze odkrycie fińskiego zespołu dotyczące dobroczynnego działania sauny. Wcześniej badacze zauważyli, że korzystanie z niej obniża ryzyko nagłej śmierci sercowej, zgonu z powodu chorób serca a także ogólne zagrożenie śmiercią. Natomiast dodatkowa analiza z ostatniego badania pokazała też działanie chroniące przed chorobami płuc.