Mieszkańcy krajów oddalonych od równika, w których ekspozycja na światło słoneczne jest mniejsza, mają co najmniej dwa razy wyższe ryzyko zachorowania na białaczkę niż mieszkańcy krajów leżących przy równiku - informuje pismo "PLOS One".
      
            Zdaniem autorów pracy może to mieć związek z niedoborami witaminy D we krwi, które są znacznie częstsze w populacjach zamieszkujących wyższe szerokości geograficzne.

Witamina D, którą do niedawna kojarzono głównie z korzystnym wpływem na kości, reguluje funkcjonowanie wielu innych układów i narządów w naszym organizmie, w tym układu odporności i mózgu. Receptory, za pośrednictwem których wywiera ona swój wpływ, są obecnie niemal w każdej komórce ciała. W ostatnim czasie, dzięki rozwojowi badań medycznych, powiązano niedobory witaminy D z występowaniem wielu schorzeń, np. schorzeń układu sercowo-naczyniowego, cukrzycy i niektórych nowotworów.

Jak przypomina współautor pracy dr Cedric Garland z University of California School of Medicine wSan Diego, niedobór witaminy D jest problemem przede wszystkim mieszkańców krajów bardziej oddalonych od równika. W porach roku, w których ekspozycja na promieniowanie słoneczne (a dokładnie na UVB) jest tam zbyt niska, witamina D nie jest produkowana w skórze. Nie jesteśmy w stanie zrekompensować tego dietą, gdyż witamina ta występuje w niewielu produktach. Głównym jego źródłem są tłuste ryby morskie, ale trzeba by ich zjadać codziennie po kilkaset gramów, by dostarczyć odpowiednią dawkę witaminy D do organizmu.

Dr Garland razem z kolegami z University of California w San Diego przeanalizowali dane zbierane przez GLOBOCAN (Międzynarodową Agencję do Badań nad Rakiem, wchodzącą w skład WHO) i dotyczące liczby zachorowań na białaczki w 172 krajach świata. Odnosili je do informacji na temat zachmurzenia w danym kraju, które pochodziły z międzynarodowego projektu naukowego dotyczącego roli chmur w kształtowaniu się klimatu (International Satellite Cloud Climatology Project). W analizie uwzględniono wysokość, na której położony jest dany kraj oraz średnią oczekiwaną długość życia jego mieszkańców.

Okazało się, że białaczka występowała najczęściej w krajach położonych stosunkowo bliżej biegunów, a najrzadziej w krajach leżących bliżej równika. Jak wyliczyli naukowcy, populacje ludzi żyjące na wyższych szerokościach geograficznych mają co najmniej dwukrotnie wyższe ryzyko zachorowania na białaczkę niż populacje osób żyjące bliżej równika.

"Wyniki tego badania sugerują, że wiele przypadków białaczki na świecie może mieć związek z epidemią niedoborów witaminy D, która występuje zimą w populacjach zamieszkujących szerokości geograficzne oddalone od równika" - komentuje dr Garland.

Wcześniejsze prace jego zespołu wykazały, że mniejsza ekspozycja na promieniowanie UVB i niższy poziom witaminy D we krwi mają związek z wyższym ryzykiem raka piersi, jelita, trzustki, pęcherza oraz szpiczaka.

Naukowcy podkreślają, że konieczne są dalsze badania, które pozwolą zrozumieć, czy stosowanie suplementacji witaminą D może odegrać jakąś rolę w prewencji białaczki.