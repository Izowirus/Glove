A close-up look of an opened pomegranate displayed in a fruit shop in Tehran, Iran PAP/EPA
                                        

            Polifenole zawarte w ekstrakcie z granatu pomagają zapobiegać rozwojowi choroby Alzheimera. Najnowsze badania wskazują, że działanie to ekstrakt zawdzięcza urolitynom, związkom powstającym w wyniku rozkładu polifenoli przez bakterie jelitowe.
      
            Informację podaje pismo "ACS Chemical Neuroscience".

Choroba Alzheimera charakteryzuje się odkładaniem złogów beta-amyloidu w mózgu. Aby walczyć z tym zjawiskiem, należy posłużyć się związkiem, który byłby w stanie przeniknąć barierę krew-mózg (stanowi ją zwarta warstwa komórek zapobiegająca przedostawaniu się do mózgu szkodliwych substancji, wirusów i bakterii).

Dr Navindra Seeram z Uniwersytetu Rhode Island (USA) wyizolował z ekstraktu 21 związków, w większości polifenoli, które nie były w stanie przeniknąć bariery. Udało się to dopiero urolitynom, związkom powstającym, gdy bakterie jelitowe metabolizują ellagitaniny (rodzaj polifenoli).

Urolityny mają właściwości przeciwzapalne i chroniące układ nerwowy. Naukowcy zaobserwowali, że w warunkach laboratoryjnych związki te wpływały na zmniejszenie ilości odkładającego się beta-amyloidu.

Kolejne badania wykazały, że urolityny zwiększały długość życia nicieni stanowiących model choroby Alzheimera. Niezbędne są jednak dalsze prace, by stwierdzić, czy związki te mogłyby pomóc zapobiegać lub leczyć chorobę Alzheimera u ludzi.