Właściwe żywienie kliniczne może zmniejszyć koszty hospitalizacji nawet o połowę - podkreśla dr n. med. Łukasz Drozd, ekspert w zakresie żywienia klinicznego. Zmniejsza się zużycie antybiotyków, szybciej goją się rany, pacjent wcześniej wychodzi do domu - wylicza.
      
            

Problem niedożywienia nie jest specyficzny tylko dla polskich warunków, ale - jak wskazuje dr n. med. Łukasz Drozd - w krajach, w których zwrócono na to uwagę, udało się zmniejszyć koszty hospitalizacji nawet o połowę. "Poprzez właściwe zastosowania żywienia klinicznego możemy zmniejszyć koszty hospitalizacji, bo zmniejsza się wtedy zużycie antybiotyków, ponieważ pacjenci mają mniejszą zapadalność na infekcje, szybciej goją się rany, a pacjent szybciej wychodzi do domu" - podkreśla.



Przypomniał też, że Ministerstwo Zdrowia stworzyło specjalne przepisy prawne regulujące problem żywienia klinicznego. "Każdy pacjent powinien w dniu przyjęcia do szpitala zostać poddany ocenie żywieniowej" - wskazuje Drozd.

"Jeśli z tej oceny wyjdzie, że pacjent jest niedożywiony i wymaga jakiegoś żywienia klinicznego, powinien on mieć to żywienie wdrożone w trakcie hospitalizacji. Cała ta procedura jest osobno refundowana przez Narodowy Fundusz Zdrowia, a więc nie zwiększa kosztów dla jednego szpitala" - podkreśla.