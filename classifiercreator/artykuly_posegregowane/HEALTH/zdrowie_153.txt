Sopot, 22.10.2015. Podopieczna (L) z opiekunką w dziennym domu samopomocy dla osób z demencją starczą i chorych na Alzheimera, który został oficjalnie otwarty w Sopocie, 22 bm. (dw) Archiwum fot. PAP/Adam Warżawa
                                        

            Dzięki odpowiednio dobranej dawce światła można zapobiec zaburzeniom snu, depresji i pobudzeniu, występującym u pacjentów z chorobą Alzheimera w domach opieki - informuje pismo "Sleep".
      
            Osoby cierpiące na chorobę Alzheimera oraz inne odmiany demencji mogą mieć problemy ze snem, błąkać się bez celu po nocy (tak zwane wędrowanie), a w ciągu dnia wykazywać rozdrażnienie.

W badaniu przeprowadzonym przez dr Marianę Figueiro z Rensselaer Polytechnic Institute w Troy wzięły udział 43 osoby z rozpoznaniem choroby Alzheimera lub innej demencji, które poddano działaniu światła. Stosowano je w miejscach, gdzie pacjenci spędzali najwięcej czasu - od pory wstawania do szóstej po południu.

Badanych wyposażono w osobiste skalibrowane urządzenia mierzące oświetlenie.

Przed interwencja oraz w ostatnim dniu interwencji mierzono: wpływ światła na zaburzenia snu za pomocą Pittsburgh Sleep Quality Index, nastrój oceniano Cornell Scale for Depression in Dementia, zaś pobudzenie - Cohen-Mansfield Agitation Index.

Jak się okazało, dzięki odpowiedniej dawce światła znacznie zmniejszyły się zaburzenia snu, częściowo ustąpiły też depresja i pobudzenie. Szczególna poprawa dotyczyła jakości snu.