Charków, Ukraina, 03.04.05. Młodzież w kościele rzymsko-katolickim w Charkowie na Ukrainie podczas mszy świętej w intencji zmarłego papieża .  Papież Jan Paweł II, który przez ponad 26 lat był głową Kościoła katolickiego, zmarł w sobotę 2 bm. w Watykanie w wieku 84 lat - poinformowała Stolica Apostolska.   (tb)  PAP/EPA/SERGEY DOLZHENKO PAP/EPA © 2016 / SERGEY DOLZHENKO
                                        

            Kobiety uczestniczące w mszy częściej niż raz w tygodniu są mniej narażone na zgon niż kobiety, które wcale nie chodzą do kościoła - poinformowali naukowcy na łamach pisma "JAMA Internal Medicine".
      
            Naukowcy z Harvard T.H. Chan School of Public Health w Bostonie (USA) przyjrzeli się danym pochodzącym z lat 1992-2012 i dotyczącym ponad 74,5 tys. kobiet (głównie chrześcijanek), które uczestniczyły w szerzej zakrojonych badaniach Nurses' Health Study. Kobiety co dwa lata wypełniały kwestionariusze dotyczące sposobu odżywiania, stylu życia i zdrowia, a co cztery lata kwestionariusze dotyczące częstotliwości uczestniczenia w mszy.

Po uwzględnieniu szeregu czynników - takich jak dieta, aktywność fizyczna, spożycie alkoholu, palenie papierosów, wskaźnik masy ciała, integracja społeczna, depresja czy pochodzenie etniczne - naukowcy ustalili, że śmiertelność wśród kobiet, które uczestniczyły w mszy częściej niż raz w tygodniu była o 33 proc. niższa w porównaniu z kobietami, które w ogóle nie chodziły do kościoła. W przypadku pań uczestniczących w mszy raz w tygodniu śmiertelność była niższa o 26 proc., a w przypadku kobiet, które uczestniczyły w mszy rzadziej niż raz w tygodniu - 13 proc.

Umieralność z powodu chorób układu krążenia była o 27 proc. niższa, a z powodu nowotworów o 21 proc. niższa u kobiet uczestniczących w mszy co najmniej raz w tygodniu.

"Uczestniczenie we mszy zwiększa poczucie wsparcia społecznego, zmniejsza chęć palenia papierosów, redukuje objawy depresji i pomaga wypracować bardziej optymistyczne i pełne nadziei spojrzenie na życie" - komentuje autor analizy dr Tyler VanderWeele, dodając, że zupełnie poza aspektami duchowymi, msza może przyczyniać się do poprawy zdrowia psychofizycznego.