Od poniedziałku pod jednym numerem telefonu będzie można uzyskać kompleksowe informacje o systemie ochrony zdrowia, prawach pacjenta, a także złożyć skargę w razie ich naruszenia.
      
            Nowa bezpłatna Telefoniczna Informacja Pacjenta (TIP) będzie działać pod numerem 800-190-590. We wtorek porozumienie w tej sprawie podpisali rzecznik prawa pacjenta Bartłomiej Chmielowiec i wiceprezes Narodowego Funduszu Zdrowia ds. operacyjnych Adam Niedzielski.

Nowy jednolity numer w całym kraju zastąpi kilkanaście numerów funkcjonujących w oddziałach wojewódzkich NFZ. Ma zagwarantować uzyskanie szybkiej, kompleksowej i przejrzystej informacji o funkcjonowaniu systemu ochrony zdrowia w Polsce.

Dzwoniąc pod numer 800-190-590 będzie można dowiedzieć się m.in., jak uzyskać kartę EKUZ, jakie prawa przysługują osobie ubezpieczonej, gdzie jest najbliższy szpital czy też, jakich formalności należy dopełnić, by skorzystać z leczenia uzdrowiskowego.

Adam Niedzielski przyznał na konferencji prasowej zorganizowanej po podpisaniu porozumienia, że do tej pory pacjent czasami mógł się czuć zagubiony w systemie opieki zdrowotnej. Szukał informacji w internecie, dzwonił na różne infolinie. Od poniedziałku wystarczy, że wybierze jeden numer telefonu.

Bartłomiej Chmielowiec zwrócił uwagę, że utworzenie TIP było odpowiedzią na zapotrzebowanie społeczne. Poinformował, że w przez 10 lat istnienia urzędu Rzecznika Praw Pacjenta jego pracownicy odebrali prawie 340 tys. telefonów z różnego rodzaju pytaniami i interwencjami. Jeszcze więcej osób zgłasza się na infolinie NFZ. Miesięcznie obsługują one około 40 tys. interesantów.

Rzecznik wyraził nadzieję, że dzięki TIP będzie można łatwiej uzyskać informacje czy porady. Z kolei wiceszef NFZ zapewnił, że nowe rozwiązania pozwolą na podniesienie jakości obsługi klientów.

Niedzielski zapowiedział, że TIP to pierwszy etap wprowadzanych zmian. Za pół roku zostanie uruchomiona specjalna informacja dla pacjentów onkologicznych.

Nowa idea tzw. call center ma wykraczać daleko poza samo informowanie. Docelowo Telefoniczna Informacja Pacjenta będzie nie tylko pomagała pacjentom poruszać się po systemie ochrony zdrowia, ale ma pozwolić na uzyskanie prostych porad medycznych.