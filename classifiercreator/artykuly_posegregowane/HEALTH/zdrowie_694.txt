Wnętrze apartamentu w Hotelu Sielanka w Warce Archiwum PAP/Andrzej Hrechorowicz
                                        

            Ograniczenie czasu spędzanego w łóżku może ustrzec osoby mające problemy ze snem przed rozwojem chronicznej bezsenności – wynika z badania przeprowadzonego przez naukowców z Uniwersytetu Pensylwanii (USA).
      
            Amerykańscy badacze zaobserwowali, że osoby cierpiące na ostrą bezsenność, czyli trudności z zasypianiem lub utrzymaniem snu, trwające co najmniej trzy dni w tygodniu przez okres od 2 tygodni do 3 miesięcy, mogą pozbyć się kłopotu poprzez ograniczenie czasu spędzanego w łóżku.

Pracownicy uniwersytetu poprosili 461 ochotników (bez problemów ze snem) o prowadzenie dzienniczka snu. Na podstawie notatek uczestników ustalili, że w ciągu pół roku objawy ostrej bezsenności pojawiły się u 67 badanych.

Dalsze obserwacje pokazały, że osoby, które w tym okresie ograniczyły ilość czasu spędzanego w łóżku – wstawały po przedwczesnym przebudzeniu się, unikały wylegiwania się i robienia drzemek – wyleczyły się z bezsenności. Natomiast osoby, które poświęcały więcej czasu na próby uzupełnienia niedoborów snu - nie tylko nie pozbyły się problemu, ale zaczęły cierpieć na bezsenność przewlekłą.

Wyniki badania zaprezentowano na konferencji SLEEP, która odbyła się w dniach 11-16 czerwca w Denver (USA).

Przewlekła bezsenność to zaburzenie, które może prowadzić do powstawania innych problemów zdrowotnych – fizycznych i psychicznych. Chroniczne kłopoty ze snem zwiększają ryzyko nadciśnienia, cukrzycy i chorób układu krwionośnego, jak również depresji, czy uzależnień.

W leczeniu bezsenności dążenie do ograniczenia czasu spędzanego w łóżku to jeden z elementów terapii poznawczo-behawioralnej.