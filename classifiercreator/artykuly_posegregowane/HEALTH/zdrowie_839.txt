Warszawa, 15.12.2015. Prezes zarządu fundacji WOŚP Jerzy Owsiak (C) i wiceprezes zarządu fundacji WOŚP Piotr Burczyński (P) oraz rzecznik prasowy WOŚP Krzysztof Dobies (L) podczas konferencji prasowej, 15 bm. w Warszawie. Konferencja dotyczyła przygotowań do 24. Finału WOŚP, 44. Konkursu Ofert oraz podsumowania i wstępnego rozliczenia wydatków za środki zebrane w minionym 23. Finale WOŚP. (ukit)  PAP/Leszek Szymański
                                        

            14 dziecięcych oddziałów onkologicznych otrzyma sprzęt, który Fundacja Wielka Orkiestra Świątecznej Pomocy kupuje za pieniądze zebrane podczas tegorocznego, 23. Finału - poinformował we wtorek szef fundacji Jurek Owsiak. Konkurs ofert potrwa do środy.

      
            To już trzeci konkurs w ramach funduszy zebranych w tym roku. Poprzedni dotyczył zakupów sprzętu dla dziecięcych oddziałów kardiologicznych, pulmonologicznych i reumatologicznych; podczas pierwszego konkursu kupowano sprzęt dla geriatrii.

Trwający konkurs poświęcony jest zakupom sprzętu dla oddziałów onkologicznych. Tym razem WOŚP zamierza kupić m.in. wysokiej klasy aparaty, przewoźny aparaty RTG (cyfrowe), kardiomonitory i pompy infuzyjne. Fundacja ma na to ponad 16 mln 463 tys. zł.

Jak poinformował Owsiak podczas konferencji prasowej zorganizowanej w trakcie konkursu, na razie nie jest to wystarczająca suma, ale fundacja liczy, że po negocjacjach uda się zrealizować wszystkie planowane zakupy.

Szef WOŚP przypomniał, że fundacja nie kupuje sprzętu w drodze przetargów - co jego zdaniem nie jest dobrą procedurą - ale konkursów ofert, gdzie ceny są negocjowane. Zapewnił, że jest to sprzęt najwyższej klasy, w wybieraniu go uczestniczą eksperci, którzy taką aparaturą posługują się na co dzień. "Gdybym ja sam kupował, ktoś mógłby mi wcisnąć kit, ale nie tej ekipie, która nam tu towarzyszy" - podkreślił Owsiak.

Większe szanse na wyleczenie

Konsultant Krajowy w Dziedzinie Onkologii i Hematologii Dziecięcej prof. Jerzy Kowalczyk, członek komisji konkursowej, wyjaśnił, że dzięki kupowanemu przez WOŚP sprzętowi będzie można lepiej diagnozować dzieci z chorobami nowotworowymi, a to z kolei da większe szansę na wyleczenie. Poinformował, że obecnie ok 80 proc. dzieci udaje się wyleczyć; sprzęt może pomóc w leczeniu pozostałych 20 proc.

Owsiak przypomniał, że z zebranych w tym roku środków blisko 13,5 mln zł wydano na sprzęt dla dziecięcych oddziałów pulmonologicznych, reumatologicznych i kardiochirurgicznych.

Ponad 13 mln zł przeznaczono na geriatrię - kupiono prawie 1,7 tys. urządzeń, m.in. sterowane elektroniczne łóżka, materace przeciwodleżynowe, wózki inwalidzkie, fotele do kąpieli. W ciągu trzech lat, czyli od kiedy WOŚP zbiera pieniądze dla seniorów, wydała na ten cel ponad 46 mln zł, wspierając ponad 150 placówek.

Szef WOŚP zadeklarował, że fundacja nadal wspierać będzie geriatrię, wyposażając zarówno oddziały geriatryczne - których dzięki zaangażowaniu WOŚP przybywa - a także zakłady opiekuńczo-lecznicze, które - jak podkreślił - są szczególnie zaniedbane.

W najbliższym, 24. Finale WOŚP, który odbędzie się 10 stycznia 2016 r., także zbierane będą pieniądze dla geriatrii oraz dla pediatrii - ogólnie rozumianej.

Jak podkreśliła Lidia Niedźwiedzka-Owsiak, z zarządu fundacji, wsparcia oczekuje ok. 340 oddziałów ogólnopediatrycznych w całym kraju, którym potrzeba zarówno podstawowego sprzętu - np. łóżek dla małych pacjentów - jak i specjalistycznej aparatury.



Owsiak dodał, że fundacja chce wesprzeć szpitale w całym kraju - zapewnił, że WOŚP gra dla wszystkich.

Już teraz można wspierać 24. Finał, m.in. przez udział w charytatywnych aukcjach. W dniu Finału jak co roku na ulice wyjdzie 120 tys. wolontariuszy z charakterystycznymi puszkami na datki, ale w zbiórce będzie można uczestniczyć na wiele innych sposobów, również nie wychodząc z domu.

Więcej informacji na temat 24. Finału WOŚP można znaleźć na stronach fundacji http://www.wosp.org.pl/final. Natomiast na stronie http://nacoidamojepieniadze.wosp.org.pl można sprawdzić, jak fundacja wydaje zebrane środki.  