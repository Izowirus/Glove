Wrocław 30.12.2011 Glukometr. soa
 Archiwum /Maciej Kulczyński
                                        

            Powikłania cukrzycy są już częstszą przyczyną zgonów na świecie aniżeli AIDS, gruźlica i malaria razem wzięte – alarmuje Światowa Federacja Diabetologiczna (IDF) z okazji przypadającego 14. listopada Światowego Dnia Cukrzycy.
      
            Według IDF, z powodu najczęściej występującej cukrzycy typu 2 co sześć sekund umiera jedna osoba na świecie. Wydatki ponoszone na leczenie tej choroby i jej powikłań przez poszczególne kraje sięgają od 5 do 20 proc. budżetu ich służby zdrowia.

Prezes Polskiego Towarzystwa Diabetologicznego, prof. Maciej Małecki powiedział PAP, że w Polsce przeznacza się na zwalczanie cukrzycy 7 mld zł rocznie, z tego połowa przypada na leczenie jej powikłań.

IDF ocenia, że do końca 2015 r. na cukrzycę będzie chorowało 415 mln ludzi. Do 2040 r. liczba chorych ma się zwiększyć do aż 642 mln. Jeśli tak się stanie, co dziesiąta osoba na świecie będzie diabetykiem. Globalne koszty leczenia cukrzycy wzrosną z 673 mld dolarów w 2015 r. do 802 mld dol. w 2040 r.

Według prof. Małeckiego, w Polsce na cukrzycę typu 1 leczy się około 200 tys. osób. Z powodu cukrzycy typu 2 leczonych jest już ponad 2,1 mln chorych. Jednocześnie podejrzewa się, że 600 tys. osób ma u nas niewykrytą jeszcze cukrzycę.

„Z badań przeprowadzonych w 2006 r. wynika, że co druga osoba powyżej 60. roku życia wykazuje zaburzenia metaboliczne glukozy świadczące o występowaniu cukrzycy lub stanu przedcukrzycowego” – twierdzi prof. Małecki.