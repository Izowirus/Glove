Warszawa, 04.10.2018. Minister zdrowia Łukasz Szumowski przed rozpoczęciem wyjazdowego posiedzenia sejmowej Komisji Zdrowia w Centrum Partnerstwa Społecznego "Dialog", 4 bm. w Warszawie. Posłowie i delegacja pielęgniarek wysłuchają informacji na temat protestu głodowego pielęgniarek w Wojewódzkim Szpitalu im. Św. Ojca Pio w Przemyślu, który trwa od 3 września br. (nlat) PAP/Leszek Szymański
                                        

            Co do oceny propozycji dobrowolności szczepień zawartej w projekcie ustawy stanowisko Ministerstwa Zdrowia i rządu jest negatywne – powiedział PAP minister zdrowia Łukasz Szumowski. Dodał, że PiS głosował za skierowaniem projektu do komisji, bo obiecał, że nie będzie odrzucać w pierwszym czytaniu projektów obywatelskich.
      
            W czwartek posłowie zdecydowali, że obywatelskim projektem, który przewiduje likwidację obowiązku szczepień ochronnych, proponując wprowadzenie zasady dobrowolności, zajmą się sejmowe komisje zdrowia oraz polityki społecznej i rodziny. Inicjatywę obywatelską poparło ponad 120 tys. osób.

"Nie jestem parlamentarzystą, ale pamiętajmy, że jeszcze podczas kampanii wyborczej (do Sejmu i Senatu - PAP) deklaracja Prawa i Sprawiedliwości była taka, że wszystkie obywatelskie projekty będą dyskutowane i kierowane do dalszych prac" – skomentował decyzję Sejmu minister Szumowski.

Przypomniał, że "co do oceny propozycji dobrowolności szczepień zawartej w projekcie ustawy stanowisko Ministerstwa Zdrowia i rządu jest negatywne".

Rząd w stanowisku w sprawie projektu ustawy wskazał, że realizacja programu szczepień ochronnych odgrywa ważną rolę w kształtowaniu zdrowia publicznego, zapobiegając występowaniu chorób zakaźnych i ich następstw. "Obowiązkowe szczepienia ochronne są skuteczną i generalnie powszechnie społecznie akceptowaną metodą zapobiegania zachorowaniom na choroby zakaźne" – napisano w stanowisku.

Krajowy konsultant w dziedzinie zdrowia publicznego Jarosław Pinkas wskazał w skierowanym do Sejmu stanowisku, że zniesienie obowiązku szczepień na rzecz dobrowolności spowoduje spadek liczby zaszczepionych osób.

Inicjatorem nowelizacji ustawy o zapobieganiu oraz zwalczaniu zakażeń i chorób zakaźnych u ludzi jest Ogólnopolskie Stowarzyszenie Wiedzy o Szczepieniach "STOP NOP" (NOP to niepożądany odczyn poszczepienny – PAP). W uzasadnieniu ustawy jej autorzy wskazali, że ma ona na celu likwidację obowiązku szczepień ochronnych. Zamiast obowiązku zaproponowali wprowadzenie dobrowolności.

"Projekt ustawy pozostawia obowiązek szczepień ochronnych jedynie w sytuacji ogłoszenia stanu zagrożenia epidemicznego lub stanu epidemii. Podobne rozwiązania prawne obowiązują w państwach, gdzie jest dobrowolność szczepień" – czytamy.

Projekt nakłada na lekarza obowiązek przeprowadzenia wywiadu przed szczepieniem i pisemną informację o ryzyku związanym ze szczepieniem, obowiązek wywiadu lekarskiego po szczepieniu, a także daje rodzicom możliwość zgłaszania niepożądanych odczynów poszczepiennych.