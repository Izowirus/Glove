Ustawa o sieci szpitali i finansowanie lecznictwa, zdrowotne skutki smogu, dostępność terapii w onkologii - to niektóre tematy II Kongresu Wyzwań Zdrowotnych, który potrwa od 9 do 11 marca w Katowicach.
      
            Wydarzenie zainauguruje debata na temat planowanych zmian w polskim systemie ochrony zdrowia i ich przewidywanych skutków, z zapowiadanym udziałem ministra zdrowia Konstantego Radziwiłła i innych przedstawicieli rządu oraz parlamentu RP.

"Jednym z ważniejszych celów Kongresu Wyzwań Zdrowotnych jest budowanie szerokiego porozumienia, umożliwiającego skuteczne podjęcie wyzwań zdrowotnych XXI wieku, wynikających nie tylko z epidemiologii poszczególnych chorób, ale i demografii, ekonomii, uwarunkowań finansowych, politycznych czy społecznych. Sukces pierwszej edycji kongresu potwierdził potrzebę takiej właśnie, międzysektorowej debaty o zdrowiu, łączącej perspektywy różnych środowisk"  – powiedział redaktor naczelny miesięcznika i portalu Rynek Zdrowia Wojciech Kuta.

Zaplanowano ponad 50 sesji panelowych, debat i prezentacji, z udziałem ponad 300 prelegentów i ponad 2 tys. gości, którzy będą dyskutować o takich tematach, jak leczenie szpitalne, finansowanie ochrony zdrowia, choroby rzadkie, informatyzacja opieki zdrowotnej, rola mediów w medycynie, suplementy diety, etyka i jej znaczenie w pracy personelu medycznego, niepełnosprawny pacjent w gabinecie lekarskim, medycyna pola walki, opieka koordynowana w różnych dziedzinach medycyny, a także problem otyłości.

Tematy debat ekspertów obejmą kluczowe zagadnienia w kilkunastu dziedzinach medycyny, m.in.: chirurgii naczyniowej, diabetologii, kardiologii, neurologii, okulistyki, onkologii, ortopedii geriatrycznej, pneumonologii, czy urologii.

Nowością tegorocznego Kongresu Wyzwań Zdrowotnych będzie cykl warsztatów prowadzonych przez specjalistów wybranych dziedzin medycyny dla lekarzy rodzinnych. Wykłady dotyczyć będą m.in. rozpoznawania chorób i dalszego prowadzenia pacjenta przez lekarza podstawowej opieki zdrowotnej. Zajęcia poprowadzą specjaliści chorób płuc, diabetologii, geriatrii, okulistyki, onkologii i ortopedii.

Finałem Kongresu Wyzwań Zdrowotnych będzie otwarty dla mieszkańców regionu Śląski Dzień Zdrowia, zaplanowany na 11 marca br. W Międzynarodowym Centrum Kongresowym zwiedzający będą mieli okazję skorzystać z darmowych konsultacji ze specjalistami z różnych dziedzin medycyny oraz bezpłatnych badań lekarskich i diagnostycznych w specjalnie zaprojektowanych poradniach. Odbędą się również wykłady, warsztaty edukacyjne i dyskusje, a zainteresowani mogą nieodpłatnie wziąć udział w zajęciach sportowych prowadzonych przez wykwalifikowanych trenerów i instruktorów.

Pierwsza edycja Kongresu Wyzwań Zdrowotnych odbyła się w lutym ub. r., gromadząc ponad 2 tys. osób. Odbyło się ponad 60 sesji z udziałem 250 prelegentów. Gośćmi kongresu byli m.in. unijny komisarz ds. zdrowia i bezpieczeństwa żywności Vytenis Andriukaitis oraz minister Konstanty Radziwiłł.

Organizatorem Kongresu Wyzwań Zdrowotnych jest Grupa PTWP SA, wydawca miesięcznika i portalu Rynek Zdrowia, organizator m.in.: Forum Rynku Zdrowia, a także Europejskiego Kongresu Gospodarczego w Katowicach.