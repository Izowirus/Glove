Nie można zachorować na grypę lub się przeziębić jedynie z powodu przemarznięcia, jednak zimno sprzyja infekcjom odpowiedzialnym za tego rodzaju zakażenia – przekonuje prof.  Stan Spinner z Texas Children’s Pediatrics w wypowiedzi dla „New York Times”.

      
            Zarówno grypę, jak i przeziębienia wywołują wirusy. Zdecydowanie groźniejsze są te, które powodują grypę, bo mogą doprowadzić do powikłań, takich jak zapalanie płuc i zapalenia nerwów oraz uszkodzenie mięśnia sercowego.

„Wirus grypy tym się różni od innych wirusów powodujących infekcje dróg oddechowych, że ma on zdolność atakowania nie tylko nabłonka w nosie, gardle, czy oskrzelach, ale może atakować prawie każdy narząd, a jednym z częściej atakowanych jest właśnie mięsień sercowy” – ostrzega dr hab. n. med. Agnieszka Mastalerz-Migas, kierownik Katedry i Zakładu Medycyny Rodzinnej na Wydziale Lekarskim Kształcenia Podyplomowego, Uniwersytetu Medycznego we Wrocławiu.

Prof. Stan Spinner podkreśla, że zimą częściej chorujemy, ponieważ wirusy grypy jak i przeziębienia częściej występują jesienią i zimą. W Polsce szczyt zachorowań na grupę przypada w lutym i marcu. Poza tym o tej porze roku więcej przebywamy w pomieszczeniach, co też ma istotne znaczenie.

Przebywając dłużej w pomieszczeniach mamy dłuższy kontakt z innymi osobami, również tymi, które zostały zakażone, a to bardziej naraża nas na infekcje. Ogrzewanie pomieszczeń, jak i mniejsza w nich wilgotność sprzyjają również nieżytom górnych dróg oddechowych, co z kolei zwiększa narażenie na działanie wirusów.

Niektóre badania sugerują nawet, że mała wilgotność sprzyja rozprzestrzenianiu się samych wirusów grupy. Kiedy w powietrzu jest więcej molekuł wody, to przyczepiają się one do nich i są eliminowane z powietrza. Suche powietrze powoduje, że dłużej krążą w pomieszczeniu, co zwiększa ryzyko infekcji.

Uczucie zimna i przemarznięcie również są niekorzystne, ponieważ mogą osłabiać odporność, co sprzyja wnikaniu wirusów do organizmu. Wskazują na to badania, jakie w 2017 r. opublikował prof. Prasert Auewarakul z Uniwersytetu Mahidol w Tajlandii.

W innym badaniu studenci, którzy przez 20 minut dziennie trzymali stopy w zimnej widzie, byli bardziej narażeni na przeziębienia w porównaniu do tych, którzy tego nie robili.