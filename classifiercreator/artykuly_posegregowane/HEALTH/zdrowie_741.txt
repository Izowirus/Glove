Białystok 02.09.2004 Białystok - widok miasta. 
PAP/Leon Stankiewicz
ls/hm Archiwum PAP © 2016 / Leon Stankiewicz
                                        

            Rozpoczyna się unikatowy projekt, w ramach którego ok. 10 tys. białostoczan zostanie przebadanych przez naukowców z Uniwersytetu Medycznego w Białymstoku. Wyniki mają posłużyć m.in do odkrycia nowych zależności między chorobami cywilizacyjnymi a np. stylem życia.
      
            W czwartek władze Białegostoku i Uniwersytetu Medycznego w Białymstoku (UMB) podpisały porozumienie o współpracy w ramach projektu.

Projekt pod nazwą "Białystok Polish Longitudinal University Study; Białystok Plus" jest unikatowym badaniem, które na taką skalę nie było dotąd prowadzone w Polsce. Podobne prowadzone są np. w Niemczech czy Holandii.

Jak mówił na konferencji prasowej rektor UMB prof. Jacek Nikliński, podpisana w czwartek umowa jest ważna, bo daje możliwość formalnego rozpoczęcia projektu, a do mieszkańców będą mogły być rozsyłane zaproszenia na badania. Dodał, że porozumienie reguluje też sprawę ochrony danych osobowych uczestników projektu. Prof. Nikliński mówił, że miasto, dzięki wynikom badań, będzie mogło ulepszać swoje programy profilaktyczne i promocję postaw prozdrowotnych.

W pierwszej kolejności odbędzie się pilotaż, w którym zostaną przebadane osoby, które same zgłosiły się do naukowców oraz te, które jako pierwsze odpowiedzą na zaproszenie - mówił dziennikarzom kierownik projektu prof. Karol Kamiński z UMB. Poinformował, że pierwsze zaproszenia mają trafić do białostoczan z końcem wakacji, tak aby pilotażowe badania móc przeprowadzić w październiku.

Kamiński: po raz pierwszy przeprowadzone zostaną badania naukowe, które mają na celu całościową ocenę stanu zdrowia

W 2016 roku zaplanowano trzy pilotażowe badania: w maju i czerwcu (w których zostaną przebadane osoby chętne) oraz w październiku (osoby, do których wysłano zaproszenia). Ich cel to sprawdzenie przyjętych metod badawczych. Główne badania na grupie 10 tys. osób w wieku 20 - 80 lat odzwierciedlającej strukturę populacji mieszkańców miasta, mają się rozpocząć w 2017 r. Trwają starania o granty na ten cel, by zapewnić finansowanie.

Kamiński zaznaczył, że po raz pierwszy przeprowadzone zostaną badania naukowe, które mają na celu całościową ocenę stanu zdrowia. Dodał, że do tej pory naukowcy badali tylko jeden aspekt zdrowia, np. nowotworowy, układ krążenia czy oddechowy. Natomiast badania "Białystok Plus" - jak powiedział - ma aspekt interdyscyplinarny i ma pokazywać jak różne czynniki wpływają na rozwój chorób. Naukowcy liczą także na to, że w badaniach uda się odkryć nowe zależności pomiędzy funkcjonowaniem różnych układów.

Projekt będzie realizowany w Centrum Badań Innowacyjnych w Zakładzie Medycyny Populacyjnej i Prewencji Chorób Cywilizacyjnych Uniwersytetu Medycznego w Białymstoku. Osoby będą poddane różnego rodzaju specjalistycznym badaniom m.in. krwi, dna oka, składu ciała, funkcji płuc i serca. Jak zapewnił Kamiński, na każdym etapie badani będą sprawdzani czy mogą wziąć udział w kolejnych badaniach jak np. rezonansem magnetycznym.

Po kilku latach badania będą powtórzone

Badani dostaną wiedzę o wynikach swoich badań. Po kilku latach badania będą powtórzone. Jeśli badani będą chcieli, naukowcy poinformują o wynikach np. lekarzy rodzinnych.

Wcześniej władze UMB oraz marszałek województwa podlaskiego podpisali wieloletnie porozumienie w tej sprawie. W jego ramach samorząd województwa włączy się m.in. w działania promujące badania, a w przyszłości także realizację wypracowanych w trakcie badań wniosków i zaleceń. Współpraca dotyczy również współorganizacji konferencji czy pomocy przy ubieganiu się o pieniądze na projekt.

Badania będą prowadzone we współpracy międzynarodowej z partnerami z Niemiec i Brazylii.

Uniwersytet Medyczny w Białymstoku na status KNOW - Krajowego Naukowego Ośrodka Wiodącego i na razie z tego źródła na finanse na projekt. Ogólne koszty na razie nie są znane.