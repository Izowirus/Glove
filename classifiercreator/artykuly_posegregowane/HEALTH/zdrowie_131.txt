Heidelberg, Niemcy, 24.06.05. Opiekun Bernd Kowalsky pokazuje zwiniętego prawie w kuleczkę dwumiesięcznego pancernika z ogrodu zoologicznego w Heidelbergu, 24 bm. (pmb) Archiwum fot. PAP/EPA/RONALD WITTEK
                                        

            Aż 62 proc. żyjących w Amazonii pancerników dziewięciopaskowych jest nosicielami trądu. Zarażone zwierzęta mogą przenosić chorobę na ludzi - wynika za badania naukowców z Kolorado (USA).
      
            Artykuł na ten temat ukazał się w piśmie "PLOS Neglected Tropical Diseases" (http://journals.plos.org/plosntds/article?id=10.1371/journal.pntd.0006532).

Trąd to przewlekła choroba zakaźna wywoływana przez bakterie z rodzaju Mycobacterium. Początkowo przebiega bezobjawowo, a z czasem prowadzi do oszpecenia tkanek, deformacji kostno-stawowych i uszkodzenia nerwów.

Przez wiele lat sądzono, że trąd przenosi się jedynie z człowieka na człowieka, w wyniku bezpośredniego kontaktu. Kilka lat temu naukowcy dowiedli, że możliwe jest zarażanie ludzi przez pancerniki. Przypadki takie odnotowano w południowych regionach Stanów Zjednoczonych.

Teraz dr John Spencer z Colorado State University w USA oraz jego współpracownicy z Brazylii zwrócili uwagę, że duże skupiska pancerników dziewięciopaskowych (Dasypus novemcinctus) występują także w brazylijskiej części Amazonii. Są tam dość popularnym zwierzęciem łownym - miejscowa ludność poluje na nie dla smacznego mięsa, które w smaku przypomina wieprzowinę i jest bogatym źródłem białka.

Naukowcy postanowili sprawdzić, czy polowanie i spożywanie pancerników może przyczyniać się do przenoszenia trądu ze zwierząt na ludzi. W tym celu obserwowali mieszkańców małego miasteczka Belterra, oceniając zakres i częstotliwość ich interakcji z pancernikami. Uczestnikom badania mierzono również poziom przeciwciał przeciw trądowi we krwi.

Dodatkowo ze śledzion 16 pancerników zastrzelonych przez lokalnych myśliwych wyizolowano DNA. Okazało się, że aż 10 zwierząt (czyli 62 proc.) było zakażonych prątkami trądu - Mycobacterium leprae. Z kolei spośród 146 przebadanych mieszkańców Belterra u 7 pacjentów zdiagnozowano trąd, natomiast 92 osoby (czyli 63 proc. populacji) miało we krwi wykrywalny poziom przeciwciał przeciw trądowi, co sugeruje, że doświadczyły one ekspozycji na bakterie.

Zauważono, że osoby, które najczęściej spożywały mięso pancerników (częściej niż raz w miesiącu), miały wyższy poziom przeciwciał niż te, które konsumowały takie mięso sporadycznie.

Naukowcy ostrzegają, że ponieważ pancerniki występują w bardzo dużej liczbie na wielu obszarach wiejskich w Brazylii, a polowania na te zwierzęta są powszechnym zjawiskiem, wskaźnik wykrywalności nowych przypadków trądu u mieszkańców tych terenów utrzymuje się na stale wysokim poziomie. Prawdopodobnie to właśnie spożywanie mięsa tych zwierząt odpowiada za większość przypadków zakażeń wśród ludzi.