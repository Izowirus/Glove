Katowice, 13.03.2014. Audiobooki i książki mogą wypożyczać podczas pobytu w szpitalu pacjenci Uniwersyteckiego Centrum Okulistyki i Onkologii w Katowicach, dzięki porozumieniu podpisanemu 13 bm. między tą placówką i Biblioteką Śląską – największą śląską książnicą. Pacjenci mogą korzystać z audiobooków na własnych laptopach, albo wypożyczyć słuchawki lub discmany ze słuchawkami u pielęgniarki oddziałowej. (obm) PAP/Andrzej Grygiel PAP © 2016 / Andrzej Grygiel
                                        

            Muzykoterapia pomaga łagodzić dolegliwości bólowe, a także zmniejszać lęk i zmęczenie u pacjentów cierpiących na nowotwory - wynika z badań opublikowanych przez Cochrane Library.
      
            Naukowcy z Drexel University w Filadelfii (USA) przyjrzeli się wynikom 52 badań, w których wzięło udział 3731 osób ze zdiagnozowanym nowotworem. W przypadku 23 analiz pacjenci brali udział w spersonalizowanych sesjach muzykoterapii, a 29 prac koncentrowało się na badaniu wpływu nagrań muzycznych wręczanych pacjentom przez lekarzy lub pielęgniarki.

Po porównaniu wyników badacze ustalili, że wszystkie rodzaje terapii wykorzystującej muzykę redukowały u pacjentów objawy lękowe oraz w dużym stopniu wpływały na zmniejszenie stopnia odczuwanego bólu (określanego przez pacjentów w kwestionariuszach). Nieco mniejszy, ale zauważalny wpływ muzykoterapia miała na poziom odczuwanego zmęczenia, a także obniżenie ciśnienia tętniczego.

"Te wyniki sugerują, że słuchanie muzyki może nie tylko poprawić jakość życia pacjentów, ale także zmniejszyć potrzebę sięgania po środki przeciwbólowe oraz być może skrócić czas regeneracji i czas hospitalizacji. Mamy nadzieję, że zachęci to pracowników służby zdrowia do zalecania muzykoterapii pacjentom chorym na raka" - komentuje autorka badań dr Joke Bradt.