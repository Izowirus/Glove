Warszawa, 20.11.2015. Pobieranie krwi do testu na HIV podczas Europejskiego Tygodnia Testowania na HIV w Warszawie, 20 bm. Europejski Tydzień Testowania to inicjatywa rozpoczęta w 2013 r. przez organizację HIV in Europe, która ma zachęcać do poznania swojego statusu serologicznego, czyli do sprawdzenia, czy jest się osobą zakażoną HIV. Bezpłatny i anonimowy test na obecność wirusa HIV można zrobić w wybranych placówkach od 20 do 27 listopada br.  (ukit) PAP/Bartłomiej Zborowski ***Zdjęcie do depeszy PAP pt. W trosce o zdrowie swoje i partnera zrób test na HIV - zachęcają specjaliści*** Archiwum PAP © 2017 / Bartłomiej Zborowski
                                        

            Od 50 do 70 proc. zakażonych wirusem HIV Polaków nadal nie zdaje sobie sprawy, że jest nim zainfekowanych; to największy taki odsetek w Unii Europejskiej – powiedziała Irena Przepiórka ze Stowarzyszenia Wolontariuszy Wobec AIDS „Bądźmy razem”.
      
            Specjalistka mówiła tym w piątek podczas XXXV Sympozjum "Szczepienia Ochronne", zorganizowanego z okazji Europejskiego Tygodnia na Rzecz Szczepień 2017, które rozpoczyna się 24 kwietnia.

Irena Przepiórka powiedziała, że od 1985 r. - od kiedy prowadzony jest rejestr osób zakażonych wirusem HIV - do końca 2016 r. patogen ten wykryto w naszym kraju u 21 tys. osób. Spośród nich 3441 zachorowało na AIDS, a 1360 zmarło. Leczeniem antyretrowirusowym objętych jest obecnie 9,6 tys. pacjentów (w sierpniu 2009 r. stosowano je u 4 tys. osób.)

Z danych przedstawionych na sympozjum wynika, że najwięcej zakażonych (60 proc.) w naszym kraju jest w wieku 25-48 lat. 23 proc. z tą infekcja jest po 40. roku życia.

"Aż 67 proc. osób nie ujawnia, w jaki sposób doszło do zakażenia, wiemy jednak, że najczęściej zdarza się to w trakcie kontaktów seksualnych, zarówno homoseksualnych, jak i heteroseksualnych" – powiedziała Irena Przepiórka. Według Narodowego Instytutu Zdrowia Publicznego-PZH w Warszawie w naszym kraju wzrasta liczba zakażeń wśród mężczyzn uprawiających kontakty seksualne z innymi mężczyznami.

"W ostatnich 10 latach rozpoznano u nas połowę wszystkich zakażeń wirusem HIV, ale nadal zbyt rzadko wykonywane są testy krwi na obecność tego patogenu" – podkreślała Przepiórka. Powiedziała, że polscy lekarze kierują na to badanie od sześciu do dwunastu razy rzadziej, niż medycy w innych krajach Unii Europejskiej.

Z tego powodu zakażenie to często wykrywane jest w stanie zaawansowanym. Na szczęście leczenie antyretrowirusowe na ogół jest bardzo skuteczne i pozwala opanować infekcję. U wielu chorych możliwe są nawet wieloletnie przeżycia.

Skuteczne leczenie antyretrowirusowe i jego upowszechnienie sprawiło, że na świecie spada liczba zgonów z powodu AIDS. W 2015 r. było prawie 37 mln ludzi zakażonych wirusem HIV, w tym 2 mln dzieci, na AIDS zmarło 1,1 mln osób. Jeszcze w 2009 r. z powodu AIDS zmarło 260 tys. dzieci na świecie, a w 2015 już tylko 110 tys.

Zdaniem Ireny Przepiórki niepokojący jest wzrost zakażeń w Europie Wschodniej. Na przykład w Rosji wykryto dotąd ponad 1 mln osób z wirusem HIV. W Europie Wschodniej do co trzeciego zakażenia tym patogenem dochodzi podczas kontaktów heteroseksualnych. W Polsce w ten sposób wirusem HIV zakaża się 10 proc. osób.