Używane okulary zebrane w klinice Okulus Plus w Bielsku Białej.   Archiwum PAP/Andrzej Grygiel 
                                        

            Niepotrzebne, używane okulary korekcyjne oraz przeciwsłoneczne można przekazać dla potrzebujących w Afryce - ruszyła właśnie druga edycja ogólnopolskiej zbiórki pod hasłem „Okulary dla Afryki”. Podczas pierwszej zbiórki udało się zebrać ponad 6 tysięcy sztuk okularów.
      
            „Zbieramy używane okulary korekcyjne tzw. plusy i minusy bez cylindrów oraz okulary przeciwsłoneczne. W polskich domach i szafach zajmują niepotrzebnie miejsce, a przecież mogą pomóc wielu ludziom” – powiedziała w piątek pomysłodawczyni akcji, okulistka dr Iwona Filipecka.

„Okulary to dla wielu ludzi w Afryce rzecz bezcenna. Ludzie nie mogą ich kupić, bo nie mają pieniędzy, ale także dlatego, że w wioskach czy w małych miastach nie mają do nich dostępu. W wielu miejscach, gdzie byłam na misjach w Afryce, ludzie nie wiedzieli, że oczy można leczyć, że jest lekarz od oczu, że okulary mogą przywrócić dobre widzenie. I niewyobrażalne dla nas Europejczyków jest to, jak można się cieszyć z takiej małej rzeczy, jaką są używane okulary” – dodała.

Okulary powinny być w dobrym stanie – z nieuszkodzonymi elementami opraw oraz szkłami nieporysowanymi w centrum. Należy je wyczyścić i włożyć małego, najtańszego woreczka foliowego razem z małą kartką, na której napisane są moce szkła dla prawego i lewego oka. Woreczków nie należy zawiązywać - w trakcie misji nie ma czasu na ich odwiązywanie przy 100 osobach czekających w kolejce do badania.

Akcję współorganizuje klinika Okulus i Fundacja Dzieci Afryki. Okulary można wysyłać do 30 listopada tego roku na adresy kliniki w Bielsku-Białej i Jaworznie oraz fundacji w Warszawie.

Podczas pierwszej zbiórki, trwającej od czerwca 2014 do końca maja 2015 r., udało się zebrać ponad 6 tysięcy sztuk okularów, które trafiły do mieszkańców Tanzanii, Kamerunu, Ugandy i innych afrykańskich krajów.

Zbiórka okularów to część akcji społecznej „Okuliści dla Afryki”, której celem jest pomoc medyczna i poprawa warunków życiowych ubogich mieszkańców Afryki – dzieci i dorosłych.

Od uruchomienia akcji w 2012 roku udało się zrealizować już 7 misji, łącznie przebadano okulistycznie blisko 6 tys. osób. Pomiędzy wyjazdami wolontariusze aktywnie angażują się w konferencje, szkolenia, organizację pomocy w kolejnych krajach. Na ten rok zaplanowano już dwie kolejne misje lekarzy okulistów do Kamerunu.