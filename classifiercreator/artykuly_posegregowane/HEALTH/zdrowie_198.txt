Warszawa, 04.04.2018. Minister zdrowia Łukasz Szumowski podczas konferencji prasowej nt. "Nowego projektu standardu opieki okołoporodowej", 4 bm. w Ministerstwie Zdrowia w Warszawie. (mr) PAP/Jakub Kamiński Archiwum PAP © 2018 / Jakub Kamiński
                                        

            Po wprowadzeniu nowych standardów opieki okołoporodowej kobiety będą miały prawo do darmowego znieczulenia podczas porodu - zapewnił w czwartek minister zdrowia Łukasz Szumowski. Dodał, że ze względu na małą liczbę anestezjologów takie znieczulenia nie będą wykonywane w każdym szpitalu.
      
            Minister w czwartek w RMF FM powiedział, że nowe standardy opieki okołoporodowej będą "kodeksem praw pacjentki" - wskażą one, co należy się pacjentce w ciąży.

Szumowski zapewnił, że kobiety będą miały m.in. prawo do darmowego znieczulenia podczas porodu. "Oczywiście nie da się nagle wprowadzić tego znieczulenia we wszystkich szpitalach obowiązkowo, (...) dlatego że za mało jest lekarzy anestezjologów" - powiedział.

"Każda pacjentka będzie mogła, od wprowadzenia standardów opieki okołoporodowej, liczyć na darmowe znieczulenie (...), natomiast nie we wszystkich jednostkach. Być może będzie się musiała przenieść z tym porodem tam, gdzie to znieczulenie jest" - zaznaczył. Wskazał, że znieczulenie będzie dostępne m.in. w szpitalach o wyższym stopniu referencyjności, w których przyjmowanych jest więcej porodów.

Zdaniem ministra, dotarcie do takiego szpitala nie powinno być utrudnione. "Ostatnio zrobiliśmy mapę, wspólnie z NFZ, dostępności oddziałów położniczych o wyższej liczbie porodów i wszystkie są w promieniu 40 km, także jest sieć" - powiedział Szumowski.

Dotychczasowe standardy opieki okołoporodowej będą obowiązywać do końca tego roku, zostaną one zastąpione przez standardy organizacyjne opieki zdrowotnej w czasie ciąży, porodu i połogu oraz organizację opieki nad noworodkiem. W środę resort zdrowia zaprezentował planowane rozwiązania. W nowych standardach mają znaleźć się przepisy dot. ciąży, łagodzenia bólu porodowego oraz zasad organizacji pracy personelu w przypadkach trudnych, takich jak poronienie, czy urodzenie martwego lub ciężko chorego dziecka.

Wśród najważniejszych zmian jest m.in. likwidacja obowiązkowej hospitalizacji po 41. tygodniu ciąży (ma to być decyzja lekarza). Zmiana dotyczy także doprecyzowania przepisów, by pacjentka wybrała swoją położną jeszcze przed porodem (w 21-26 tygodniu). Nowe przepisy zakładają m.in. jednolitą edukację przedporodową oraz przewidują trzykrotną ocenę ryzyka nasilania się objawów depresji. W myśl nowych regulacji, łagodzenie bólu nie będzie traktowane jako dodatkowa interwencja medyczna.