Powikłania pooperacyjne bardziej związane są ze stanem zdrowia pacjenta niż z jego podeszłym wiekiem - wynika z analizy 44 badań na ten temat.
      
            "BMC Medicine" informuje, że specjaliści z University of Toronto przeanalizowali powikłania pooperacyjne prawie 13 tys. pacjentów i wyliczyli, że zdarzają się one u co czwartego operowanego seniora. Jednak to nie wiek ma istotne znaczenie w prognozowaniu ryzyka powikłań, bardziej liczy się to, w jakim stanie zdrowia jest pacjent.

Osoba starsza, która jest mało sprawna fizycznie, co określa się mianem słabowitości (frailty), cierpi na demencję, depresję i pali papierosy, jest dwukrotnie bardziej narażona na powikłania pooperacyjne.

"Wiek pokazuje jedynie jak długo żyje dana osoba, najważniejsza jest sprawność fizyczna oraz to czy wykazuje zaburzenia poznawcze" - podkreśla w wypowiedzi dla agencji Reuters główny autor metaanalizy dr Jennifer Watt z University of Toronto.

Słabowitość i demencja powodują, że u osób starszych po operacji częściej dochodzi do infekcji, szczególnie do zapalenia płuc oraz zakrzepów krwi grożących udarem mózgu lub zatorem płuc. Takie osoby dłużej muszą być hospitalizowane, a po leczeniu szpitalnym wymagają jeszcze pobytu w innym ośrodku lub domu opieki.

"Nie oznacza to, że osoby starsze z demencją i słabowite nie mogą być operowane" - zwraca uwagę dr Carolyn Dacey Seib z University of California w San Francisco. Specjalistka podkreśla, że decyzje o tym powinny być podejmowane indywidualnie, trzeba również dobrać odpowiednią metodę zabiegu.

W przypadku chorób serca pacjentom zamiast operacji na otwartym sercu można zaoferować zabiegi małoinwazyjne, zwykle mniej ryzykowne. Ale nawet operacje na otwartym sercu do tego stopnia udoskonalono, że bezpiecznie można je wykonywać u wielu osób zaawansowanych wiekiem, nawet między 80 a 90 rokiem życia. Jeden z najstarszych pacjentów operowanych w Centrum Chorób Serca w Zabrzu miał 98 lat.