Resort zdrowia opublikował w piątek nową listę leków refundowanych, na której znalazły się m.in. lek dla kobiet z zaawansowanym nowotworem jajnika oraz nowe medykamenty dla pacjentów z chorobą Parkinsona. Lista wejdzie w życie 1 września, wraz z listą leków dla seniorów.

      
            W ramach programów lekowych refundacją zostanie objęty lek Lynparza w leczeniu podtrzymującym olaparybem chorych na nawrotowego platynowrażliwego zaawansowanego raka jajnika, raka jajowodu lub pierwotnego raka otrzewnej.

"Refundacja leku Lynparza zapewni pacjentkom z zaawansowanym nowotworem jajnika skuteczną i bezpieczną farmakoterapię" - przekonuje resort.

W ramach katalogu chemioterapii refundacją w nowych wskazaniach został objęty lek Somatuline Autogel (lanreotyd). Dotychczasowe wskazania rozszerzono o leczenie guzów neuroendokrynnych żołądkowo-jelitowo-trzustkowych nieznanego pochodzenia.

Na liście aptecznej refundacją zostały objęte nowe substancje czynne stosowane w przypadku schizofrenii (arypiprazol w postaci zawiesiny do wstrzykiwań o przedłużonym uwalnianiu) oraz pramipeksol używany w leczeniu choroby Parkinsona u dorosłych. "Refundacja tego leku zwiększy dostęp do leków w terapii choroby Parkinsona" - wskazuje MZ.

Refundowane także będą: tapentadol - stosowany przy przewlekłym bólu pacjentów onkologicznych i mometazon - lek w terapii alergicznych nieżytów nosa i chorobach zapalnych skóry.

Ponadto niektóre leki objęto refundacją w dodatkowych wskazaniach, a także we wskazaniach pozarejestracyjnych (np. lakozamid u chorych poniżej 16. roku życia z padaczką ogniskową z brakiem kontroli napadów lub nietolerancją leczenia po zastosowaniu co najmniej trzech prób terapii dodanej oraz desmopresynę w pierwotnym izolowanym moczeniu nocnym u pacjentów pomiędzy 5 a 6 rokiem życia).

Załącznikiem do listy leków refundowanych jest wykaz bezpłatnych leków dla osób po 75. roku życia, w którym jest 1129 preparatów i 68 substancji czynnych - są to przede wszystkim medykamenty związane z leczeniem chorób wieku podeszłego. Będzie mogło skorzystać z nich ok. 3 mln seniorów. Resort zdrowia szacuje, że leki umieszczone w tym wykazie pozwolą zaoszczędzić pacjentom ponad 310 mln zł.