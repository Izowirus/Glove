Bydgoszcz,  05.01.2015. Papieros - ilustracja. (tż/awol) Archiwum fot. PAP/Tytus Żmijewski
                                        

            Rzucenie palenia przez nałogowców staje się bardziej prawdopodobne, gdy cena papierosów rośnie - potwierdzają badania, których wyniki publikuje "Epidemiology".
      
            Jak wykazali naukowcy z Drexel University (Filadelfia, USA), gdy cena paczki papierosów rośnie o dolara, szanse na rzucenie palenia zwiększają się o 20 proc.

Badania, przeprowadzone na starszej grupie wiekowej palaczy (od 44 do 84 lat), wskazują także na spadek zagrożenia paleniem o 3 proc. i sugerują, że zakaz wprowadzony w barach i restauracjach nie miał wpływu na rzucanie palenia.

W przypadku palących nałogowo (powyżej 10 papierosów dziennie) ich liczba zmalała o 7 proc., zaś przeciętna liczba wypalanych dziennie papierosów spadła o 35 proc. (dla całej populacji palących spadek ten wyniósł tylko 19 proc). "Ponieważ nałogowi palacze wypalali dziennie więcej papierosów, mogli bardziej odczuć wpływ wzrostu cen i częściej zmniejszać liczbę wypalanych papierosów" - powiedziała główna autorka badań, dr Stephanie Mayne. Jej zdaniem podnoszenie ceny może być szczególnie skuteczną metodą zniechęcania do palenia.

Naukowcy powiązali skorygowane o inflację ceny wyrobów tytoniowych z 632 palaczami w sześciu miastach USA. Dane pochodziły z przeprowadzonego w latach 2001-2012 badania dotyczącego miażdżycy (Multi-Ethnic Study of Atherosclerosis.)

Ponieważ badania wskazują, że młodzi ludzie mogą być bardziej wrażliwi na ceny niż starsi, Mayne przewiduje, że tendencja ta będzie "podobna lub prawdopodobnie silniejsza w młodszej populacji".

Poprzednie badania wykazały, że 10-procentowa podwyżka cen papierosów daje około 4 proc. spadek palenia. Ceny papierosów i podatki różnią się znacznie w poszczególnych stanach (Rada Miejska w Nowym Jorku uchwaliła w tym miesiącu podwyższenie minimalnej ceny paczki papierosów do 13 USD). Dlatego roczne koszty nałogu mogą wynosić od 1650 USD w Północnej Dakocie do 3811 USD w Nowym Jorku (według styczniowego badania Wallet Hub).

Koszty leczenia związane z wpływem palenia na zdrowie oceniano w USA w roku 2010 na 8,7 proc., czyli 170 mld USD - wynika z badań opublikowanych w American Journal of Preventive Medicine. Raport lekarza naczelnego USA (Surgeon General) z roku 2014 szacuje, że koszty związane z paleniem wyniosły 300 miliardów dolarów, w tym straty wydajności w wysokości 150 miliardów dolarów rocznie i co najmniej 130 miliardów dolarów wydanych bezpośrednio na opiekę medyczną nad osobami dorosłymi.