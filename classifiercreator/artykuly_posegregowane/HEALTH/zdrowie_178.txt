epa06361614 People wearing face masks ride motorbikes to go to work in Kaohsiung, southern Taiwan, 01 December 2017. Starting 01 December, Kaohsiung will offer its residents three months' free use of public transport to cut air pollution. In recent days, Kaohsiung has been covered by smog due to air pollution caused by factories and vehiciles' exhausts. The Kaohsiung City Government is offering local  residents' free ride on bus, light rail and mass rapid transit system to help cut air pollution.  EPA/DAVID CHANG 
Dostawca: PAP/EPA. PAP/EPA © 2018 / DAVID CHANG
                                        

            Ponad 90 proc. mieszkańców Ziemi oddycha skażonym powietrzem - ostrzegła w środę Światowa Organizacja Zdrowia (WHO). Według niej zanieczyszczenie powietrza jest przyczyną siedmiu milionów zgonów rocznie.
      
            "W ciągu ostatnich sześciu lat poziom zanieczyszczenia powietrza utrzymywał się na mniej więcej stałym poziomie, z malejącymi stężeniami zanieczyszczeń w niektórych rejonach Europy i obu Ameryk - podała WHO w komunikacie.

WHO podkreśla, że "dziewięć na 10 osób oddycha powietrzem zawierającym wysokie stężenie zanieczyszczeń", przy czym proporcja ta nie uległa zmianie od opublikowania przez WHO poprzedniego raportu na ten temat dwa lata temu.

"Zanieczyszczenie powietrza zagraża nam wszystkim, ale to najbiedniejsi i najbardziej zmarginalizowani są tym najbardziej dotknięci" - podał w oświadczeniu dyrektor generalny WHO Tedros Adhanom Ghebreyesus.

"Nie możemy zaakceptować faktu, że ponad 3 miliardy ludzi - głównie kobiety i dzieci - nadal codziennie wdychają śmiertelnie trujące dymy pochodzące z pieców i skażonych paliw w swoich domach" - dodał.

Ustalenia WHO oparto na pomiarach jakości powietrza w ponad 4 300 miastach w 108 krajach. Monitoring objął o 1000 więcej miast niż w poprzednim raporcie.

Według tych danych około 7 milionów ludzi umiera co roku z powodu narażenia na pyły drobne, które wnikają głęboko do płuc i do układu sercowo-naczyniowego, co powoduje stany takie jak udary, problemy z sercem i raka płuc.

Działalność człowieka nie jest jedynym źródłem zanieczyszczenia powietrza. Według WHO wpływ na jakość powietrza mają burze piaskowe, szczególnie na obszarach w pobliżu pustyń.

Według najnowszego raportu ponad 90 proc. zgonów związanych z zanieczyszczeniem występuje w krajach o niskich i średnich dochodach, głównie w Azji i Afryce.

Statystyki pokazują również, że miejsca o najwyższym poziomie zanieczyszczenia powietrza występują na Bliskim Wschodzie, w Afryce Północnej i Azji Południowo-Wschodniej, a roczne średnie zanieczyszczenie często przekracza tam ponad pięciokrotnie limity ustalone przez WHO. Najbardziej dotknięte są miasta o niskim i średnim dochodzie na mieszkańca w Afryce i na zachodnich obrzeżach Pacyfiku.