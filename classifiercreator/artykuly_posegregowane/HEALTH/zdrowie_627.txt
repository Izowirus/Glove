Ćwiczenia fizyczne o umiarkowanej intensywności w średnim wieku chronią przed rozwojem otępienia w wieku podeszłym - potwierdzają badania przeprowadzone w Finlandii i opublikowane przez "Journal of Alzheimer's Disease".

      
            W badaniach uczestniczyło 3050 bliźniąt. W latach 1975-1981 uczestnicy dostarczali danych na temat swojej aktywności fizycznej, a w latach 1999-2015 analizie poddano ich funkcje poznawcze.

Zależność pomiędzy aktywnością fizyczną a sprawnością umysłu w podeszłym wieku badano najpierw w całej grupie, a następnie w parach bliźniąt, z których jedno było bardziej aktywne niż drugie.

Osoby angażujące się w aktywność fizyczną o umiarkowanej intensywności były znacznie mniej narażone na zaburzenia funkcji poznawczych i otępienie niż grupa najmniej aktywna. Pozytywny wpływ ćwiczeń nie wrastał jednak ze wraz wzrostem ich intensywności. Zależność utrzymywała się po wzięciu pod uwagę takich czynników, jak nadciśnienie, palenie papierosów, poziom edukacji, płeć, otyłość czy nadużywanie alkoholu.

"Sugeruje to, że pozytywny wpływ ćwiczeń na funkcje poznawcze nie opiera się jedynie na redukowaniu czynników ryzyka chorób sercowo-naczyniowych" - zauważa współautorka badań dr Paula Iso-Markku z Uniwersytetu Helsińskiego.

"Te wyniki potwierdzają wcześniejsze badania prowadzone na modelach zwierzęcych, które wskazywały, że aktywność fizyczna zwiększa poziom czynników wzrostu w mózgu oraz poprawia plastyczność synaptyczną" - dodaje prof. Urho Kujala z Uniwersytetu Jyväskylä.