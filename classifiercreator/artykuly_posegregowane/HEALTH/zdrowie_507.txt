Rozpoczęła się kolejna kampania promocyjno-edukacyjna "5 porcji warzyw, owoców lub soku". Program ten ma zachęcać do zmiany nawyków żywieniowych. Spożycie owoców i warzyw w Polsce jest dużo niższe niż zalecane minimum 400 g dziennie.
      
            Kampania ma zachęcać do zmiany nawyków żywieniowych. Ma ona szczególne znaczenie w ze względu na zbyt niskie spożycie owoców i warzyw w naszym kraju. Program bazuje na zaleceniach Światowej Organizacji Zdrowia (WHO) oraz jest zgodny z zaleceniami Rady ds. Diety, Aktywności Fizycznej i Zdrowia przy Ministrze Zdrowia.

W VI edycji kampanii "5 porcji zdrowia" hasło zostało wzbogacone o "Owoc, warzywo lub sok.", aby zwrócić uwagę konsumentów, że szklanka soku może być jedną z pięciu zalecanych codziennie owocowo-warzywnych porcji.

Według sekretarz Generalnej KUPS Barbary Groele, Polacy podobnie jak pozostali Europejczycy, na ogół jedzą mniej owoców i warzyw niż zalecają dietetycy. Konsumpcja jest niższa niż rekomendowane minimum 400 g dziennie na osobę. Ich spożycie w ubiegłym roku wyniosło tylko ok. 280 g. Dodała, że najnowsze zalecenia dietetyków mówią, że należy spożywać nie 5 porcji warzyw i owoców, ale siedem. Jedna porcja - to np. marchewka, pomidor, jabłko, kilka truskawek czy śliwek. 

"Dlatego chcemy edukować i inspirować społeczeństwo oraz podpowiadać sprytne sposoby na włączenie warzyw i owoców do codziennego jadłospisu, np. w postaci szklanki soku. Zależy nam, żeby oprócz budowania świadomości, wśród konsumentów pojawiły się również realne nawyki sięgania po warzywa, owoce lub sok każdego dnia" - powiedziała Groele.

Kampania "5 porcji warzyw, owoców lub soku" finansowana jest ze środków Funduszu Promocji Owoców i Warzyw oraz z pieniędzy sponsorów - członków Stowarzyszenia Krajowa Unia Producentów Soków (KUPS). Jej budżet wynosi 600 tys. zł.

Kampania potrwa do listopada br.