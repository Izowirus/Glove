Wrocław, 05.10.2017. Laura Kopacz w Uniwersyteckim Szpitalu Klinicznym we Wrocławiu, gdzie 5 bm. odbyła się konferencja zespołu lekarzy, który uratował dziewczynkę. Laura trafiła do USK rok temu, po tragicznym urazie głowy. W czerwcu 2016 r., podczas zabawy w gospodarstwie rolnym, upadła na widły, które wbiły jej się w głowę. Dziewczynka miała 30 proc. ubytku kości czaszki i uszkodzone obie półkule mózgowe. Neurochirurdzy z USK zdecydowali się wszczepić jej rzadko stosowany implant wchłaniany, który z czasem przekształca się w kość. Rokowania są bardzo dobre - lekarze twierdzą, że Laura odzyska pełną sprawność i będzie chodzić. (mr)  PAP/Aleksander Koźmiński
                                        

            Po trzech operacjach głowy i mózgu oraz kilkumiesięcznej rehabilitacji w klinice Budzik 7-letnia dziewczynka wróciła do domu. W czerwcu 2016 r. upadła na widły głową podczas zabawy w gospodarstwie rolnym.
      
            Lekarze z Uniwersyteckiego Szpitala Klinicznego we Wrocławiu wykonali dwie najważniejsze operacje, które najpierw odbarczyły uszkodzony mózg i zmniejszyły ciśnienie śródczaszkowe. Drugi zabieg polegał na wszczepieniu implanta z hydroksyapatytu, materiału zastępującego kość.

"Laura miała 30 proc. ubytku kości czaszki i uszkodzone obie półkule mózgowe. Dlatego wszczepienie implanta, który będzie niejako rosnąć z jej głową, było konieczne" - powiedział neurochirurg z USK Krzysztof Chmielak.

Szef zespołu operacyjnego dr. hab. Paweł Tabakow podkreślił, że stan chorej był nie do przewidzenia. "Oprócz wysokiego ciśnienia śródczaszkowego w głowie pojawiło się sporo płynu, bo to była otwarta rana. Postępowała martwica brzeżna. Obawialiśmy się, że mimo operacji Laura nie wybudzi się ze śpiączki" - powiedział Tabakow.

Dodał, że obecnie stan dziewczynki pod względem neurologicznym jest zadowalający; dziecko mówi, porusza wszystkimi kończynami i reaguje na otoczenie. Obsługuje nawet smartfona. Jeszcze nie chodzi, jeździ na wózku, ale lekarze są przekonani, że po rehabilitacji będzie chodzić.

"Już staje na nogi i ma nieco słabszą prawą stronę ciała, ponieważ ostrze wideł bardziej uszkodziło lewą półkulę. Dzieci jednak bardzo szybko się regenerują i chodzenie to kwestia czasu" - powiedziała anestezjolog z USK dr Marzena Zielińska.

Pierwsza operację ratującą życie wykonali chirurdzy w Legnicy, bo do wypadku doszło we wsi pod tym miastem. Po dwóch zabiegach w USK wykonano też w marcu tego roku zabieg o charakterze plastycznym głowy. Laurę czeka jeszcze jedna taka operacja plastyczna.

Przez wiele miesięcy przebywała w klinice Budzik w Warszawie, skąd 18 września została wypisana do domu.