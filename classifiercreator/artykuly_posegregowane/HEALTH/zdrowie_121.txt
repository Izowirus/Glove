Połowa dorosłych Amerykanów próbuje odchudzić się - wynika z opublikowanego w czwartek najnowszego sondażu dotyczącego zdrowia publicznego. Organizatorzy ankiety, czyli Centrum Zapobiegania Chorobom, podkreślają, że USA są dotknięte epidemią otyłości.
      
            Jak wynika z badań, 40 procent amerykańskiej populacji w latach 2015-2016 zostało uznane za otyłe. Odsetek ten wzrasta do ponad 70 proc., jeśli uwzględnione zostaną osoby z nadwagą.

Dane sondażowe pokazują, że Amerykanie mają świadomość tego niepokojącego zjawiska. Według ankietowanych 49 proc. osób w wieku powyżej 20 lat zgłosiło w ostatnich 12 miesiącach chęć utraty wagi. Deklarację taką złożyło 42 proc. mężczyzn i 56 proc. kobiet.

Sześć kobiet na dziesięć w wieku 40-59 lat przyznaje, że chciałyby zrzucić na wadze. Z sondażu wynika, że o odchudzaniu się częściej mówią ludzie zamożni, natomiast osoby gorzej sytuowane materialnie przywiązują do tego mniejszą wagę.

Według sondażu o odchudzaniu myślą nie tylko ludzie otyli lub z nadwagą, ale również ci, których waga jest proporcjonalna do wzrostu. 25 proc. ankietowanych mężczyzn o wadze "normalnej" lub poniżej normy twierdzi, że chcieliby schudnąć, natomiast wśród kobiet ten odsetek jest większy i wynosi 1/3.