Szczecin, 10.12.2014. Badanie lekarskie - pomiar ciśnienia. (awol)
PAP/Marcin Bielecki Archiwum PAP © 2017 / Marcin Bielecki
                                        

            Przebadanie ciśnienia tętniczego u ponad 25 mln ludzi na świecie, w tym - od 50 tys. do 250 tys. Polaków - w ciągu zaledwie jednego miesiąca, w maju - zakładają organizatorzy międzynarodowej kampanii May Measurement Month.
      
            May Measurement Month (MMM17) to globalny program screeningowy zainicjonowany przez Międzynarodowe Towarzystwo Nadciśnienia Tętniczego i Światową Ligę Nadciśnienia Tętniczego. Głównym celem kampanii jest podniesienie społecznej świadomości ma temat diagnostyki i leczenia nadciśnienia tętniczego w skali lokalnej, krajowej - i globalnej.

Podwyższone ciśnienie tętnicze jest najsilniejszym pojedynczym czynnikiem ryzyka zgonów oraz ryzyka wystąpienia wielu chorób. Uszkadza tętnice, co może prowadzić do zawałów, udarów mózgu, niewydolności nerek, zaburzeń krążenia obwodowego, a nawet demencji. Eksperci nazywają nadciśnienie "cichym zabójcą", bo rozwija się niepostrzeżenie i latami nie daje objawów. Mniej niż połowa osób spełniających kryteria nadciśnienia tętniczego w ogóle wie o swojej chorobie, a wśród osób leczonych z jego powodu mniej niż jedna trzecia osiąga aktualnie zalecane cele terapeutyczne.

"Nieleczone nadciśnienie to jedna z przyczyn choroby niedokrwiennej serca, w tym zawału serca, udarów mózgu oraz chorób nerek, a więc schorzeń, które prowadzą do inwalidztwa oraz zgonów. Obecnie podwyższone ciśnienie tętnicze powoduje około 9,4 mln zgonów rocznie na świecie, czyli mniej więcej tyle, ile jest ludności w Szwecji. Oczekuje się, że z uwagi na dynamikę stałego przyrostu populacji osób starszych, liczba ta będzie rosnąć" – komentuje Główny Badacz i Koordynator Krajowy badania MMM17 w Polsce, dr hab. nauk medycznych Jacek Jóźwiak.



"Do głównych przyczyn nadciśnienia tętniczego zalicza się niewłaściwą dietę bogatą w tłuszcze nasycone, otyłość, nadmierne spożycie soli, alkoholu, palenie papierosów, brak aktywności fizycznej oraz stres" – przypomina lekarz rodzinny Agnieszka Motyl. Na nadciśnienie częściej chorują też ludzie cierpiący na cukrzycę i choroby nerek, a także osoby z podwyższonym poziomem całkowitego cholesterolu (powyżej 190 mg/dl) oraz zbyt dużym LDL, czyli tzw. złym cholesterolem (powyżej 115 mg/dl).

Akcja ruszy 1 maja i potrwa do końca miesiąca. Odbędzie się w ponad stu krajach świata, na wszystkich kontynentach. Pomiary będą wykonywane w aptekach Medicover (wszystkim zainteresowanym) oraz w Centrach Medycznych Medicover (wśród pacjentów). Badani, których wynik pomiaru ciśnienia będzie wskazywał na rozpoznanie nadciśnienia tętniczego, otrzymają pisemną poradę z zaleceniami dotyczącymi dalszych działań, w tym zmiany diety i stylu życia.

Celem badania jest pomiar ciśnienia tętniczego krwi oraz częstości akcji serca u dorosłych powyżej 18. roku życia, obojga płci, u których ciśnienie tętnicze nie było mierzone w ciągu ostatniego roku. Przewidziany jest również krótki wywiad lekarski dotyczący historii chorób układu krążenia oraz czynników ryzyka sercowo-naczyniowego. Wszystkie gromadzone dane będą miały charakter anonimowy, a po zebraniu zostaną przesłane drogą elektroniczną poprzez specjalnie zaprojektowaną aplikację (APP MMM17) do centralnej, światowej bazy danych.