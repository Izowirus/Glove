Szczecin , 17.12.2012. Gabinet stomatologiczny. (mb/awol) Archiwum fot. PAP/Marcin Bielecki
                                        

            Osoby w średnim wieku, które straciły ostatnio co najmniej dwa zęby, mogą być bardziej zagrożone zawałem serca - wynika z badań amerykańskich specjalistów, które przedstawiono podczas konferencji Amerykańskiego Towarzystwa Kardiologicznego (AHA) w Nowym Orleanie.
      
            Kardiolodzy i stomatolodzy od wielu lat alarmują, że choroby przyzębia zwiększają ryzyko schorzeń układu krążenia, w tym szczególnie choroby wieńcowej. Reuters informuje, że potwierdzają to obserwacje, jakie przeprowadzono wśród Amerykanów w wieku 45-69 lat w ramach dwóch badań: Nurses' Health Study (NHS) oraz Health Professionals Follow-Up Study (HPFS)

Główny autor najnowszego badania Lu Qi z Tulane University twierdzi, że niepokojącym sygnałem u osób w średnim wieku może być utrata co najmniej dwóch zębów. Ryzyko zawału serca w tym przypadku zależy do liczby wcześniej zachowanych zębów.

Osoby, które zanim utraciły co najmniej dwa zęby zachowały od 25 do 32 zębów, były o 23 proc. bardziej zagrożone zawałem serca. Ryzyko to występowało niezależnie od innych czynników ryzyka choroby niedokrwiennej serca, takich jak nadciśnienie tętnicze krwi, niewłaściwa dieta czy mała aktywność fizyczna.

Osoby, które zachowały nie więcej niż 17 zębów, w przypadku utraty co najmniej dwóch zębów wykazywały o 25 proc. większe ryzyko zawału serca w porównaniu do tych, którzy mieli od 25 do 32 zębów. Dr Lu Qi twierdzi, że niezależnie od tego, ile dana osoba zachowała zębów, jeśli ostatnio utraciła najmniej dwa z nich, to była średnio o 16 proc. bardziej narażona na atak serca.

Rzecznik prasowy AHA dr Russell Luepker zwraca uwagę, że do utraty zębów doprowadza paradontoza i zapalenie dziąseł, dolegliwości będące już końcowym stadium chorób przyzębia. Specjalista dodaje, że wiele zależy od codziennej higieny jamy ustnej i stałej opieki stomatologicznej. Przypomina również, że osoby, które to zaniedbują, są bardziej na nie narażone, a tym samym bardziej podatne na zawały serca.