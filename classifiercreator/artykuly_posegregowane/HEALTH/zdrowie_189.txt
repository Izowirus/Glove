Szczecin, 18.03.2016. Starsza kobieta kupuje leki w jednej ze szczecińskich aptek, 18 bm. Każdy, kto ukończył 75. rok życia, bez względu na status materialny, będzie miał prawo do bezpłatnych leków znajdujących się na wykazie ogłaszanym przez ministra zdrowia (tzw. liście "S") - zakłada uchwalona 18 bm. przez Sejm ustawa. (mr) PAP/Marcin Bielecki Archiwum PAP © 2018 / Marcin Bielecki
                                        

            Na nowej liście refundacyjnej, która będzie obowiązywała od maja, wprowadzono zmiany, na których skorzystają m.in. seniorzy; zmian dla osób starszych jest niesłychanie dużo – powiedział w piątek wiceminister zdrowia Marcin Czech.
      
            Lista refundacyjna jest aktualizowana co dwa miesiące. Umożliwia to wprowadzanie na nią nowych produktów o udowodnionej skuteczności i leków generycznych – odpowiedników leków oryginalnych, zawierających tę samą substancję czynną.

"Lista refundacyjna będzie niosła istotne rozszerzenie opcji terapeutycznych dostępnych nieodpłatnie dla seniorów; mamy wyjątkowo duże rozszerzenie. Mamy także dobre informacje dla chorych, którzy cierpią na inne schorzenia" – powiedział minister na konferencji w resorcie. Przekazał, że projekt nowego rozporządzenia przynosi zmiany, m.in. jeśli chodzi o leczenie astmy i przewlekłej obturacyjnej choroby płuc (POChP).

Lista leków refundowanych dla seniorów, tzw. 75 plus, zostanie rozszerzona o leki stosowane w bólach neuropatycznych, substancje stosowane w terapii reumatoidalnego zapalenia stawów, wrzodziejącego zapalenia jelita grubego i innych chorób o podłożu autoimmunologicznym. W wykazie znajdą się także podstawowe leki stosowane w chorobach tarczycy.

"Zastosowaliśmy inne podejście niż dotychczas, popatrzyliśmy, gdzie wśród tych leków, które zostały ocenione jako posiadające wartość, seniorzy najwięcej dopłacają" - powiedział Czech. Wskazał, że na liście znalazły się grupy leków, które zawierają m.in. heparyny drobnocząsteczkowe o działaniu przeciwzakrzepowym, substancje czynne, m.in. enoksaparynę i dalteparynę.

"Wykaz leków uzupełniany jest o dużą grupę leków stosowanych w przewlekłej chorobie płucnej oraz astmie, co zmniejszy obciążenie finansowe pacjentów cierpiących na te często występujące w tej grupie wiekowej schorzenia" – powiedział Czech. "Zmian jest niesłychanie dużo w porównaniu z poprzednimi listami dla seniorów. Bardzo się z nich cieszymy, bo to grupa, której los jest nam szczególnie bliski" – dodał.

Wiceminister przekazał, że zmiany obejmą programy lekowe. "W resorcie trwają intensywne, zaawanasowane prace nad przygotowaniem kompleksowego podejścia do leczenia nowotworów złośliwych płuca. To jest efekt wielotygodniowych rozmów ze środowiskiem medycznym i środowiskiem pacjentów" – powiedział Czech.

Jak zauważył, rak płuca należy do najgorzej rokujących nowotworów. W Polsce stanowi on przyczynę 31 proc. wszystkich zgonów z powodu nowotworów złośliwych u mężczyzn i prawie 16 proc. u kobiet. "Wypracowanie systemowego podejścia, w szczególności w zakresie pierwszej i drugiej linii leczenia, jest jednym z priorytetów resortu w obszarze gospodarowania lekami" – powiedział Czech.

Wiceminister poinformował również, że w zakresie chorób onkologicznych projekt nowego rozporządzenia wprowadza – z zastrzeżeniem ustalenia reguł – nowe opcje terapeutyczne do programu lekowego – leczenie raka nerki. Chodzi o dwa preparaty.