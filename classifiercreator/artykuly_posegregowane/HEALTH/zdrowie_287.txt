Szczecin , 17.12.2012. Gabinet stomatologiczny. (mb/awol) PAP/Marcin Bielecki Archiwum PAP © 2017 / Marcin Bielecki
                                        

            Potwierdzają się podejrzenia, że choroby dziąseł mogą zwiększać ryzyko raka żołądka. Tym razem wskazują na to badania amerykańskich specjalistów opublikowane przez "Journal of Periodontology".
      
            Dr Yihong Li z New York University College of Dentistry wraz ze swym zespołem badał 35 osób z wykrytymi zmianami w żołądku, określanymi jako stan przedrakowy oraz osoby wolne od takich zmian.

U prawie co trzeciej z osób z wykrytymi zmianami w żołądku (32 proc.) stwierdzono krwawienia z dziąseł, które mogą świadczyć o chorobie przyzębia. Krwawienia z dziąseł rzadziej zdarzały się u osób, które nie miały w żołądku stanu przedrakowego. Występował on u co piątego badanego pacjenta (22 proc.).

Osoby ze stanem przedrakowym żołądka wyróżniały się również tym, że w ich jamie ustnej występowało więcej różnego typu bakterii sprzyjających chorobom dziąseł.

Dr Yihong Li twierdzi, że bakterie jamy ustnej wytwarzają szkodliwe substancje zdolne bezpośrednio uszkadzać tkanki oraz wywoływać reakcję odpornościową organizmu, która również może do tego się przyczynić. Skutkiem tego mogą być zmiany przedrakowe.

Rezerwuarem bakterii jamy ustnej są kieszonki dziąseł, w których gromadzą się bakterie i nawet regularnym szczotkowaniem zębów trudno je stamtąd usunąć. Dr Jean Wactawski-Wende z uniwersytetu w Buffalo powiedział Reutersowi, że bakterie te mogą wywołać stan zapalny jamy ustnej i przenikać w inne rejony przewodu pokarmowego, w tym również do żołądka.

Do nowotworu żołądka doprowadza wiele przyczyn, nie tylko stan jamy ustnej. W znacznym stopniu może się do niego przyczynić zbyt duże spożycie soli oraz nieświeżej, szczególnie spleśniałej żywności. Jednym z czynników ryzyka jest także palenie tytoniu. Rak żołądka może także zapoczątkować zakażenie bakterią H. pylorii.

Kierownik Kliniki Gastroenterologii Onkologicznej Centrum Onkologii w Warszawie prof. Jarosław Reguła wyjaśnia, że spowodowane jest to tym, że H. pylorii po wniknięciu do organizmu wywołuje przewlekły stan zapalny błony śluzowej żołądka, który zaczyna się w dzieciństwie i może trwać kilkadziesiąt lat. Jeśli na tym etapie nie zostanie zniszczony, z czasem u niektórych osób dochodzi do rozwoju nowotworu.

Może temu zapobiec leczenie odpowiednimi antybiotykami. Kurację trzeba jednak przeprowadzić co najmniej dwoma, a nawet trzema tego typu lekami. Nie wystarczy zażywać jeden antybiotyk podawany na przykład z powodu innego zakażenia bakteryjnego, licząc na to, że przy okazji uda się zniszczyć H. pylori.

Więcej informacji na temat badania można znaleźć na stronie: bit.ly/2iBGny7.