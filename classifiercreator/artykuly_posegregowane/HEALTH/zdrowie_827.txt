Regularne spożywanie posiłków w czasie, który powinien być przeznaczony na sen, powoduje pogorszenie funkcji uczenia się i pamięci – wynika z badań zamieszczonych na łamach czasopisma internetowego „eLife”.
      
            Jednorazowa nocna wycieczka do lodówki raczej nam nie zaszkodzi, ale częste podjadanie o niewłaściwej porze może wpłynąć na zmianę funkcjonowania naszego mózgu i doprowadzić do upośledzenia procesów poznawczych – uczenia się i pamięci.

Naukowcy z Uniwersytetu Kalifornijskiego (USA) udostępniali myszom jedzenie w momencie, w którym zwierzęta zazwyczaj śpią. Zauważyli, że po jakimś czasie gryzonie zaczęły gorzej radzić sobie z zadaniami wymagającymi uczenia się i zapamiętywania. Szczególnie kiepsko wypadały w testach związanych z rozpoznawaniem nowych obiektów i pamięcią długotrwałą – procesami kontrolowanymi przez strukturę mózgu zwaną hipokampem.

Badacze stwierdzili, że podjadanie o niewłaściwej porze doby ogranicza aktywność tzw. białka CREB w hipokampie, co prowadzi do osłabienia połączeń nerwowych i przyczynia się do pogorszenia pamięci. Nie wpływa z kolei na funkcjonowanie jąder nadskrzyżowaniowych podwzgórza – rejonów regulujących rytmy biologiczne – co sprawia, że wewnętrzne zegary różnych części mózgu przestają pracować w sposób zsynchronizowany i powoduje dalsze upośledzenie pamięci.

Wyniki niniejszego badania tłumaczą, dlaczego osoby pracujące na nocne zmiany przeważnie gorzej wypadają w testach mierzących zdolności poznawcze.

„Dostarczyliśmy pierwszego dowodu na to, że regularne spożywanie posiłków o nieodpowiedniej porze może wywierać niekorzystny wpływ na funkcje uczenia się i pamięci” – podsumowuje badaczka Dawn Loh.