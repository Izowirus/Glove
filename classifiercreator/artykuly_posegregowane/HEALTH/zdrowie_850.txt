Bydgoszcz 26.07.2015 I Bydgoski Wyścig Wózkowiczów i Bieg Chodziaków w bydgoskim Myślęcinku. soa Archiwum PAP/Tytus Żmijewski
                                        

            Na koniec 2014 r. niepełnosprawnych było w Polsce 4,9 mln; co piąty nie miał prawnego statusu osoby niepełnosprawnej - wynika z najnowszego badania GUS. W czwartek obchodzony jest Światowy Dzień Osób Niepełnosprawnych.
      
            Najnowsze dane GUS pochodzące z opublikowanego właśnie Europejskiego Ankietowanego Badania Zdrowia mówią, że na koniec 2014 r. prawne orzeczenie o niepełnosprawności miało ponad 3,8 mln Polaków, w tym 180 tys. dzieci, co stanowi 3 proc. populacji w wieku 0-14 lat. Orzeczenie posiadało znacznie więcej chłopców niż dziewczynek.

W ciągu ostatnich 5 lat - badanie jest wykonywane w takim cyklu - liczba osób o prawnym statusie zmniejszyła się o ponad 350 tys. W ubiegłym roku orzeczenie o niepełnosprawności miał co 10 mieszkaniec Polski.

Według GUS grupa osób z niepełnosprawnościami może być jednak znacznie większa i w zależności od poziomu ograniczeń sięgnąć 4,9 mln. Jak podkreślają eksperci GUS w badaniu (które dotyczyło stanu zdrowia Polaków i ich subiektywnej oceny przez respondentów - PAP) częściej niż osoby sprawne skarżą się na choroby przewlekłe i długotrwałe problemy zdrowotne. Co druga osoba z tej grupy ma kłopoty w wykonywaniu prostych czynności codziennych związanych z tzw. samoobsługą, prawie trzy czwarte - z prowadzeniem gospodarstwa domowego. Znaczna część musi korzystać z pomocy innych osób.

Światowy Dzień Osób Niepełnosprawnych ustanowiła ONZ

Światowy Dzień Osób Niepełnosprawnych obchodzony jest od 1992 r. Ustanawiając go, Organizacja Narodów Zjednoczonych chciała zwrócić uwagę na problemy tej grupy społecznej i podkreślić konieczność działań na rzecz ich integracji z resztą społeczeństwa.

O tym, że Polska w 2012 r. ratyfikowała Konwencję o prawach osób niepełnosprawnych przypomniał na swoje stronie internetowej Pełnomocnik Rządu do Spraw Osób Niepełnosprawnych Krzysztof Michałkiewicz. "Jej przesłanie - pełne, aktywne uczestnictwo osób niepełnosprawnych we wszystkich dziedzinach ludzkiej aktywności, na równi z innymi osobami - powinno być przypomniane szczególnie w tym dniu" - napisał.

Złożył wszystkim osobom z niepełnosprawnościami, ich rodzinom, przyjaciołom, opiekunom oraz osobom, które swoimi codziennymi działaniami wspierają osoby niepełnosprawne życzenia "pomyślności, odwagi i konsekwencji w dążeniu do zwiększenia niezależności i poprawy jakości ich życia.

O jednym z praw zapisanych w konwencji - prawie osób niepełnosprawnych do pracy na zasadzie równości z innymi osobami przypomniała w oświadczeniu przesłanym PAP Polska Organizacja Pracodawców Osób Niepełnosprawnych.

Wzrosła liczb firm zatrudniających osoby z niepełnosprawnością

POPON podał, że choć w ciągu ostatnich pięciu lat wzrosła liczb pracodawców zainteresowanych zatrudnianiem osób z niepełnosprawnością, to zmienia się struktura rynku - powoli znikają firmy ze statusem pracy chronionej, wiele z nich przenosi się na tzw. otwarty rynek pracy bądź zostaje zlikwidowanych.

Według POPON liczba firm zatrudniających osoby z niepełnosprawnością wzrosła od 2010 r. o 8 tys. 205 osób; mimo to zatrudnienie osób niepełnosprawnych zmalało o 26 tys. osób.

"Uprzedzenia i stereotypy względem osób z niepełnosprawnością są nadal silne zakorzenione w różnych grupach społecznych. Walka z nimi jest bardzo trudna i trwa od wielu lat. Oczywiście wiele się zmieniło. Najłatwiej jest likwidować bariery architektoniczne, jako te najbardziej widoczne na pierwszy rzut oka. Nie powinno się jednak  zapominać o innych funkcjonujących stereotypach, czy nadal istniejącym wykluczeniu tej grupy społecznej" – powiedział cytowany w oświadczeniu Jan Zając, prezes POPON

3 grudnia Fundacja Integracja rozstrzygnie doroczny konkurs "Człowiek bez barier", który promuje osoby niepełnosprawne pokonujące bariery i odnoszące sukcesy. Nagrody zostaną wręczone w czwartek podczas gali w Zamku Królewskim w Warszawie. Konkurs odbywa się pod honorowym patronatem małżonki prezydenta Agaty Kornhauser-Dudy, która będzie obecna na uroczystości.

W tym roku zostanie również przyznana nagroda specjalna dla polskiej piosenkarki i autorki tekstów Moniki Kuszyńskiej, która - jak przekonują organizatorzy - "w niezłomny sposób pokonuje bariery i promuje postawę walki z przeciwnościami losu w życiu osób z różnymi rodzajami niepełnosprawności".