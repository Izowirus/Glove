Z powodu grypy lub jej podejrzenia skierowanie do szpitala otrzymało w tym roku ponad 4,6 tys. osób - wynika z danych Narodowego Instytutu Zdrowia Publicznego – Państwowego Zakładu Higieny. Liczba zachorowań na grypę i jej podejrzeń od początku 2018 r. to ponad 1,2 mln przypadków.
      
            Liczba skierowań do szpitala rosła w kolejnych tygodniach roku: między 1 a 7 stycznia otrzymały je 393 osoby, od 8 do 15 stycznia wystawiono je 489 osobom, od 16 do 22 stycznia – 511, między 23 a 31 stycznia – 974, w pierwszym tygodniu lutego – 1083, a między 8 a 15 lutego – 1172. Najwięcej skierowań wystawiono m.in. w województwach: pomorskim i wielkopolskim.

Łączna liczba zachorowań i podejrzeń zachorowań na grypę to w tym roku ponad 1,2 mln przypadków. Dane te obejmują meldunki epidemiologiczne od 1 stycznia do 15 lutego.

W tym czasie odnotowano cztery zgony – wszystkie w drugim tygodniu lutego. Jedna osoba (powyżej 65 lat) zmarła w woj. kujawsko-pomorskim, a trzy (jedna powyżej 65 lat i dwie w przedziale 15-64) w woj. śląskim .

Specjaliści przekonują, że najskuteczniejszym sposobem zapobiegania infekcjom i powikłaniom powodowanym przez wirusy grypy są szczepienia. Niezwykle istotne, jak podkreślają eksperci, jest także przestrzeganie zasad higieny, m.in. częste mycie rąk oraz kichanie i kasłanie w zgięcie łokciowe. Dzięki temu dłonie nie zostaną skażone wirusem i chory nie przeniesie go na inne osoby. W miejscach publicznych i środkach transportu należy unikać niepotrzebnego dotykania powierzchni i elementów ich wyposażenia.

Zaleca się, by zgłosić się do lekarza przy wystąpieniu objawów takich jak gorączka, bóle głowy, bóle mięśniowo-stawowe, kaszel, ból gardła lub duszność. W przypadku podejrzenia lub rozpoznania grypy nie należy chodzić do pracy i pozostać w domu. To zmniejsza ryzyko groźnych powikłań.

Grypa zwykle atakuje nagle i wywołuje silną gorączkę, często powyżej 39 stopni C. Objawia się bólami mięśni, stawów oraz głowy. W przeciwieństwie do przeziębień, w czasie grypy rzadko występuje katar, bardziej charakterystyczny dla niej jest natomiast suchy męczący kaszel. Grypa może mieć również przebieg bezobjawowy lub z niewielkimi objawami.

Grypa występuje przez cały rok, jedynie w mniejszym nasileniu w poszczególnych okresach, np. latem. Od września 2016 r. do połowy sierpnia 2017 r. w sumie zarejestrowano ponad 4,8 mln zachorowań i podejrzeń, czyli 19 proc. więcej niż w analogicznym okresie poprzedniego sezonu 2015/2016. Od września 2017 r. liczony jest kolejny sezon grypowy.