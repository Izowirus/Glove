Poznań, 02.05.2011. Przechodnie na ulicy Półwiejskiej przy Starym Browarze w Poznaniu. (ac/soa) PAP/Adam Ciereszko PAP © 2018 / Adam Ciereszko
                                        

            Mieszkańcy Poznania, którzy bezskutecznie próbują zgubić zbędne kilogramy, będą mogli za darmo skorzystać z pomocy lekarza, dietetyka czy psychologa. Umożliwi im to realizowany przez miasto program "Wielka Kontra Tycia".
      
            Właśnie ruszyły zapisy chętnych do udziału w programie. W przedsięwzięciu mogą wziąć udział poznaniacy w wieku 18-67 lat. Udział jest bezpłatny, ale skorzystać z niego mogą wyłącznie mieszkańcy Poznania z wynikiem BMI (wskaźnik masy ciała) 30 i powyżej.

W ramach projektu powstaną dwie grupy wsparcia, których uczestnicy razem powalczą o prawidłową masę ciała.

"Otyłość jest chorobą cywilizacyjną, a wraz z nadmiarem kilogramów pojawiają się problemy ze zdrowiem. Stawiamy na projekty, które mogą skutecznie przeciwdziałać powstawaniu chorób" – powiedział wiceprezydent miasta Jędrzej Solarski.

W ramach projektu zaplanowano m.in. spotkania ze specjalistami: lekarzem, dietetykiem, psychologiem i trenerem aktywności fizycznej. Podczas warsztatów kulinarnych uczestnicy nauczą się prawidłowo przygotowywać zdrowe i dobrze zbilansowane posiłki. Na zakończenie programu opracują przepisy do książki kucharskiej, która dostępna będzie na stronach internetowych miasta.

Jak podał magistrat, ważnym kryterium udziału w projekcie jest potwierdzenie otyłości przez lekarza rodzinnego lub innego specjalistę, dokonane na podstawie oceny wzrostu oraz masy ciała pacjenta.

Nabór uczestników potrwa do 29 czerwca. Program realizowany jest przy wsparciu Ministerstwa Zdrowia w ramach Narodowego Programu Zdrowia na lata 2016-2020.