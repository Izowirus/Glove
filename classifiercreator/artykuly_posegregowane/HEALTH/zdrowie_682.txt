Łódź 30.09.2010 Brokuł. soa PAP/ Grzegorz Michałowski Archiwum PAP © 2016 / PAP/ Grzegorz Michałowski
                                        

            Dziesięciokrotnie wzmocniony indolo-3-karbinol, związek zawarty w brokule, może pomóc pacjentom cierpiącym na zwyrodnienie plamki żółtej związane z wiekiem - informuje pismo "Scientific Reports".
      
            Indolo-3-karbinol (I3C) pomaga komórkom pozbywać się toksyn pochodzących ze środowiska poprzez aktywację receptorów węglowodorów arylowych (AhR), tj. białek obecnych w cytoplazmie komórek. Receptory te regulują proces redukowania toksycznego działania dioksyn oraz wielopierścieniowych węglowodorów aromatycznych (WWA). Białko AhR jest bardzo istotne dla detoksykacji siatkówki, jednak jego poziom zmniejsza się z wiekiem.

Wcześniejsze badania wykazały, że u myszy z deficytem AhR rozwija się schorzenie bardzo podobne do zwyrodnienia plamki żółtej. Indolo-3-karbinol stanowi zbyt słaby aktywator receptora, dlatego naukowcy z Buck Institute for Research on Aging w Novato (USA) na bazie I3C stworzyli związek o działaniu dziesięciokrotnie silniejszym.

Podczas badań przeprowadzonych w laboratorium naukowcy zaobserwowali, że nowo powstały związek chronił ludzkie i mysie komórki siatkówki przed uszkodzeniami związanymi ze stresem środowiskowym oraz nadmierną ekspozycją na światło. Związek ten zwiększał także w komórkach poziom kwasu oleopalmitynowego, należącego do kwasów omega-7. Sama aplikacja tego kwasu do komórek siatkówki również chroniła je przed uszkodzeniami.

"Osoby cierpiące na zwyrodnienie plamki żółtej musiałyby spożywać niesamowicie dużo brokułów lub innych warzyw kapustowatych, by uzyskać takie korzyści" - zauważa autor badań dr Arvind Ramanathan, dodając, że podczas kolejnych badań będzie starał się podobnie wzmocnić działanie innych korzystnych dla zdrowia związków występujących naturalnie w żywności.