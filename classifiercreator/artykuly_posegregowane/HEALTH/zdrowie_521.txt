Najdłuższe życie zapewnia spożywanie dziennie 10 porcji warzyw i owoców; rocznie mogłoby to uchronić przed zgonem 7,8 mln ludzi na świecie - twierdzą badacze brytyjscy na łamach "International Journal of Epidemiology".
      
            Światowa Organizacja Zdrowia (WHO) zaleca, żeby spożywać przynajmniej 5 porcji warzyw i owoców (400 gramów), bo to gwarantuje zdrowie i dłuższe życie. Najnowsze badania sugerują, że jeśli zwiększymy spożycie tych produktów dwukrotnie efekt będzie jeszcze lepszy.

Jedna z autorek badania dr Dagfinn Aune z Imperial College London wyjaśnia, że do takiego wniosku skłania analiza 95 badań na ten temat, którymi objęto 2 mln osób na świecie. Jedna porcja to 80 gramów warzyw lub owoców.

Efekt zdrowotny się zwiększa wraz ze wzrostem ilości spożywanych warzyw i owoców. Wyliczono, że 200 g tych produktów dziennie zmniejsza ryzyko chorób sercowo naczyniowych o 13 proc., a 800 g - o 28 proc. Nieco mniejszy jest skutek zdrowotny w przypadku nowotworów: 200 g warzyw i owoców obniża ryzyko raka o 4 proc., a 800 g - o 13 proc.

Oceniono również, w jakim stopniu dieta bogata w te produkty wydłuża życie. I tak 200 g warzyw i owoców dziennie przedłuża je o 15 proc., a 800 g na dzień - o 31 proc.

Brytyjscy badacze ustalili również, że największy efekt przeciwnowotworowy dają warzywa zielone, żółte oraz kapustowate (krzyżowe). Przed zawałami chronią głównie jabłka, gruszki, owoce cytrusowe, sałatki, zielone warzywa liściaste (np. sałata) oraz warzywa kapustne.

"Warzywa i owoce zmniejszają poziom cholesterolu oraz ciśnienie tętnicze krwi, korzystnie wpływają na śródbłonek naczyń i układ odpornościowy" - podkreśla dr Aune w wypowiedzi dla BBC News. Dodaje, że w produktach tych są również antyoksydanty zmniejszające ryzyko uszkodzeń w DNA komórek.

Główny problem polega na tym, że wielu osobom trudno jest spełnić zalecenie WHO spożywania choćby pięciu porcji warzyw i owoców dziennie. W Wielkiej Brytanii jedynie co trzecia osoba spożywa co najmniej 400 gramów tych produktów.

Dr Alison Tedstone z Public Health England twierdzi, że najnowsze badania mogą zmotywować więcej osób do tego, żeby jeść więcej warzyw i owoców, przynajmniej zalecanych pięć porcji dziennie.

Dr Aune podkreśla, że analiza 95 badań dotyczących zdrowego odżywiania się nie daje powodu do tego, żeby zmienić dotychczasowe zalecenia. Nie ma również pewności, czy spożywanie więcej niż 10 porcji warzyw i owoców dziennie może jeszcze bardziej przedłużyć życie.