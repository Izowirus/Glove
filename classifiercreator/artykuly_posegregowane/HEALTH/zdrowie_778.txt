Bytom, 11.02.05. Anita Olejek, kierownik kliniki Ginekologii i Położnictwa Śląskiej Akademii Medycznej w Bytomiu, gdzie przeprowadzono operację przepukliny oponowo-rdzeniowej na      7- miesięcznym płodzie w łonie matki.  (ij) PAP/Marek Zimny Archiwum PAP © 2016 / Marek Zimny
                                        

            Już 82 ciężarne kobiety poddały się operacji w Szpitalu Specjalistycznym nr 2 w Bytomiu (Śląskie), podczas której w ich łonie zoperowano dzieci z poważną wadą - rozszczepem kręgosłupa z przepukliną oponowo-rdzeniową.
      
            Operacje te dają dziecku szansę na większą sprawność intelektualną i ruchową po przyjściu na świat.

„Zoperowaliśmy dotąd 82 pacjentki. Zdecydowanie z naszych obserwacji wynika, że ta operacja – choć nie ulecza dziecka całkowicie, to zmniejsza stopień niepełnosprawności, zdecydowanie lepiej się te dzieci rozwijają” – powiedziała PAP kierownik Katedry i Oddziału Ginekologii, Położnictwa i Ginekologii Onkologicznej Śląskiego Uniwersytetu Medycznego, działających w bytomskim szpitalu, prof. Anita Olejek.

„Są sprawniejsze intelektualnie i ruchowo. Najczęściej to dziecko będzie poruszało się za pomocą różnych przyrządów ortopedycznych, ale nie będzie przykute do wózka, czyli będzie samodzielne. Chodzi nam właśnie o to, żeby te dzieci mogły uzyskać samodzielność” – dodała.

Rozszczep kręgosłupa z przepukliną oponowo - rdzeniową to wada wrodzona, powstająca ok. czwartego tygodnia życia płodowego. Rdzeń kręgowy nie zamyka się w życiu płodowym, nie pokrywa się mięśniami i skórą. Pozostaje odsłonięty i rozwija się przez to nieprawidłowo, bo opływający go płyn owodniowy uszkadza zakończenia nerwowe. W ocenie bytomskich specjalistów, przeprowadzone dotychczas operacje spełniają swój cel, zmniejszając znacząco ryzyko wodogłowia dzieci i konieczność implantowania do główki dziecka zaraz po urodzeniu układu zastawkowego.

„Amerykanie wprowadzili już tę operację jako standardową procedurę i rozwijają ją coraz szerzej, badając bardzo dokładnie urodzone dzieci. Coraz więcej wniosków z pozytywnego działania tego zabiegu dla zdrowia dziecka jest wyciąganych” – podkreśliła prof. Olejek.

Bardzo ważne są badania prenatalne

Operacje przeprowadza się między 19. a 26. tygodniem ciąży. „Wciąż się zdarza, że pacjentki trafiają do nas za późno, ale wiele pacjentek trafia już we właściwym okresie czasu, dlatego tak ważne są badania prenatalne. Gdyby były powszechne i przeprowadzano je u wszystkich ciężarnych, to naprawdę znacznie dałoby się obniżyć ilość dzieci, które rodzą się nieoperowane, zwiększyć ilość operowanych i poprawić jakość ich życia, co będzie przekładać się potem na mniejsze koszty dla państwa” – powiedziała ginekolog.

Największym zagrożeniem po tych operacjach jest przedwczesny poród, ale średnio dzieci z ciąż po operacjach wewnątrzmacicznych przeprowadzonych w Bytomiu rodzą się w 33.-34. tygodniu ciąży, kiedy są już dojrzałe do życia pozałonowego.

Dzieci z rozszczepem kręgosłupa z przepukliną oponowo-rdzeniową – jeśli nie przeszły operacji w łonie matki – są zazwyczaj operowane zaraz po urodzeniu. Lekarze przykrywają rdzeń kręgowy, zapobiegając w ten sposób infekcji, która mogłaby szybko doprowadzić do śmierci dziecka. Zmian, które nastąpiły w rdzeniu kręgowym w życiu płodowym, nie potrafią jednak uleczyć.

Dzieci z tą wadą cierpią później na wodogłowie i porażenie nóg, często połączone z deformacjami. Wodogłowie grozi upośledzeniem umysłowym. Tkanka mózgowa nie ma miejsca, żeby się rozwijać, bo uciska ją nadmiar płynu mózgowo - rdzeniowego. Dlatego pacjentom wszczepia się układ zastawkowy, który drenami odprowadza nadmiar płynu do otrzewnej, skąd jest dalej wydalany. Przy właściwym leczeniu wodogłowia możliwa jest pełna sprawność umysłowa pacjenta.