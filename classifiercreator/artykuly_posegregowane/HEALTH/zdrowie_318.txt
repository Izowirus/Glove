Wbrew obawom lekarzy i naukowców marihuana nie ogranicza pożądania ani nie pogarsza sprawności seksualnej; być może jest wręcz przeciwnie – informuje „Journal of Sexual Medicine”.

      
            Badając wpływ marihuany na życie seksualne naukowcy ze Stanford University Medical Center, analizowali dane dotyczące ponad 50 000 Amerykanów wieku od 25 do 45 lat. To pierwsze w USA badanie na poziomie populacyjnym dotyczące związku pomiędzy zażywaniem marihuany a częstotliwością stosunków seksualnych.

Wykorzystano dane z badania National Survey of Family Growth, sponsorowanego przez Centers for Disease Control and Prevention. 28 176 spośród badanych stanowiły kobiety (średnia wieku 29,9 roku), natomiast mężczyzn było 22 943 (średnia wieku 29,5). Uczestników badania pytano o zażywanie marihuany w ciągu poprzedniego roku oraz częstotliwość heteroseksualnych stosunków w ciągu ostatnich czterech tygodni. Zażywanie marihuany zgłosiło 24,5 proc. mężczyzn oraz 14,5 proc. kobiet – a częstszemu jej zażywaniu towarzyszyły częstsze stosunki płciowe (w przypadku obu płci).

Kobiety niezażywające marihuany w ciągu ostatniego roku w ciągu ostatnich czterech tygodni miały średnio 6 stosunków, podczas gdy zażywające marihuanę codziennie - 7,1 stosunku. Odpowiednie liczby dla mężczyzn to 5,6 stosunku dla niezażywających oraz 6,9 dla zażywających codziennie. Inaczej mówiąc, zażywający uprawiali seks o 20 proc. częściej niż abstynenci.

„Częste stosowanie marihuany nie wydaje się zmniejszać motywacji ani wydolności seksualnej. Jeśli już ma z czymś związek, to ze zwiększoną częstotliwością stosunków seksualnych" - podsumował nadzorujący badania profesor urologii Michael Eisenberg. Efekt ten był niezależny od płci, wieku, pochodzenia etnicznego, dochodów, wyznawanej religii, wykształcenia, stanu cywilnego, posiadania dzieci, a nawet stanu zdrowia. Wzięto pod uwagę także spożycie alkoholu i zażywanie kokainy - również po uwzględnieniu tego czynnika więcej marihuany wiązało się z częstszym seksem. Nie chodzi zatem tylko o ogólną skłonność do rozrywkowego trybu życia.

Eisenberg zaznaczył jednak, że badanie nie powinno być interpretowane jako dowodzące związku przyczynowego pomiędzy marihuaną a większą aktywnością seksualną “Nie wynika z niego, że jeśli palisz więcej marihuany, uprawiasz więcej seksu” - podkreślił.

Według National Institute on Drug Abuse marihuanę zażywa obecnie 20 milionów dorosłych Amerykanów. Po zalegalizowaniu jej do celów medycznych lub rekreacyjnych w 29 stanach liczba ta wciąż rośnie.

Pojawiają się doniesienia o problemach z erekcją występujących u zażywających marihuanę często i w dużych ilościach, zaś u palących mężczyzn obserwowano zmniejszoną liczbę plemników. Z drugiej strony eksperymenty na zwierzętach i ludziach wskazują, że marihuana pobudza aktywność części mózgu zawiązanych z podnieceniem seksualnym oraz aktywnością seksualną.