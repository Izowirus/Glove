Na prestiżowej liście najczęściej cytowanych naukowców świata - ranking Clarivate Analytics 2018 – znalazło się sześciu specjalistów z Polski, w tym pięciu kardiologów związanych z Polskim Towarzystwem Kardiologicznym.
      
            Obecność badaczy w tym międzynarodowym zestawieniu świadczy o znaczeniu ich publikacji dla rozwoju światowej nauki.

"Jako prezes Polskiego Towarzystwa Kardiologicznego jestem dumny, że już po raz kolejny praca polskich kardiologów została zauważona i doceniona w tym prestiżowym zestawieniu najczęściej cytowanych naukowców świata. Pozycjonuje to bardzo wysoko polską kardiologię i podkreśla znaczenie wkładu Polaków w rozwój światowej nauki" – skomentował prof. Piotr Ponikowski, prezes PTK, cytowany w informacji prasowej przesłanej PAP.

W najnowszym rankingu Clarivate Analytics znaleźli się już po raz kolejny kardiolodzy: prof. Piotr Ponikowski, prezes Polskiego Towarzystwa Kardiologicznego, kierownik Kliniki Chorób Serca Uniwersytetu Medycznego we Wrocławiu oraz kierownik Kliniki Kardiologii 4. Wojskowego Szpitala Klinicznego we Wrocławiu; prof. Adam Torbicki, kierownik Kliniki Krążenia Płucnego, Chorób Zakrzepowo-Zatorowych i Kardiologii CMKP w Europejskim Centrum Zdrowia w Otwocku, były prezes PTK (lata 2004-2007), prof. Andrzej Budaj, kierownik Kliniki Kardiologii CMKP w Szpitalu Grochowskim w Warszawie, prof. Michał Tendera, wieloletni kierownik III Kliniki Kardiologii Górnośląskiego Centrum Medycznego im. prof. Leszka Gieca, a także kierownik III Katedry Kardiologii Śląskiego Uniwersytetu Medycznego w Katowicach, były prezes PTK (lata 1995-1998). Do tegorocznej listy najczęściej cytowanych naukowców po raz pierwszy dołączył prof. Dariusz Dudek, kierownik II Oddziału Klinicznego Kardiologii oraz Interwencji Sercowo-Naczyniowych Szpitala Uniwersyteckiego w Krakowie.

Oprócz kardiologów w rankingu znalazła się także prof. Jolanta Lissowska, kierownik Pracowni Epidemiologii w Zakładzie Epidemiologii i Prewencji Nowotworów w Centrum Onkologii – Instytucie im. Marii Skłodowskiej-Curie w Warszawie.

Ranking Clarivate Analytics (dawniej Thomson Reuters) to co roku aktualizowana lista najczęściej cytowanych naukowców z całego świata. Jest tworzona w wyniku analizy liczby cytowań, która jest jedną z miar wartości publikacji i świadczy o tym, w jakim stopniu prace naukowe poszczególnych badaczy wspierają i inspirują innych naukowców na całym świecie. Zestawienie Clarivate Analytics jest kluczowym elementem Academic Ranking of World Universities, jednego z najstarszych corocznych rankingów najlepszych uniwersytetów na świecie.

W tegorocznym zestawienie znalazło się ponad sześć tysięcy osób z 60 krajów, specjalistów w 21 dziedzinach nauk ścisłych i społecznych. Pełna lista ich nazwiska jest dostępna na stronie Clarivate Analytics (https://hcr.clarivate.com/).

Joanna Morga