Szczecin, 02.01.2013. Aptekarka podaje leki w jednej ze szczecińskich aptek.  Archiwum fot. PAP/Marcin Bielecki
                                        

            Od poniedziałku obowiązuje nowy wykaz leków refundowanych, na którym znalazły się m.in. kolejne leki na chorych na stwardnienie rozsiane. Zmienił się także wykaz leków dla osób po 75. roku życia - seniorzy bezpłatnie dostaną np. nowe leki stosowane w nadciśnieniu.
      
            Zmiany na majowej liście refundacyjnej objęły kilka programów lekowych.

Chorzy na stwardnienie rozsiane będą mogli liczyć na lek Aubagio (teryflunomid) o wygodnej, doustnej formie podania. Refundacją objęto także Lemtradę (alemtuzumab) dla pacjentów z szybko rozwijającą się, ciężką postacią choroby. Pacjenci z SM od dłuższego czasu prosili o refundację obu leków.

"Po wprowadzeniu ich (na listę) od maja mamy w zasadzie komplet leków dostępnych dla wszystkich pacjentów ze stwardnieniem rozsianym, oczywiście z różnymi wskazaniami" - komentował wiceminister zdrowia Marek Tombarkiewicz.

Refundacją w ramach programu lekowego objęto także Zepatier (Grazoprevirum + Elbasvirum) stosowany w leczeniu wirusowego zapalenia wątroby typu C. Zdaniem Tombarkiewicza ta zmiana może spowodować, że do końca roku leczeniem zostanie objętych nawet o połowę więcej pacjentów z WZW C.

W ramach nowego programu lekowego refundacją objęto lek Votubia (Ewerolimus) stosowany w leczeniu chorych na stwardnienie guzowate z niekwalifikującymi się do leczenia operacyjnego guzami podwyściółkowymi olbrzymiokomórkowymi (SEGA).

Obecnie leczenie ewerolimusem dzieci z nieoperacyjnymi guzami SEGA w przebiegu stwardnienia guzowatego w przypadku kontynuacji terapii jest finansowane w ramach chemioterapii niestandardowej. Uruchomienie nowego programu lekowego umożliwi refundację tego leku dla nowo zdiagnozowanych pacjentów, a także kontynuację terapii u dzieci, które są aktualnie leczone w ramach innych sposobów finansowania.

Ponadto dwa leki zawierające walgancyklowir w stałej postaci doustnej (Valhit, Valganciclovir Teva) zostaną objęte refundacją jako pierwsze odpowiedniki we wskazaniu: zakażenie wirusem cytomegalii u pacjentów poddawanych przeszczepom nerek (profilaktyka po zakończeniu hospitalizacji do 200 dni po przeszczepie).

Rozszerzono także opcje terapeutyczne w leczeniu choroby Parkinsona dzięki refundacji leku z substancją złożoną zawierającą lewodopę i karbidopę.

Zmiany obejmą także chemioterapię. Refundowany będzie dexamethasone phosphate SF (dexamethasoni phosphas) we wskazaniu premedykacja przed podaniem paklitakselu w celu zmniejszenia reakcji nadwrażliwości u pacjentów z nowotworem złośliwym.

Załącznikiem do listy refundacyjnej jest wykaz bezpłatnych leków dla seniorów, który zawiera 1467 preparatów (na poprzednim wykazie znajdowało się ich 1167). W obwieszczeniu znalazły się m.in. kolejne leki stosowane w leczeniu nadciśnienia i niewydolności serca.

Nowa lista refundacyjna będzie obowiązywała do końca czerwca.