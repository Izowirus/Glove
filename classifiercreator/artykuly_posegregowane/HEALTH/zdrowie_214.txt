Młodzi ludzie, którzy palą co najmniej 10 papierosów dziennie, są bardziej niż niepalący rówieśnicy narażeni na wystąpienie zaburzeń psychotycznych, jak halucynacje i urojenia – wynika z pracy, którą publikuje pismo "Acta Psychiatrica Scandinavica”.

      
            Również rozpoczęcie palenia papierosów przed 13. rokiem życia jest czynnikiem ryzyka psychozy, podkreślają autorzy badania.

Naukowcy z Uniwersytetu w Oulu w Finlandii razem z kolegami z Uniwersytetu w Cambridge (Wielka Brytania) oraz Uniwersytetu Queensland (Australia) doszli do takich wniosków po przeanalizowaniu danych dotyczących osób urodzonych w roku 1986 r. w północnej Finlandii. W latach 2001-2002, gdy badani mieli po 15-16 lat zebrano wśród nich informacje na temat picia alkoholu, stosowania narkotyków i palenia papierosów oraz występowania epizodów psychozy. W grupie tej znalazło się łącznie 6 081 młodych ludzi. Stan ich zdrowia śledzono do czasu, gdy ukończyli 30 lat.

“Nasze badanie wykazało, że codzienne i nałogowe palenie mają niezależny związek z ryzykiem wystąpienia psychozy w przyszłości, nawet gdy uwzględniliśmy wcześniejsze epizody psychotyczne, picie alkoholu, używanie narkotyków, uzależnienie od substancji psychoaktywnych oraz występowanie psychozy u rodziców” – wyjaśnia kierujący badaniami prof. Jouko Miettunen z Uniwersytetu w Oulu. U osób, które wypalały 10 i więcej papierosów dziennie stwierdzono trzykrotny wzrost ryzyka psychozy.

Według badacza szczególnie istotnym czynnikiem ryzyka psychozy było rozpoczęcie palenia papierosów w młodym wieku.

„Opierając się na tych wynikach można ocenić, że prewencja palenia wśród nastolatków w dużym prawdopodobieństwem pozytywnie wpłynie na zdrowie psychiczne społeczeństwa w przyszłości” – podkreśla prof. Miettunen.

Drugie badanie jego zespołu, którego wyniki ukazały się ostatnio na łamach pisma “British Journal of Psychiatry”, potwierdziło z kolei, że zażywanie marihuany w wieku nastoletnim ma związek z wyższym ryzykiem rozwoju zaburzeń psychotycznych w przyszłości. Dodatkowo, osoby, które stosowały marihuanę i miały epizod psychozy w młodym wieku, doświadczały więcej zaburzeń psychotycznych w kolejnych latach.

“Zaobserwowaliśmy, że młodzi ludzie, którzy zażyli marihuanę co najmniej pięć razy, byli bardziej zagrożeni wystąpieniem zaburzenia psychotycznego w trakcie badania” – komentuje współautor pracy Antti Mustonen z Uniwersytetu w Oulu. Jego zdaniem wyniki te pozostają w zgodzie z obecnym stanem wiedzy na temat zażywania marihuany (zwłaszcza w młodym wieku) a ryzykiem wystąpienia psychozy.