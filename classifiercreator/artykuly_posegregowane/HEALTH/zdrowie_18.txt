Mężczyźni w średnim wieku powinni szczególnie zadbać o swoją dietę. Eksperci zachęcają, by w codziennym menu znalazło się miejsce na zielone warzywa, jagody i sok pomarańczowy. Badania wskazują, że taka dieta zapobiega pogorszeniu pamięci u mężczyzn.

      
            Mężczyźni, którzy chcą cieszyć się doskonałym zdrowiem i pamięcią powinni zadbać o to, aby w ich diecie nie zabrakło dużej ilości warzyw, szczególnie tych zielonych, owoców jagodowych i soku pomarańczowego. Blisko 20-letnie badania wykazały, że dieta bogata w te składniki zmniejsza u mężczyzn ryzyko pogorszenia, a z czasem również utraty pamięci.

Zespół badaczy z Harvardu stwierdził, że ich odkrycia pokazują, że modyfikacje diety mają głęboki wpływ na zdrowie mózgu. "Nasze badania dostarczają mocnych dowodów, że wybory żywieniowe mogą być ważne dla utrzymania zdrowia mózgu" - podkreśla dr Changzheng Yuan z Harvard T.H. Chan School of Public Health.

Jak podkreślają eksperci, dieta to jeden z kluczowych elementów, który służy zachowaniu zdrowia mózgu. "Jedz produkty naturalne w wielu różnych kolorach, żeby wzmocnić działanie przeciwutleniaczy" - zaleca w swojej bestsellerowej książce "Wspieraj swój mózg - odmładzaj się" dr Daniel G. Amen.

"Tęcza na talerzu" zwiększa ilość przeciwutleniaczy w organizmie, co pozwala zachować młodość mózgu. "W kilku badaniach stwierdzono, że jedzenie pokarmów bogatych w przeciwutleniacze, do których zalicza się wiele gatunków warzyw i owoców, znacząco obniża ryzyko pojawienia się i rozwoju upośledzenia poznawczego" - opisuje dr Amen.

"Jedzenie warzyw i owoców we wszystkich kolorach tęczy, razem z rybami, roślinami strączkowymi i orzechami, jest częścią diety nazywanej śródziemnomorską. Badania wykazały, że odżywiając się według zasad tej diety, można być nie tylko szczęśliwszym, ale i mądrzejszym" - podsumowuje.