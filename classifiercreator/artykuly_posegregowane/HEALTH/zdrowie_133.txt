Lublin, 09.02.2012. Lekarz Elżbieta Solis-Kulesza podczas badania pacjentki, 9 bm. (wp/mgal) Archiwum fot. PAP/Wojciech Pacewicz
                                        

            Osoby stale odwiedzające tego samego lekarza, zarówno rodzinnego, jak i specjalistę, mają niższe wskaźniki śmiertelności - informuje pismo "BMJ Open".
      
            Denis Pereira Gray z St Leonard's Medical Practice i wraz z naukowcami z University of Exeter, przeanalizowali wyniki 22 badań przeprowadzonych w dziewięciu krajach - w tym w Anglii, Francji, USA, Kanadzie oraz Korei Południowej. Osiemnaście badań wskazało, że kontakt z tym samym lekarzem średnio przez dwa lata oznaczał mniej zgonów, w porównaniu z pacjentami, którzy korzystali z konsultacji u różnych lekarzy.

Ponieważ poszczególne badania wykorzystywały różne sposoby mierzenia ciągłości, nie można było ogólnie oszacować redukcji umieralności. W jednym z najnowszych badań oceniano 396 838 pacjentów z cukrzycą na Tajwanie. U osób o wysokim poziomie ciągłości śmiertelność była o połowę niższa niż w przypadku osób o niskiej ciągłości.

Na zależność może wpływać to, że osoby ciężej chore muszą odwiedzać więcej różnych lekarzy, jednak badacze starali się brać to pod uwagę.

Korzyści z wizyt u jednego lekarza dotyczyły zarówno lekarzy rodzinnych, jak i specjalistów, także psychiatrów i chirurgów. Obserwowano je w różnych kulturach oraz systemach opieki zdrowotnej. Naukowcy stwierdzili, że ciągłość opieki jest ważna i powinna mieć wyższy priorytet w planowaniu opieki zdrowotnej. Jak podkreślił prof. Philip Evans z University of Exeter Medical School, przy zachowaniu ciągłości opieki pacjent i lekarz widują się nawzajem i poznają się nawzajem. To zaś prowadzi do lepszej komunikacji, zadowolenia pacjentów, przestrzegania zaleceń medycznych, częstszego wykonywania szczepień i znacznego ograniczenia korzystania z usług szpitalnych.

Wiadomo, że ciągłość opieki jest szczególnie korzystna dla pacjentów z przewlekłymi schorzeniami, długotrwałymi problemami ze zdrowiem psychicznym i złożonymi potrzebami.

Jak podkreślają autorzy, ludzki aspekt praktyki medycznej może mieć decydujące znaczenie dla przeżycia, jednak bywał dotychczas zaniedbywany. Od zawsze pacjenci z jednymi lekarzami dogadywali się lepiej, zaś z innymi gorzej. Gdy pacjent ma zaufanie do swojego lekarza, jest wobec niego bardziej otwarty i przekazuje więcej istotnych informacji na temat swojego stanu zdrowia. Dzięki temu lekarz może lepiej dopasować swoje porady oraz plan leczenia.

Niestety - jak skomentował dla BBC członek Royal College of General Practicioners - ze względu na obciążenie pracą, trzymanie się tylko jednego lekarza może oznaczać jeszcze dłuższe niż dotychczas oczekiwanie na wizytę.