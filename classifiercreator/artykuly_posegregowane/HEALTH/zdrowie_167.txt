20 zespołów ratowniczych z całej Polski weźmie udział w X Otwartych Mistrzostwach Śląska w Ratownictwie Medycznym, które odbędą się w środę, czwartek i piątek w Gliwicach.
      
            Mistrzostwa Śląska mają charakter otwarty i są równocześnie eliminacją do mistrzostw Polski, dlatego większość startujących to ekipy spoza województwa śląskiego. Zwycięzców w poszczególnych konkurencjach i najlepszą trójkę zawodów poznamy w piątek.

W tym roku w wybranych punktach Gliwic na ratowników będą czekać wymagające zadania, potrzebujący pomocy "pacjenci" oraz specjalistyczny sprzęt symulacji medycznej. Na wykonanie każdego zadania będzie 10 minut. 24 sędziów będzie oceniać prawidłowość zastosowanych przez ratowników procedur, ich wiedzę medyczną i umiejętności.

"Mistrzostwa mają charakter rywalizacji sportowej, ale to przede wszystkim ćwiczenia praktyczne, prawdziwe zdarzenia z codziennej pracy w realnym, miejskim otoczeniu. Niezależnie od rywalizacji, mistrzostwa to również okazja to spotkania ludzi z branży, dyskusji i wymiany doświadczeń" – powiedział we wtorek Artur Borowicz, dyrektor Wojewódzkiego Pogotowia Ratunkowego w Katowicach, które jest głównym organizatorem zawodów.

Współorganizatorami są Związek Pracodawców Ratownictwa Medycznego SP ZOZ oraz miasto Gliwice. Patronat honorowy nad X Otwartymi Mistrzostwami Śląska w Ratownictwie Medycznym objęli marszałek województwa śląskiego, minister zdrowia oraz wojewoda śląski.

W zawodach w charakterze obserwatorów uczestniczy również delegacja z Mołdawii. Reprezentacja Wojewódzkiego Pogotowia Ratunkowego w Katowicach wystartuje w mistrzostwach, ale nie będzie ujęta w generalnej klasyfikacji.

Wojewódzkie Pogotowie Ratunkowe w Katowicach jest największą strukturą pogotowia ratunkowego w kraju. Obsługuje obszar, który zamieszkują prawie 3 mln mieszkańców. Wchodzi w skład systemu Państwowe Ratownictwo Medyczne i realizuje zadania w zakresie ratownictwa medycznego. W ramach tego systemu WPR w Katowicach dysponuje 88 zespołami ratownictwa medycznego.