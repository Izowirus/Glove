Niebieskie światło będące częścią promieniowania słonecznego pobudza do działania limfocyty T - komórki odpowiedzialne za reakcję odpornościową organizmu - wynika z badania opublikowanego na łamach czasopisma "Scientific Reports".
      
            "Powszechnie wiadomo, że światło słoneczne sprzyja produkcji witaminy D mającej wpływ na funkcjonowanie systemu immunologicznego. Okazuje się jednak, że światło słoneczne może pobudzać układ odpornościowy także w zupełnie inny sposób. Przypuszczamy, że część efektów przypisywanych witaminie D może mieć związek z tym nowo odkrytym mechanizmem" - komentuje jeden z badaczy Gerard Ahern.

Naukowcy z Centrum Medycznego Uniwersytetu Georgetown w Waszyngtonie (USA) wystawiali na działanie promieniowania słonecznego komórki odpornościowe uzyskane od myszy lub wyizolowane z ludzkiej krwi. Zaobserwowali, że światło słoneczne, a dokładnie jego niebieski komponent, powodowało wytwarzanie nadtlenku wodoru, który zwiększał ruchliwość limfocytów T - komórek rozpoznających i unicestwiających patogeny oraz regulujących ogólną odpowiedź systemu immunologicznego.

"Komórki T - niezależnie od tego, czy wykonują pracę pomocniczą, czy też pełnią rolę zabójców - muszą się poruszać, aby dotrzeć do zainfekowanego miejsca i zorganizować odpowiedź odpornościową. Nasze badanie pokazuje, że światło słoneczne bezpośrednio pobudza komórki odpornościowe poprzez nasilenie ich ruchliwości" - mówi Ahern.

"Ustaliliśmy, że światło słoneczne pobudza w limfocytach T produkcję nadtlenku wodoru, co sprawia, że komórki zaczynają się szybciej poruszać. Wiemy, że układ odpornościowy również wykorzystuje nadtlenek wodoru, aby zaktywizować limfocyty T, a więc wszystko idealnie do siebie pasuje" - dodaje naukowiec.

Według badaczy promieniowanie słoneczne docierające do powierzchni skóry przenika przez naskórek aż do poziomu drugiej warstwy - skóry właściwej - gdzie znajduje się dwa razy więcej limfocytów T niż we krwi, przy czym limfocyty te są zdolne do przemieszczania się po całym organizmie.

W dodatku niebieskie światło jest mniej szkodliwe niż promieniowanie ultrafioletowe - światło niezbędne do produkcji witaminy D, ale mogące wywoływać czerniaka lub inne nowotwory skóry.

W związku z tym specjaliści uważają, że terapia niebieskim światłem mogłaby stanowić skuteczny i bezpieczny sposób na wzmocnienie układu odpornościowego człowieka.