Fitoinżynieria polega na jak najlepszym wykorzystaniu składników roślin leczniczych, a rozpoczyna się już od ich właściwej uprawy - powiedział w piątek na śniadaniu prasowym w Warszawie farmaceuta dr Marek Malinowski.

      
            Zwykle zwracamy uwagę ma składniki zawarte w preparatach roślinnych oraz na ich działanie, bo to one decydują o przydatności i zaletach fitofarmaceutyków. Preparaty, np. na kaszel lub przeziębienia, mogą jednak zawierać takie same składniki, a jednak różnić się działaniem.

Farmaceuta z Warszawy dr Marek Malinowski twierdzi, że zależy to od wszystkich składników znajdujących się w danym preparacie, nie tylko tych głównych, jakie w nich zastosowano. „Fitofarmaceutyk – podkreślił - to skomplikowana mieszanina wielu substancji naturalnych, jedne są w nim dominujące, a inne mają jedynie charakter uzupełniający”.

Przykładowo, w niektórych preparatach na kaszel wykorzystywany jest tymianek pospolity wykazujący działanie przeciwzapalne, dlatego może łagodzić infekcje gardła i jamy ustnej. Zawarte w nim substancje działają również wykrztuśnie, pobudzają wydzielanie śluzu. Wykrztuśnie działa także ekstrakt z bluszczu pospolitego, który zawiera saponinę oraz sterole, flawonoidy, fenolokwasy i olejki lotne.

„Bardzo ważne jest odpowiednie dobranie tych składników w jednym preparacie, ale o tym decyduje wieloletnie doświadczenie i badania naukowe” – wyjaśnił dr Malinowski. Jego zdaniem, nie wystarczy jednak znać poszczególne składniki przydatne w danym schorzeniu, trzeba również wiedzieć jak je pozyskiwać. Dopiero złożenie tych wszystkich elementów pozwala uzyskać dobry preparat roślinny.

Specjalista zwrócił uwagę, że w produkcji leków naturalnych ważny jest każdy etap ich pozyskiwania, począwszy od uprawy danej rośliny po kolejne etapy produkcji. „Fitoinżynieria zaczyna się już w chwili uprawy danej rośliny” – dodał.

Tymianek pochodzi z krajów Morza Śródziemnego, ale może być uprawiany w wielu miejscach w Europie, w tym również w Polsce. „Bardzo ważne są warunki glebowe, w których wegetuje. Trzeba zatem wybrać te, które są najwłaściwsze dla pozyskania znajdujących się w roślinie składników” – podkreślił.

W przypadku niektórych roślin przydatnych w zielarstwie ważna jest nawet pora ich zbioru. Na przykład lawenda najsilniej pachnie wieczorem, bo wtedy wytwarza najwięcej olejków lotnych. Zbiory surowca o tej porze dnia są zatem najbardziej korzystne.

„Bardzo ważne są warunki ekstrakcji danej rośliny, w odpowiedniej temperaturze i pod właściwym ciśnieniem, ważny jest również dobór rozpuszczalników” – wyjaśniał dr Malinowski.

Specjalista doradza, że jeśli nie wiemy jaki wybrać preparat na daną dolegliwość, np. kaszel, warto poradzić się farmaceuty w aptece. Zapewnił on, że mają oni dobre rozeznanie i z pewnością zaoferują odpowiedni środek. Podkreśla również, że jeśli kaszel nie ustępuje, konieczne może być zastosowanie leków przepisywanych na receptę. Konieczna jest wtedy konsultacja z lekarzem.