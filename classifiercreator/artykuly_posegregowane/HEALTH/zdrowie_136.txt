Nowego typu aparaty do rezonansu magnetycznego o mocy 7 Tesli powodują uwalnianie toksycznej rtęci z amalgamatowych wypełnień - pokazało badanie opublikowane w piśmie „Radiology”. Słabsze urządzenia o mocy 1,5 T są zdaniem naukowców bezpieczne.
      
            Amalgamatowe wypełnienia przez wiele lat były podstawą stomatologii. Trzeba jednak wiedzieć, że w 50 proc. składają się z rtęci – silnie toksycznego dla człowieka metalu.

Wypełnienia te jednak uznawane są za bezpieczne. „W całkowicie utwardzonym amalgamacie, po ok. 48 godzinach po umieszczeniu w zębie, rtęć jest związana w jego chemicznej strukturze, a powierzchnia wypełnienia pokrywa się warstwą tlenku” - wyjaśnia autorka nowego badania, dr Selmi Yilmaz. „Z tego powodu jakikolwiek wyciek rtęci jest minimalny” - dodaje.

Wcześniejsze prace wskazywały, że działanie silnego pola magnetycznego podczas badania MRI mogą spowodować wyciek z amalgamatowych wypełnień. Obawy jednak wzrosły po niedawnym wprowadzeniu bardzo silnych urządzeń o mocy 7 Tesli.

Autorzy nowego badania sprawdzili więc reakcje amalgamatowych wypełnień w nowych ultra-silnych urządzeniach oraz w typowych, stosowanych zwykle aparatach o mocy 1,5 T.

20 zębów pobranych od pacjentów w czasie leczenia wypełnili amalgamatem i umieścili w roztworze sztucznej śliny. Część z ich poddali działaniu odpowiedniego pola magnetycznego przez 20 minut, a na część działał tylko roztwór.

Analiza ilości rtęci pokazała, że silniejsze pole magnetyczne spowodowało ponad 4-krotnie większy wyciek.

„W naszym badaniu znaleźliśmy bardzo dużą ilość rtęci po działaniu ultra-silnego pola w MRI. Możliwe, że zostało to spowodowane zmianą fazową w amalgamacie lub powstaniem mikroobwodów, które doprowadziły do wywołanej magnetycznie elektrochemicznej korozji” - mówi dr Yilmaz.

„Nie jest jasne, jak dużo z tej uwolnionej rtęci jest wchłaniane przez ciało” - dodaje badaczka.

Jednak, autorzy projektu twierdzą, że osoby korzystające ze słabszych aparatów o mocy 1,5 T nie muszą się martwić.

Więcej informacji:
https://pubs.rsna.org/doi/10.1148/radiol.2018172597