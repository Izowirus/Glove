W ciąży lub podczas karmienia łatwo przegapić pierwsze objawy raka piersi – mogą być maskowane przez zmiany charakterystyczne dla tego wyjątkowego stanu.
      
            Niestety, ani ciąża, ani karmienie piersią nie chronią przed nowotworem. Dlatego każda zmiana w obrębie piersi powinna być wystarczającym pretekstem do wykonania USG, a jeśli lekarz nie proponuje takiego badania - warto się o nie upomnieć.

Także w ciąży - a może wtedy wyjątkowo - zarówno kobieta, jak i lekarz prowadzący powinni zachować czujność onkologiczną. - Chodzi o zwracanie uwagi na każdą zmianę w obrębie sutka, nawet, jeśli wydaje nam się ona fizjologiczna. Wykonanie badania ultrasonograficznego nie stanowi zagrożenia dla ciąży, a daje szansę na postawienie rozpoznania. W tej chwili nowe zalecenia wyraźnie nakazują robić rutynowo USG u każdej pacjentki powyżej 35 rż. i poniżej 35 rż. - jeżeli pacjentka obserwuje coś niepokojącego - mówi prof. dr hab. n. med. Wojciech Rokita, wiceprezes, prezes elekt Polskiego Towarzystwa Ginekologów i Położników, kierownik Kliniki Położnictwa i Ginekologii Wojewódzkiego Szpitala Zespolonego w Kielcach. - Nie spowoduje to, że rozpoznamy wszystkie nowotwory w tej grupie, bo ciąża potrafi bardzo skutecznie zamaskować takie objawy, ale daje to szansę na rozpoznanie wielu przypadków, których bez USG we wczesnym stadium zaawansowania nie rozpoznanoby - dodaje specjalista.

Bagatelizują także lekarze

Zdaniem Marty Ozimek-Kędzior z Fundacji Rak’n’Roll kobiety, które kontaktowały się z fundacją twierdziły, że nawet gdy one same zwracały uwagę na niepokojące objawy takie jak: guzki, obrzęki, zaczerwienienia skóry piersi, często były przez lekarzy uspokajane, że to typowe symptomy ciąży i po porodzie naturalnie miną. Niestety, nie mijały. Nowotowory u ciężarnych są zazwyczaj rozpoznawane w bardziej zaawansowanym stadium niż w populacji kobiet nieciężarnych.

- Tymczasem opóźnienie rozpoznania o 6 miesięcy wpływa na zwiększenie liczby osób z przerzutami do regionalnych węzłów chłonnych o ponad 5 proc., co wiąże się ze zdecydowanie gorszym rokowaniem – mówi dr n. med. Agnieszka Jagiełło-Gruszfeld z Kliniki Nowotworów Piersi i Chirurgii Rekonstrukcyjnej, Centrum Onkologii-Instytut im. Marii Skłodowskiej Curie w Warszawie.

Obowiązkowe USG w ciąży

Zgodnie ze standardem opieki nad kobietą w ciąży fizjologicznej, które wprowadzono w 2012 roku i które obowiązuje do końca 2018 roku, każda kobieta w ciąży powinna mieć zbadane gruczoły sutkowe przez lekarza w pierwszym trymestrze ciąży. - Mówimy o badaniu palpacyjnym. Ustawodawca nie wskazał nam w jaki sposób mamy badać piersi – zaznacza lekarz. Najnowsze rekomendacje opracowane przez ekspertów uściślają tę kwestię i zalecają, aby przeprowadzać badanie ultrasonograficzne. W praktyce będzie to oznaczało, że każda ciężarna - jeśli lekarz sam jej tego nie zaproponuje - może domagać się zbadania gruczołów piersiowych za pomocą USG.

– Często spotykam się z przekonaniem, że u kobiety w ciąży lub karmiącej nie ma potrzeby przeprowadzenia badania USG piersi. Niestety, ani ciąża, ani karmienie piersią nie chronią przed nowotworem. Dlatego czujność onkologiczna w tym czasie jest wskazana, a nawet, ze względu na podobieństwo objawów, powinna być większa. Zalecenia są wskazówką dla lekarzy, w jaki sposób mogą najlepiej zadbać o swoje pacjentki – podkreślił prof. dr hab. n. med. Wojciech Rokita.
 

Stanowisko zespołu ekspertów

Eksperci Polskiego Towarzystwa Chirurgii Onkologicznej, Polskiego Towarzystwa Onkologicznego oraz Polskiego Towarzystwa Ginekologów i Położników wypracowali wspólne stanowisku odnośnie wykonywania badania USG piersi u ciężarnych i zalecają:
- dla kobiet powyżej 35 roku życia: wykonanie badania USG piersi w I trymestrze ciąży u wszystkich ciężarnych,
- dla kobiet poniżej 35 roku życia:
- rozważenie badania USG piersi w I lub II trymestrze ciąży,
- wykonanie badania USG w przypadku zmian w obrębie piersi takich jak: guz, zaczerwienienie lub obrzęk skóry piersi, powiększenie węzłów chłonnych pachowych – niezależnie od czasu trwania ciąży.

Kampania realizowana w ramach Narodowego Programu Zwalczania Chorób Nowotworowych, zadanie Promocja zdrowia i profilaktyka nowotworów, finansowana ze środków Ministra Zdrowia.

www.gov.pl/zdrowie

www.planujedlugiezycie.pl

      
  
    TEMATY:
          
              Rak,
          ciąża