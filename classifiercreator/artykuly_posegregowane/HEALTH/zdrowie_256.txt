Kobiety znacznie częściej niż mężczyźni doświadczają nasilenia objawów depresyjnych w sezonie jesienno-zimowym - potwierdzili naukowcy z Uniwersytetu w Glasgow (W. Brytania).
      
            Sezonowe zaburzenie afektywne (ang. seasonal affective disorder – SAD) to dolegliwość pojawiająca się zazwyczaj w okolicach października lub listopada i ustępująca na wiosnę (w marcu lub kwietniu). Charakteryzuje się występowaniem objawów depresyjnych w postaci poczucia smutku i pustki, utraty energii do działania, wzmożonej senności, czy nawet myśli samobójczych.

Na podstawie analizy danych pochodzących od ponad 150 tys. osób badacze z Uniwersytetu w Glasgow ustalili, że depresja sezonowa jest z dużym prawdopodobieństwem domeną kobiet.

Specjaliści wykazali, że w okresie jesienno-zimowym - gdy dni stają się krótsze, a temperatury niższe – dochodzi u kobiet do nasilenia objawów depresji oraz innych nieprzyjemnych symptomów – uczucia zmęczenia i anhedonii (niezdolności do odczuwania przyjemności). Nie dzieje się tak u mężczyzn.

Na wiosnę, wraz z większym dopływem światła słonecznego, następuje u kobiet ogólna poprawa nastroju, ale również wzrost męczliwości.

Efekty te są niezależne od czynników związanych ze stylem życia, takich jak palenie papierosów, picie alkoholu, czy aktywność fizyczna, co sugeruje, że głównym podłożem tego zjawiska są różnice międzypłciowe.

O badaniu możemy przeczytać na łamach „Journal of Affective Disorders” pod adresem: http://www.jad-journal.com/article/S0165-0327(17)31856-6/fulltext