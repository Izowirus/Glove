Studenci z wydziału lekarskiego Uniwersytetu Zielonogórskiego wygrali w sobotę rozgrywane na ich uczelni II Mistrzostwa Polski w Szyciu Chirurgicznym. Tym samym obronili tytuł mistrzowski wywalczony przed rokiem.
      
            Na drugim stopniu podium stanęli ich koledzy z Uniwersytetu Medycznego we Wrocławiu, a na trzecim z Uniwersytetu Medycznego w Lublinie - poinformował PAP prodziekan ds. klinicznych Wydziału Lekarskiego i Nauk o Zdrowiu Uniwersytetu Zielonogórskiego dr n. med. Paweł Jarmużek.

W szranki stanęło 20 zespołów z uczelni medycznych z całej Polski. W piątek przygotowywali się merytorycznie do czekających ich zadań podczas wykładów, by w sobotę chwycić za igły i nici.

Czteroosobowe drużyny miały do wykonania zespolenia skóry, tkanki podskórnej oraz przewodu pokarmowego. Liczył się czas, ale przede wszystkim dokładność wykonania szwów i odpowiedni dobór rodzaju zespolenia wykorzystywanego przy danym zadaniu. Na wykonanie szwów zespoły miały godzinę; wykonywały je na nóżkach i jelitach wieprzowych.

"Poziom rywalizacji był bardzo wysoki. Jury miało duży problem z wyłonieniem medalistów, gdyż czołówkę stanowiło aż 10 drużyn. Zaskakująco wysoki poziom jak na studentów, co rokuje, że już niedługo będą znakomitymi chirurgami" - powiedział PAP Jarmużek.

Dr Jarmużek zaznaczył, że szycie chirurgiczne jest bardzo trudnym elementem umiejętności lekarskich, wymagającym nie tylko sprawności manualnych, ale również specjalistycznej wiedzy.

"Głównym celem mistrzostw jest podniesienie wiedzy na temat technik szycia chirurgicznego, zapoznanie studentów z nowoczesnymi materiałami szewnymi oraz integracja środowisk studenckich z całego kraju" - przypomniał Jarmużek.

Przed rokiem, pierwszą edycję mistrzostw wygrali studenci z Wydziału Lekarskiego i Nauk o Zdrowiu Uniwersytetu Zielonogórskiego, na drugim stopniu podium stanęła drużyna Uniwersytetu Medycznego w Lublinie, a trzecie miejsce zajął drugi zespół wystawiony przez zielonogórską uczelnię. Wówczas w rywalizacji wzięło udział 18 drużyn, w tym jedna z Ukrainy.