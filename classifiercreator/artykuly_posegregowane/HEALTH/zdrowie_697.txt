Gorzów Wielkopolski, 16.04.2009. Filiżanka z kawą na czarnym tle.

                                        

            Kawa sama w sobie nie wydaje się sprzyjać nowotworom. Natomiast picie napojów o temperaturze 65 stopni i wyższej może powodować raka przełyku - informuje Światowa Organizacja Zdrowia (WHO). Informację przekazał Reuters.
      
            Międzynarodowa Agencja Badań nad Nowotworami (IARC), będąca agendą WHO, do niedawna oceniała kawę jako "potencjalny kancerogen" czyli substancję mogącą powodować nowotwory. Kawie przyznano nawet kategorię 2B- podobnie jak chloroformowi czy ołowiowi. Jednak w ogłoszonym we środę raporcie IARC stwierdza, że nie ma jednoznacznych dowodów wskazujących na kancerogenne działanie kawy.

Jednocześnie z badań naukowych wynika potencjalna szkodliwość spożywania wszelkich gorących płynów: wody, kawy, herbaty czy zupy - o temperaturze równej lub wyższej 65 stopniom Celsjusza. Pod wpływem wysokiej temperatury może się bowiem rozwijać rak przełyku - informuje IARC.

Eksperci z IARC (którzy w ubiegłym roku wywołali sensację ogłaszając, że raka mogą powodować wędliny) przeanalizowali tym razem ponad 1000 badań naukowych dotyczących zarówno ludzi, jak i zwierząt.

Nie znaleziono przekonujących dowodów na rakotwórcze działanie kawy - ani na jej nieszkodliwość, natomiast wiele wskazuje na kancerogenność wysokiej temperatury przyjmowanych doustnie płynów.