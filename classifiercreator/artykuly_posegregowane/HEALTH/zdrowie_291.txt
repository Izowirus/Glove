Zgierz, 27.12.2015. Zajęcia w centrum sportu w Zgierzu, 27 bm., podczas których miłośnicy aktywnego trybu życia spalają kalorie po świątecznym biesiadowaniu. (zuz)  Archiwum PAP/Grzegorz Michałowski 
                                        

            Badania prowadzone na myszach oraz wśród ludzi wykazały, że bardziej aktywny tryb życia pozytywnie wpływa na skład mikrobiomu jelitowego, nawet jeśli nie zmieniamy sposobu odżywiania - informują naukowcy z Uniwersytetu Illinois. Ich wnioski publikuje serwis EurekAlert.
      
            Podczas badań prowadzonych na myszach naukowcy przeszczepili próbkę kału pobranego od grupy aktywnych fizycznie gryzoni oraz mało ruchliwych gryzoni do jelit osobników pozbawionych bakterii jelitowych.

U myszy, którym przeszczepiono próbki pochodzące od aktywnych osobników, zaobserwowano zwiększenie odsetka bakterii produkujących kwas masłowy. Substancja ta sprzyja produkowaniu energii oraz zdrowiu jelit. Myszy te były także mniej podatne na rozwój wrzodziejącego zapalenia jelita grubego, gdyż ich mikrobiom stymulował procesy regeneracyjne i redukował stan zapalny.

Zmiany w obrębie mikrobiomu jelitowego obserwowano także u 18 szczupłych i 14 otyłych osób, które zmieniały tryb życia z siedzącego na aktywny, a następnie znów na siedzący. Badani nie modyfikowali w żaden sposób swego dotychczasowego sposobu odżywiania. Podczas sześciotygodniowego programu treningowego uczestnicy wykonywali trzy razy w tygodniu przez 30-60 minut ćwiczenia aerobowe.



Również w tym przypadku stwierdzono, że program treningowy spowodował wzrost poziomu kwasu masłowego w jelitach. Gdy uczestnicy powracali do siedzącego trybu życia, poziom kwasu masłowego spadał. Genetyczne badania mikrobiomu potwierdziły, że było to wynikiem zmniejszenia liczby bakterii produkujących kwas masłowy.

Największe zmiany widoczne były u szczupłych osób, w których jelitach na początku badań występował niski poziom bakterii produkujących kwas masłowy. W przypadku osób otyłych liczba tych bakterii zmieniała się w znacznie mniejszym stopniu. Podczas kolejnych badań autorzy zamierzają poznać przyczyny tych różnych reakcji mikrobiomu na aktywność fizyczną.