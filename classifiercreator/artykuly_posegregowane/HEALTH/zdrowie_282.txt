Pomiędzy rokiem 1700 a 2017 wielkość kieliszków do wina wzrosła niemal siedmiokrotnie, co może mieć związek z większym spożyciem alkoholu - informuje pismo „BMJ”.
      
            Jak wykazali naukowcy z University of Cambridge, rozmiar przeciętnego kieliszka wzrósł z 66 mililitrów na początku XVIII wieku do 449 mililitrów obecnie, czyli niemal siedmiokrotnie, przyspieszając wyraźnie w latach 90. XX wieku. W latach 1980 -2004 spożycie wina niemal się podwoiło.

Zdaniem autorki badań, prof. Theresy Marteau, większe kieliszki mogą mieć związek z rosnącym spożyciem wina. Do większego naczynia zwykle więcej się nalewa, a ta sama ilość cieczy w większym kieliszku wygląda na mniejszą niż nalana do kieliszka mniejszego. Po wypiciu niepełnego dużego kieliszka łatwiej dać się namówić na kolejny („to dopiero drugi kieliszek”).

Podobne zjawisko zaobserwowano w przypadku talerzy - mając większy talerz, ludzie nakładają na niego więcej i więcej zjadają. Zespół prof. Marteau przeprowadził eksperymenty w trzech barach w Cambridge. Gdy zmieniono kieliszki na większe, ale nalewano do nich tyle samo, co wcześniej, obroty w dwóch z trzech barów wzrosły.

Zdaniem badaczy jedną z przyczyn wzrostu rozmiarów kieliszków mogło być zapotrzebowanie na większe kieliszki ze strony Amerykanów. Większe kieliszki zaczęto wkrótce wytwarzać także w Anglii. Koneserzy podkreślają jednak, że większy kieliszek pozwala winu "oddychać", co w XVII wieku raczej nie było priorytetem dla pijących.

Zalecane spożycie wina (11,5 proc. alkoholu) nie powinno przekraczać 7 kieliszków tygodniowo o ile są to typowe kieliszki 175 ml. Dużych kieliszków 450 ml- mniej niż 3.