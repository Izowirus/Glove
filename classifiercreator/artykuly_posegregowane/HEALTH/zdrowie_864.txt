Warszawa, 01.12.2012. W ramach obchodów Światowego Dnia AIDS, dla chętnych na przebadanie się, otwarto punkt Konsultacyjno-Diagnostyczny przy ul. Chmielnej w Warszawie. Akcję zorganizował Komitet ds. AIDS. (soa)  Archiwum fot. PAP/Radek Pietruszka
                                        

            Coś was łączy? Zrób test na HIV, w trosce o zdrowie własne i partnera - zachęcają eksperci w najnowszej kampanii Krajowego Centrum ds. AIDS. Dobrą ku temu okazją jest Europejski Tydzień Testowania na HIV, który rozpocznie się w najbliższy piątek.
      
            Europejski Tydzień Testowania - przypadający w dniach 20-27 listopada - to inicjatywa rozpoczęta w 2013 r., która ma zachęcać do poznania swojego statusu serologicznego, czyli do sprawdzenia, czy jest się osobą zakażoną HIV.

Pomysłodawcą akcji jest organizacja HIV in Europe (http://hiveurope.eu/, http://testingweek.eu/). Podczas tegorocznej, trzeciej już edycji kampanii testowanie będzie promować ponad 300 organizacji; ideę Europejskiego Tygodnia Testowania wspiera wiele międzynarodowych organizacji i instytucji, w tym UNAIDS i Komisja Europejska.

Połowa zakażonych może nieświadomie zakażać innych

Jak informuje Krajowe Centrum ds. AIDS, szacuje się, że 30-35 tys. Polaków jest zakażonych HIV, a połowa z nich o tym nie wie i może nieświadomie zakażać innych. Specjaliści podkreślają, że w przypadku HIV nie ma grup ryzyka, są jedynie ryzykowne zachowania i każdy, komu choć raz zdarzyło się np. uprawiać seks bez zabezpieczenia z partnerem, którego statusu serologicznego nie był pewien, powinien zrobić test.

Test na HIV to jedyny sposób, by dowiedzieć się czy jesteśmy zakażeni wirusem, czy nie - przekonują specjaliści. Wykonanie testu jest anonimowe, bezpłatne i zajmuje tylko 15 minut.

Krajowe Centrum ds. AIDS zachęca do testowania hasłem "Coś was łączy? Zrób test na HIV". Ma ono przekonywać do dbania o zdrowie własne i partnera.

"Lepiej jest wykonać test i poznać swój status serologiczny, niż żyć z HIV, nie wiedząc o tym. Dzięki regularnie przyjmowanym lekom osoby zakażone mogą mieć dobrą jakość życia i mieć zdrowe dzieci. Osoba, która wie, że jest zakażona HIV, ma szansę zadbać o zdrowie swoje i swoich bliskich" - przekonują specjaliści.

Testy bezpłatne i anonimowe

Test w kierunku HIV można wykonać anonimowo i bezpłatnie w punktach konsultacyjno-diagnostycznych (PKD), gdzie jest też możliwość rozmowy z profesjonalnym doradcą, którego zadaniem jest udzielenie rzetelnej informacji na temat ryzyka zakażeń, ocena ryzyka w odniesieniu do konkretnej sytuacji oraz zapewnienie wsparcia osobie badanej. Adresy i godziny otwarcia punktów testowania są dostępne na stronie internetowej Krajowego Centrum ds. AIDS: http://aids.gov.pl/pkd/.
W czasie Europejskiego Tygodnia Testowania na HIV wiele z punktów będzie czynnych dłużej niż zwykle.

Społeczny Komitet ds. AIDS (SKA) zaprasza do testowania m.in. w warszawskim PKD przy ul. Chmielnej 4. W dniach 20-27 listopada będzie on czynny w godz. 10-19 (poniedziałek - piątek).

SKA przypomina, że aby wykonać test w kierunku HIV w PKD, nie trzeba mieć skierowania od lekarza, ubezpieczenia czy dowodu osobistego. Pacjent pozostaje przez cały czas anonimowy i ma gwarancję poufności. Wynik badania odbiera się wyłącznie osobiście. Wydaje go doradca, a jego odbiór jest okazją do wyjaśnienia ewentualnych wątpliwości, upewnienia się co do jego znaczenia. Wynik wydawany jest na podstawie numeru badania i hasła, ustalonego wcześniej przez pacjenta.

Wiarygodny wynik po 12 tygodniach

Test w kierunku HIV nie wykrywa samego wirusa HIV – wykrywa przeciwciała skierowane przeciwko wirusowi, produkowane przez układ odpornościowy człowieka zakażonego HIV. Wyprodukowanie przeciwciał w takiej ilości, by mogły być zauważone przez test, wymaga czasu (ten czas nazywany jest okienkiem serologicznym). Z tego powodu przyjmuje się, że od momentu, w którym mogło dojść do zakażenia, do zrobienia testu, powinno minąć 12 tygodni – daje to pewność wiarygodnego wyniku, na podstawie którego można całkowicie wykluczyć zakażenie.

Więcej informacji na temat testów w kierunku HIV można znaleźć na stronie http://www.skaids.org/pl/test-na-hiv.

Od rozpoczęcia badań w 1985 r. do 31 maja br. w Polsce stwierdzono zakażenie HIV u 19 tys. 120 osób. Odnotowano 3 tys. 246 zachorowań na AIDS; 1 tys. 299 chorych zmarło.