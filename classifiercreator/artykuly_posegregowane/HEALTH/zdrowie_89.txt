Jarosław Pinkas został w czwartek powołany na stanowisko Głównego Inspektora Sanitarnego. Moje zamierzenia to mądra kontynuacja działań poprzednika - zapowiedział nowy GIS. Dotychczasowy szef sanepidu Marek Posobkiewicz zrezygnował w lipcu.
      
            "Moje zamierzenia to mądra kontynuacja działań poprzednika. Będę dążył do poprawy odbioru społecznego Państwowej Inspekcji Sanitarnej i utrzymania jakości merytorycznej, aby mogła skutecznie reagować na wszystkie problemy zdrowia publicznego. Poza funkcją kontrolną inspekcja ma do odegrania ogromną rolę w edukacji prozdrowotnej" – zapowiada nowy GIS, cytowany w informacji udostępnionej PAP.

Pinkas odebrał w czwartek akt powołania z rąk wiceminister zdrowia Józefy Szczurek-Żelazko. Wiceminister podziękowała ustępującemu ze stanowiska Posobkiewiczowi za jego wieloletnią rzetelną pracę, za ogromne zaangażowanie i wkład włożony w prace nad ustawą o tzw. dopalaczach, a także za kreatywny i niepowtarzalny sposób zwracania uwagi na różne zagrożenia z zakresu zdrowia publicznego.

Nowy GIS jest absolwentem Akademii Medycznej w Warszawie, doktorem habilitowany nauk medycznych, specjalistą z zakresu chirurgii ogólnej, medycyny rodzinnej i zdrowia publicznego, nauczycielem akademickim, konsultantem krajowym w dziedzinie zdrowia publicznego, dyrektorem Szkoły Zdrowia Publicznego w Centrum Medycznym Kształcenia Podyplomowego.

Pinkas pracował m.in. w Powiatowej Stacji Sanitarno-Epidemiologicznej w Łosicach. W latach 2007-2009 kierował Państwowym Zakładem Higieny w Warszawie. Przez 20 lat był najbliższym współpracownikiem prof. Zbigniewa Religi. W latach 2005–2007 był podsekretarzem stanu w Ministerstwie Zdrowia, w latach 2015–2017 sekretarzem stanu w MZ, zaś w latach 2017–2018 sekretarzem stanu w Kancelarii Premiera.

Szef GIS nadzoruje działania Państwowej Inspekcji Sanitarnej
 
Dotychczasowy GIS Marek Posobkiewicz otrzymał nominację w sierpniu 2015 r. z rąk ówczesnego ministra zdrowia Mariana Zembali. Wcześniej przez trzy lata pełnił obowiązki szefa GIS. Jako Główny Inspektor Sanitarny Posobkiewicz m.in. nieszablonowo zachęcał do bycia dawcą narządów, tkanek i komórek, do szczepień, edukował o szkodliwości palenia i dopalaczy, ostrzegał przez niepotrzebnym przyjmowaniem suplementów. Robił to m.in. nagrywając klipy, w których występował jako raper Gisu, rocker Gisu, Don Gisu i święty Mikołaj. "Tradycyjne formy powszednieją, warto czasem sięgnąć po niekonwencjonalny sposób, by podnosić świadomość" - wyjaśniał w rozmowie z PAP Posobkiewicz, gdy pierwszy raz zdecydował się niestandardowo zabrać głos w sprawach dotyczących zdrowia. Posobkiewicz ukończył Wojskową Akademię Medyczną w Łodzi. Jest specjalistą w dziedzinie chorób wewnętrznych, medycyny morskiej i tropikalnej oraz organizacji ochrony zdrowia, a także w dziedzinie medycyny hiperbarycznej.

Szef GIS nadzoruje działania Państwowej Inspekcji Sanitarnej. Do zadań sanepidu należy m.in. zapobieganie powstawaniu chorób, sprawowanie nadzoru nad higieną środowiska i pracy. Inspektorzy kontrolują m.in. placówki oświatowe, szpitale, sklepy spożywcze, lokale gastronomiczne, miejsca wypoczynku.

Do konkursu mogła przystąpić osoba, która jest obywatelem polskim, lekarzem i uzyskała specjalizację w dziedzinie medycyny, mającej zastosowanie w realizacji zadań Państwowej Inspekcji Sanitarnej, ma wiedzę z zakresu spraw należących do właściwości Państwowej Inspekcji Sanitarnej. Kandydat ma mieć kompetencje kierownicze, co najmniej 6-letni staż pracy, w tym co najmniej 3-letni na stanowisku kierowniczym; musi mieć także pełnię praw publicznych i nie może być skazany prawomocnym wyrokiem za umyślne przestępstwo lub umyślne przestępstwo skarbowe. MZ podawało, że na ogłoszony przez nie nabór wpłynęły oferty pięciu kandydatów.