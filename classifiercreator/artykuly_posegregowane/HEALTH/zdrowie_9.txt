Wielu spośród pacjentów zataja przed lekarzami istotne informacje na temat swojego zdrowia lub delikatnie zniekształca rzeczywistość. Mijanie się z prawdą jest spowodowane lękiem przed oceną lub poczuciem zawstydzenia.
      
            Według naukowców z Middlesex Community College, University of Utah i kilku innych amerykańskich ośrodków badawczych ponad połowa pacjentów – od 60 do 80 proc. – przyznaje się do okłamywania swoich lekarzy. Chorzy albo zatajają prawdę i nie mówią specjalistom wszystkiego, albo delikatnie przeinaczają fakty, by pokazać się z jak najlepszej strony.

Kłamstewka i niedopowiedzenia są najczęściej związane z dietą i aktywnością fizyczną. Wielu pacjentów nie reaguje też w sytuacji, gdy nie zgadza się z opinią lekarza, bądź nie rozumie jego zaleceń. Zamiast zasygnalizować swoje wątpliwości, ludzie wolą udawać, że wszystko jest w porządku.

Dlaczego pacjenci kłamią? Zazwyczaj nie chcą być oceniani, ani pouczani. Ponad połowa z nich czuje się po prostu zbyt zawstydzona, by powiedzieć prawdę.

„Większość ludzi pragnie, by lekarz miał o nich dobre zdanie. Nie chcą być postrzegani jako osoby, które podejmują złe decyzje” – komentuje dr Angela Fagerlin, współautorka badania.

Nieszczerość pacjentów może być dla klinicystów bardzo problematyczna, gdyż uniemożliwia postawienie wiarygodnej diagnozy i udzielenie właściwej pomocy.

Wina nie zawsze leży jednak wyłącznie po stronie pacjentów. Czasem lekarze nie potrafią się odpowiednio komunikować, co zniechęca chorych do szczerości i otwartości.

Rozwiązaniem jest więc edukacja potrzebujących, jak również poprawa umiejętności interpersonalnych klinicystów.

W najbliższym czasie badacze planują wyodrębnić czynniki, które sprzyjają właściwej relacji pacjent – klinicysta.

O wynikach badania można przeczytać na łamach czasopisma „JAMA Network Open” (https://jamanetwork.com/journals/jamanetworkopen/fullarticle/2716996).