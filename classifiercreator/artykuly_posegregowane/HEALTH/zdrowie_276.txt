Kielce, 18.03.2013 Tabletki. soa  Archiwum PAP/Michał Walczak 
                                        

            Typowe podejście do wzmocnienia kości starszych osób nie działa, na co wskazują wyniki analiz badań z udziałem ponad 50 tys. osób. Suplementy nie pomagały, niezależnie od dawki, płci pacjenta czy jego historii złamań.
      
            Obecnie u starszych osób, aby zapobiec złamaniom w wyniku osteoporozy, powszechnie stosuje się suplementację witaminą D i wapniem – przypominają naukowcy z chińskiego Tianjin Hospital.

Badacze wyjaśniają jednak, że dotychczasowe badania przynosiły sprzeczne rezultaty odnośnie skuteczności takiego podejścia.

Aby rzucić więcej światła na ten problem, chińscy naukowcy przeanalizowali wyniki 33 badań klinicznych, w których wzięło udział ponad 50 tys. osób w wieku ponad 50 lat. Wszyscy uczestnicy żyli w swoim naturalnym środowisku (a nie w instytucjach takich jak np. domy opieki).

Uwzględnione badania sprawdzały działanie stosowanych często suplementów. Ochotnicy przyjmowali osobno wapń, witaminę D, obie substancje jednocześnie albo placebo. Sprawdzane było przy tym ryzyko złamań uczestników.



Suplementy niestety okazały się nieskuteczne. Nie zmieniały zagrożenia złamaniami niezależnie od dawki podawanych substancji, ilości wapnia przyjmowanego z dietą, podstawowego stężenia witaminy D, a także płci pacjenta ani historii przebytych złamań.

"W przeprowadzonej metaanalizie randomizowanych badań klinicznych wykorzystanie suplementów zawierających wapń, witaminę D lub oba składniki, w porównaniu do podawania placebo albo nieprowadzenia leczenia, nie wiązało się z mniejszym ryzykiem złamań u żyjących we własnych społecznościach starszych osób" - piszą badacze w pracy opublikowanej na łamach pisma "JAMA".

"Wyniki te nie popierają postępowania, które opiera się na podawaniu tych suplementów żyjącym w swoich społecznościach starszym osobom" - dodają naukowcy.

Więcej informacji:https://jamanetwork.com/journals/jama/article-abstract/2667071?redirect=true

mat/ zan/
      
  
    TEMATY:
          
              seniorzy