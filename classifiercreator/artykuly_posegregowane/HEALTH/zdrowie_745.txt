Kobiety, które mieszkają w miejscach otoczonych zielenią, cechują niższe wskaźniki umieralności niż te, które nie mają w swoim miejscu zamieszkania tak dużego kontaktu z naturą - wynika z badania opublikowanego w magazynie "Environmental Health Perspectives".
      
            Badanie przeprowadzone przez Harvard T.H. Chan School of Public Health wykazało, że zielone otoczenie obniża ogólny współczynnik śmiertelności o 12 proc.

Za taki stan rzeczy może odpowiadać kilka mechanizmów. Prawie jedną trzecią korzyści przypisuje się w tym przypadku poprawie zdrowia psychicznego, określanej niższymi wskaźnikami depresji. Badacze wskazują również na częstsze okazje do kontaktów społecznych, większą aktywność fizyczną i mniejsze narażenie na zanieczyszczenie środowiska.

"Byliśmy zaskoczeni, obserwując tak silne powiązania między ekspozycją na zieleń a wskaźnikami umieralności" - powiedział zaangażowany w badanie Peter James z Harvard Chan School Department of Epidemiology. "Jeszcze bardziej zdziwiło nas to, że duża część korzyści z mieszkania pośród zieleni wynika z poprawy zdrowia psychicznego" - dodał.

Poprzednie badania sugerowały, że kontakt z naturą może obniżać wskaźniki umieralności, ale ta analiza jako pierwsza wzięła pod lupę Amerykanki z całego kraju w okresie kilku lat. Naukowcy przeanalizowali dane prawie 109 tys. kobiet zaangażowanych w badanie Nurses' Health Study (2000-2008). Porównali ryzyko śmiertelności z poziomem wegetacji, który określono na podstawie zdjęć satelitarnych. Wzięli też pod uwagę inne czynniki, jak wiek, status socjoekonomiczny, kolor skóry czy palenie papierosów.

Kiedy badacze przyjrzeli się przyczynom śmierci uczestniczek badania, okazało się, że związek między większą ilością zieleni a mniejszą umieralnością najsilniejszy był w przypadku chorób układu oddechowego i nowotworów. Kobiety, zamieszkujące rejony o największym poziomie wegetacji, miały o 34 proc. niższe ryzyko umieralności z powodu tych pierwszych i o 13 proc. niższe - w wyniku tych drugich, w odniesieniu do pań z terenów mniej zielonych. Może się to wiązać z dowiedzionymi zaletami terenów zielonych, jak zmniejszanie poziomu zanieczyszczenia powietrza i hałasu oraz umożliwianie aktywności fizycznej.

Z wynikami badania można zapoznać się na stronie:http://www.ehponline.org/15-10363.