Młody wiek i żeńska płeć dawcy krwi mogą być związane z wyższym ryzykiem zgonu z różnych przyczyn u biorcy - informują kanadyjscy naukowcy na łamach pisma "JAMA Internal Medicine".
      
            Naukowcy z Uniwersytetu w Ottawie oraz Uniwersytetu Laval w Quebecu analizowali wpływ płci i wieku dawców na rezultaty transfuzji u ponad 30,5 tys. osób w latach 2006-2013. Badani mieli średnio 66 lat i byli obserwowani przez okres od dwóch do siedmiu lat.

Transfuzja koncentratu krwinek czerwonych pochodzących od kobiet miała związek z o 8 proc. wyższym ryzykiem zgonu z różnych przyczyn (na jednostkę koncentratu) niż w przypadku transfuzji krwinek pochodzących od mężczyzn. Podobną zależność zauważono w przypadku krwinek pochodzących od dawców w wieku od 17 do 20 lat w porównaniu z dawcami w wieku od 40 do 50 lat.

Naukowcy podkreślają, że badania miały charakter obserwacyjny, dlatego zależność wymaga weryfikacji.

"Potrzebne są dalsze badania, by potwierdzić te wyniki oraz poszukać możliwych mechanizmów biologicznych, które kryją się za tą zależnością. Być może składniki krwi młodszych dawców i kobiet wpływają na układ odpornościowy biorców" - mówi autor badań dr Michael Chasse.