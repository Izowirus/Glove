Warszawa, 08.09.2017. Portret wesołej kobiety. (jt/am) ***UWAGA!!! ZDJĘCIA NIE MOGĄ BYĆ WYKORZYSTANE DO TEMATÓW O CHOROBACH WENERYCZNYCH ORAZ PSYCHICZNYCH Z WYŁĄCZENIEM DEPRESJI*** Archiwum fot. PAP/Jacek Turczyk
                                        

            Śmiech zwiększa odporność, dotlenia, dodaje energii, poprawia nastrój, rozładowuje stres, pomaga w walce z depresją; warto śmiać się na zdrowie - podkreślają lekarze z okazji Światowego Dnia Uśmiechu.
      
            Światowy Dzień Uśmiechu obchodzony jest od 1999 roku, w każdy pierwszy piątek października.

Z tej okazji, lekarze z Porozumienia Pracodawców Ochrony Zdrowia (PPOZ) przypominają, że dobroczynny wpływ śmiechu na funkcjonowanie organizmu człowieka został potwierdzony naukowo. Badaniami nad śmiechem i jego wpływem na zdrowie zajmuje się gelotologia.

"Śmiech pozytywnie wpływa na pracę serca. Pobudza krążenie, przez co dostarcza większej ilości tlenu do organizmu. Lepsze zaopatrzenie płuc w powietrze sprzyja również dotlenieniu mózgu, który wytwarza więcej endorfin, uznawanych nie tylko za hormony szczęścia, ale także za naturalne substancje przeciwzapalne. Jednocześnie hamowane jest wydzielanie tzw. hormonów stresu, dzięki czemu łagodzone są między innymi bóle głowy i mięśni" - wylicza prezes PPOZ Bożena Janicka.

Przypomina, że śmiech jest także świetną gimnastyką dla mięśni brzucha, ramion i twarzy. "Człowiek radosny, to człowiek szczęśliwszy. Warto się śmiać częściej i zarażać śmiechem innych" - przekonuje Janicka.

O Światowym Dniu Uśmiechu pamiętają także wolontariusze Fundacji "Dr Clown", którzy na co dzień realizują program "Terapii śmiechem" w szpitalach i placówkach specjalnych. W piątek, na ulicach 21 miast, będą oni rozdawać przechodniom grafiki z uśmiechem. "W Światowy Dzień Uśmiechu chcemy przypomnieć, że warto się uśmiechnąć i podarować uśmiech innym" - wskazuje prezes Fundacji "Dr Clown" Anna Czerniak. Wolontariuszy w strojach clownów będzie można spotkać m.in. w Białymstoku, Gdańsku, Krakowie, Lublinie, Poznaniu i w Warszawie.