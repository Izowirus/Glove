Łódź, 29.08.2015. Młode mamy karmią swe dzieci piersią w ramach akcji "Pier(w)si dla Piersi" na rynku łódzkiej Manufaktury, 29 bm. Akcja ma ośmielić kobiety do publicznego karmienia piersią. (gm/awol) PAP/Grzegorz Michałowski Archiwum PAP © 2016 / Grzegorz Michałowski
                                        

            Dzieci karmione wyłącznie mlekiem matki przez pierwsze sześć miesięcy życia sprawiają mniej problemów wychowawczych, a dzieci wcześnie uczestniczące w zabawach edukacyjnych lepiej radzą sobie w szkole - wykazały dwa międzynarodowe badania.
      
            Ich wyniki publikują pisma "PLOS Medicine" i "The Lancet Global Health".

Pierwsze badanie, przeprowadzone w Afryce Południowej, wykazało, że dzieci karmione wyłącznie piersią przez pierwsze sześć miesięcy życia (900 z 1500 badanych dzieci) o 56 proc. rzadziej sprawiały problemy wychowawcze w wieku 7-11 lat w porównaniu z dziećmi karmionymi piersią przez okres krótszy niż miesiąc.

Podczas badania prowadzonego równolegle wśród dzieci z ubogich rodzin w Pakistanie naukowcy analizowali wpływ zaangażowania rodziców lub opiekunów w kreatywną i edukacyjną zabawę z dziećmi na ich późniejszy rozwój. Dorosłym udzielono wskazówek, w jaki sposób skutecznie komunikować się z dziećmi do drugiego roku życia podczas zabawy, by najlepiej stymulować rozwój ich zdolności poznawczych, językowych, funkcji motorycznych, a także rozwój emocjonalny.

W wieku czterech lat dzieci te porównano z rówieśnikami, których rodzice nie uczestniczyli w programie. Zaobserwowano wówczas, że dzieci, których rozwój był wspomagany podczas zabaw edukacyjnych miały wyższy iloraz inteligencji, lepiej rozwinięte funkcje wykonawcze (obejmujące m.in. pamięć roboczą, planowanie i rozwiązywanie problemów) oraz wykazywały więcej zachowań prospołecznych.

"Co trzecie dziecko z krajów rozwijających się nie wykorzystuje swojego pełnego potencjału. Te badania pokazują, że rodzice mogą zwiększyć szanse swoich dzieci na lepszy rozwój poznawczy i społeczny poprzez karmienie piersią oraz zabawy edukacyjne" - komentuje dr Peter A. Singer z kanadyjskiej organizacji Grand Challenges Canada, która ufundowała oba badania.