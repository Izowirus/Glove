Przemyśl, 06.05.2015. Starsza kobieta na ławce na deptaku nad Sanem w Przemyślu, 6 bm. PAP/Darek Delmanowicz 
(dd/awol) PAP © 2015 / Darek Delmanowicz
                                        

            Izolacja społeczna może upośledzać pracę układu odpornościowego i zwiększać ryzyko przedwczesnego zgonu o 14 proc. - wynika z badań opublikowanych przez "Proceedings of the National Academy of Sciences".
      
            Naukowcy z Uniwersytetu Chicago i Uniwersytetu Kalifornijskiego badali wpływ poczucia osamotnienia na ludzi w wieku 50-68 lat i makaki królewskie (rezus).

Podczas wcześniejszych badań Amerykanie zidentyfikowali zależność pomiędzy samotnością a zjawiskiem, które nazwali utrwaloną reakcją transkrypcyjną na przeciwności (ang. conserved transcriptional response to adversity, CTRA). Reakcja ta charakteryzuje się zwiększoną ekspresją genów związanych ze stanem zapalnym oraz zmniejszoną ekspresją genów biorących udział w odpowiedzi przeciwwirusowej. Ustalono wówczas, że działanie układu odpornościowego u osób samotnych było osłabione, a poziom markerów stanu zapalnego był wyższy.

Prowadząc obecne badania, naukowcy przyjrzeli się ekspresji genów w leukocytach, komórkach układu odpornościowego, które pomagają chronić organizm przed bakteriami i wirusami.

Tak, jak podejrzewano, i w tym przypadku zarówno u ludzi, jak i u makaków, zaobserwowano reakcję CTRA. Poza tym wykryto podwyższony poziom noradrenaliny, neuroprzekaźnika odgrywającego rolę z tzw. reakcji walcz lub uciekaj, co z kolei wpływa na produkcję białych krwinek.

Dotychczasowe analizy wskazywały, że noradrenalina może stymulować komórki macierzyste szpiku kostnego do produkowania większej liczby niedojrzałych monocytów (populacji białych krwinek), które wykazują dużą ekspresję genów związanych ze stanem zapalnym i zmniejszoną ekspresję genów biorących udział w odpowiedzi przeciwwirusowej. Potwierdziły to także obecne obserwacje.

W przypadku makaków stwierdzono, że związana z wytwarzaniem monocytów reakcja CTRA wpływała na szybsze namnażanie się we krwi i w mózgu wirusa SIV (małpiego wirusa niedoboru odporności, odpowiednika HIV u ludzi).

Naukowcy zamierzają kontynuować badania, by dowiedzieć się, w jaki sposób można zapobiegać negatywnemu wpływowi samotności na zdrowie.