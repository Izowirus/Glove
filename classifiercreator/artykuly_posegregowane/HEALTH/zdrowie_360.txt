An over-weight Indian man takes part in a rally at the Marina Beach, Chennai, India, 05 December 2009. Archiwum fot. PAP/EPA/NATHAN G.
                                        

            Kolejne białko, które może mieć kluczowe znaczenie w leczeniu i zapobieganiu otyłości oraz cukrzycy - odkryli naukowcy z Nowego Orleanu. Artykuł na ten temat ukazał się w czasopiśmie "Journal of Biological Chemistry".
      
            Nischaryna (ang. nischarin) to nowo odkryte białko kodowane przez gen NISCH. Pełni rolę rusztowania molekularnego, zakotwiczonego w wewnętrznej warstwie błony komórkowej; może wpływać na organizację cytoszkieletu oraz migracje komórek poprzez wiązanie się z innymi proteinami. Udowodniono, że potrafi się także przyłączać do receptora insulinowego, oraz że ekspresja (produkcja) tego białka zmniejsza się u osób chorych na raka sutka, podczas gdy jego nadekspresja wyraźnie spowalnia wzrost guza oraz powstawanie przerzutów.

Tym razem zespół dr Suresh Alahari z Louisiana State University School of Medicine w Nowym Orleanie (USA) dowiódł na modelach mysich, że nischaryna kontroluje aktywność genu AMPK (kinaza białkowa aktywowana przez AMP). Rolą AMPK jest regulacja stabilności metabolicznej i komórkowych poziomów energetycznych.

Naukowcy zauważyli, że nischaryna wiąże się z AMPK i hamuje jego aktywność. U myszy, u których laboratoryjnie wyłączono gen kodujący nischarynę, stwierdzono zmniejszoną aktywację genów uczestniczących w glukoneogenezie, zwierzęta te miały lepszą tolerancję glukozy i insuliny.

Dalsze badania wykazały, że mutanty NISCH charakteryzowały się także zwiększoną szybkością utleniania glukozy przy zwiększonych wydatkach energetycznych, pomimo zmniejszenia całkowitego spożycia pokarmu.

Ponadto badacze dowiedli, że mutacja w genie kodującym nischarynę hamuje (powoduje zablokowanie aktywności) kilka innych genów zaangażowanych w metabolizm tłuszczów i procesy magazynowania tłuszczu w wątrobie. Myszy z wyłączonym genem NISCH wykazywały zwiększony wydatek energetyczny, pomimo słabszego wzrostu i zahamowanego apetytu, co doprowadziło do zmniejszenia spożycia przez nie pokarmów i spadku masy ciała.

„Nasze badania pokazują duży potencjał nischaryny jako regulatora chorób metabolicznych i sugerują, że zablokowanie aktywności tego białka może być kluczowym elementem leczenia takich chorób jak cukrzyca i otyłość” - uważa dr Alahari.

Według badania "National Health and Nutrition Examination Survey (NHANES)", które przeprowadzono w latach 2013-2014, ponad dwie trzecie dorosłych Amerykanów (70,2 proc.) cierpi z powodu nadwagi lub otyłości. Z kolei według danych The American Diabetes Association w roku 2015 aż 30,3 mln mieszkańców USA, czyli blisko 10 proc. populacji, miało cukrzycę.