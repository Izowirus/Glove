epa06412937 A sales clerk with cannabis plants at the Harborside cannabis dispensary in Oakland, California, USA, 01 January 2018.  In November 2016, California voters legalized recreational marijuana for adults of 21 and older and the state was given a year to set retail market regulations.  California is one of eight states that legalized marijuana.  EPA/JOHN G. MABANGLO 
Dostawca: PAP/EPA. PAP/EPA © 2018 / JOHN G. MABANGLO
                                        

            Medyczna marihuana skutecznie łagodzi przewlekły ból u starszych osób z różnymi schorzeniami, w tym nowotworami, a w przeciwieństwie do opioidów nie powoduje działań niepożądanych - wynika z pracy na łamach pisma "European Journal of Internal Medicine".
      
            Naukowcy z izraelskiego Uniwersytetu Ben-Guriona w Beer-Sheva oraz Hebrajskiego Uniwersytetu w Jerozolimie przeprowadzili badanie wśród 2.736 pacjentów w wieku 65 lat i starszych, którzy zaczęli stosować marihuanę medyczną z powodów zdrowotnych. W ponad 66 proc. przyczyną był ból przewlekły, a w blisko 61 proc. - choroba nowotworowa. Pacjenci cierpieli też na inne schorzenia, w których stosuje się marihuanę medyczną, jak stwardnienie rozsiane, choroba Parkinsona, choroba Leśniowskiego-Crohna, wrzodziejące zapalenie jelita grubego, a także zespół stresu pourazowego. Wszyscy leczyli się w wyspecjalizowanych klinikach.

Po sześciu miesiącach terapii ponad 93 proc. pacjentów oceniło, że ich stan zdrowia się poprawił, a nasilenie bólu zmniejszyło się z 8 do 4 punktów na skali od 0 do 10. Niemal 60 proc. chorych uznało, że jakość ich życia poprawiła się z „bardzo złej" lub „złej" na „dobrą" lub „bardzo dobrą". Około 18 proc. odstawiło przeciwbólowe leki opioidowe lub zmniejszyło ich dawkę.

Najczęściej zgłaszanymi działaniami niepożądanymi były: zawroty głowy (blisko u 10 proc. przyjmujących marihuanę) oraz suchość w ustach (ok. 7 proc.).

Komentując wyniki badania jego współautor prof. Victor Novack zwrócił uwagę, że starsi pacjenci stanowią dużą i powiększającą się stale populację użytkowników medycznej marihuany (od 7 do 33 proc., w zależności od kraju). Mimo to niewiele badań jest poświęconych jej wpływowi na seniorów, którzy cierpią na wiele współistniejących schorzeń, w tym demencję, problemy z poruszaniem się, zaburzenia wzroku i słuchu, a także są narażeni na częstsze upadki.

"Śledząc stan zdrowia pacjentów w wieku 65 lat i starszych przez sześć miesięcy wykazaliśmy, że terapia z użyciem medycznej marihuany w znacznym stopniu łagodzi ból i poprawia jakość życia seniorów przy występowaniu minimalnych działań niepożądanych" - zaznaczył specjalista. Jak dodał, dzięki niej pacjenci mogą też zmniejszyć zużycie innych leków przeciwbólowych, w tym opioidów.