Warszawa, 08.09.2017. Kobieta siedzÄ…ca na fotelu ze alkoholem w szklance. (jt/am) PAP/Jacek Turczyk

***UWAGA!!! ZDJÄCIA NIE MOGÄ„ BYÄ† WYKORZYSTANE  DO TEMATĂ“W O CHOROBACH WENERYCZNYCH ORAZ PSYCHICZNYCH Z WYĹÄ„CZENIEM DEPRESJI*** PAP © 2017 / Jacek Turczyk
                                        

            Bezsenność jest czynnikiem ryzyka częstszego sięgania po alkohol przez młodzież w wieku 12-14 lat - wynika z badania, które publikuje pismo “Addictive Behaviors”.
      
            "Rodzice, edukatorzy i terapeuci powinni uznać bezsenność wśród nastolatków we wczesnym okresie dojrzewania za czynnik ryzyka picia alkoholu" – ocenia autorka pracy prof. Naomi Marmorstein z Rutgers University-Camden (USA). Jak przypomina, taka sama zależność dotyczy też starszej młodzieży i osób dorosłych.

Psycholog przeprowadziła badania wśród 127 uczniów w wieku 12-14 lat. Byli oni uczestnikami amerykańskiego badania Camden Youth Development Study, które jest poświęcone problemom psychicznym młodzieży ze środowisk zagrożonych wykluczeniem. Przy pomocy ankiet zebrano od nich dane na temat: nawyków związanych ze snem (o której chodzą spać w dzień powszedni i w weekend, jak długo zasypiają, czy mają jakieś problemy związane ze snem, np. koszmary senne, objawy bezdechu sennego, lunatykowanie, mówienie przez sen), występowania senności w ciągu dnia – na lekcjach i poza szkołą, picia alkoholu w ostatnich czterech miesiącach oraz objawów zaburzeń psychicznych, takich jak depresja i zaburzeń zachowania. Nauczyciele wypełniali z kolei ankiety na temat występowania u uczniów objawów ADHD (zespołu nadpobudliwości psychoruchowej z deficytem uwagi).

Jak wykazała analiza bezsenność, jak również senność w ciągu dnia, która jest efektem niewysypiania się, miały u badanych nastolatków silny związek z częstszym sięganiem po alkohol. Marmorstein nie zaobserwowała natomiast, by problemy ze zdrowiem psychicznym młodych ludzi lub nadzór rodziców wpływały na tę zależność.

Zdaniem badaczki przyszłe wieloletnie badania pomogą zweryfikować, czy bezsenność faktycznie przyczynia się do częstszego sięgania po alkohol przez uczniów, czy jest raczej odwrotnie – tj. picie alkoholu w młodym wieku powoduje bezsenność.