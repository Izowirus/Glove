Warszawa, 03.08.2017. Rogaliki, buĹ‚ki, ciastka na talerzu, przekÄ…ska. (jt/am) PAP/Jacek Turczyk Archiwum PAP © 2017 / Jacek Turczyk
                                        

            Dolegliwości gastryczne przypisywane często spożyciu glutenu mogą być tak naprawdę sprawką fruktanów - informują naukowcy na łamach pisma "Gastroenterology".
      
            Około 13 proc. populacji po spożyciu produktów zawierających gluten doświadcza wzdęć. Nadwrażliwość na gluten stała się "modna", dlatego na sklepowych półkach pojawiło się wiele bezglutenowych alternatyw.

Badania naukowców z Uniwersytetu Oslo w Norwegii oraz Uniwersytetu Monash w Australii wykazały jednak, że winą za wzdęcia należy w wielu przypadkach obarczać nie gluten, lecz fruktan.

Fruktany to węglowodany krótkołańcuchowe pochodzenia roślinnego, zawierające łańcuch cząsteczek fruktozy. Obecne są m.in. w pszenicy, cebuli i czosnku. Wcześniejsze badania sugerowały zależność pomiędzy spożywaniem fruktanów a objawami zespołu jelita wrażliwego, dlatego naukowcy postanowili sprawdzić, czy mogą one stanowić przyczynę mniej poważnych problemów trawiennych.

W badaniach wzięło udział 59 osób, które same u siebie stwierdziły nietolerancję glutenu(nie zdiagnozowano u nich celiakii) i na co dzień stosowały dietę bezglutenową. Uczestnikom wręczono batony, które zawierały gluten lub fruktan lub placebo (nie zawierały ani jednego ani drugiego). Zadaniem badanych było odnotowywanie przez kilka tygodni jakie objawy występowały u nich po spożyciu każdego rodzaju batonów.

Po przeanalizowaniu danych badacze ustalili, że uczucie wzdęcia najczęściej występowało u uczestników po spożyciu batoników zawierających fruktany. Naukowcy podkreślają, że takie rozróżnienie ma bardzo istotne znaczenie, gdyż dieta uboga w gluten może zwiększać ryzyko rozwoju cukrzycy typu 2.