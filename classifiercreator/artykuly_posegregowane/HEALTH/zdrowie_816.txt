Ewa Błaszczyk podczas koncertu "Budzimy Mariusza" mówiła o perspektywach stworzenia kliniki dla dorosłych, która miałaby pomóc w wychodzeniu ze śpiączki. Obok niej dla dziennikarza PAP Mariusza Wachowicza zaśpiewali m.in: Krystyna Prońko i Magda Nawarette.
      
            Błaszczyk przed swoim występem opowiedziała o staraniach o stworzenie kliniki dla dorosłych osób z urazami mózgu. Wszyscy zgromadzeni na koncercie dla Mariusza Wachowicza zadają sobie pytanie: kiedy będzie dla takich ludzi jak on profesjonalna pomoc, w ramach świadczeń gwarantowanych. Jak mówiła aktorka, nowoczesna klinika już powstaje w Olsztynie pod kierownictwem prof. Wojciecha Maksymowicza.

"Olsztyn właściwie jest w stanie od jutra przyjmować pacjentów. Gdyby ten oddział już był, Mariusz oczywiście byłby tam... To jest jakaś nieprawdopodobna siła całego zespołu, młodych neurochirurgów, którzy są pełni pasji. Tam jest laboratorium komórki macierzystej, tam buduje się wielkie centrum serca i mózgu. Niewątpliwie to będzie placówka, która będzie wiodła prym w tych najtrudniejszych przypadkach. W tej chwili odbywają się eksperymentalne programy z komórką macierzystą w leczeniu stwardnienia rozsianego. Klinika będzie leczyć ludzi w przypadkach wylewów, śpiączek, degradacji krążków międzykręgowych" - powiedziała aktorka.

Podkreśliła, że ważne jest, żeby stało się to jak najszybciej, bo jest niesłychanie potrzebne. "Dlatego, że bardzo wielu młodych ludzi wykazuje brawurę w prowadzeniu samochodu, motocykla - i takich przypadków jest oczywiście najwięcej" - mówiła Błaszczyk.

Na koniec, wiedząc, że koncert jest transmitowany, zwróciła się wprost do Mariusza: "Poza tym, jeśli masz już minimalną świadomość, a masz, bo już są doniesienia, to jest to bardzo pozytywne zjawisko. Medycy świata wymyślili mądre rzeczy, żeby pomóc ludziom z minimalną świadomością. W stanie wegetatywnym, niestety, nie da się nic zrobić, ponieważ nie mamy się w mózgu do czego odwołać. Ale z minimalną świadomością możemy. Trzymaj się, bądź z nami!".

Podczas czwartkowego koncertu zaśpiewali także: Michał Sławecki - kontratenor, Krystyna Prońko, Magda Nawarette, grupa Wszyscy byliśmy harcerzami.