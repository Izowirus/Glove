Nieprawidłowo skomponowane jadłospisy i niespełnianie wymagań sanitarnych – to najczęstsze nieprawidłowości, wykryte przez Inspekcję Handlową i Państwową Inspekcję Sanitarną podczas kontroli posiłków podawanych pacjentom w szpitalach.
      
            W pierwszej połowie tego roku Państwowa Inspekcja Sanitarna sprawdziła żywność w 284 szpitalach, które samodzielnie przygotowują pacjentom posiłki. Z kolei Inspekcja Handlowa na zlecenie Urzędu Ochrony Konkurencji i Konsumentów zbadała 99 firm cateringowych przygotowujących posiłki dla 234 szpitali.

W trakcie kontroli przeprowadzonych przez Państwową Inspekcję Sanitarną stwierdzano niewłaściwy stan sanitarno–techniczny pomieszczeń, w których przygotowywana jest żywność, oraz urządzeń do tego wykorzystywanych. Zdarzało się m.in., że przechowywano produkty po terminie przydatności do spożycia i nie segregowano ich w lodówkach.

Kontrola wykazała przypadki nieprawidłowego komponowania jadłospisów, np. śniadania i kolacje były mało urozmaicone, bez dodatku warzyw i owoców. Ponadto posiłki zawierały mało produktów z pełnowartościowym białkiem zwierzęcym, za dużo natomiast było tych o niskiej wartości odżywczej i wysokiej zawartości tłuszczu (np. parówek, mortadeli i serów topionych).

Pacjentów nie informowano o składzie produktów i o substancjach powodujących nietolerancje lub reakcje alergiczne. Posiłki miały np. zbyt niską wartość energetyczną, a zbyt wysoką zawartość soli.

Z kolei Inspekcja Handlowa stwierdziła nieprawidłowości w ponad 60 proc. placówek cateringowych przygotowujących i dostarczających gotowe posiłki do szpitali. Najczęściej nie przestrzegano terminów przydatności produktów do spożycia. Pacjentom podawano także posiłki, które miały zaniżoną wielkość porcji w stosunku do deklaracji w jadłospisie; niektóre były lżejsze nawet o ok. 60 proc.