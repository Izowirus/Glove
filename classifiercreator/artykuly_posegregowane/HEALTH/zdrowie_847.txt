Około 420 tys. ludzi, w tym 125 tys. dzieci poniżej piątego roku życia, umiera co roku z powodu chorób będących wynikiem spożywania zakażonej żywności - ostrzegła Światowa Organizacja Zdrowia (WHO) w opublikowanym w czwartek raporcie.

      
            Na choroby przenoszone droga pokarmową rocznie zapada ok. 600 mln ludzi.

Analiza chorób, wywoływanych przez 31 rodzajów bakterii, wirusów, pasożytów, toksyn lub substancji chemicznych znajdujących się w żywności, wykazała, że najwięcej ludzi umiera z tego powodu w Afryce i Azji Południowo-Wschodniej.

Zdaniem WHO szczególnie dużym problemem jest spożywanie surowego lub niedogotowanego mięsa, świeżych płodów rolnych i nabiału.

Wśród najczęściej występujących chorób przenoszonych drogą pokarmową są dur brzuszny i zapalenie wątroby typu A.

Dyrektor generalna WHO Margaret Chan zaapelowała do rządów państw świata o podjęcie większych starań w sprawie zapewnienia bezpieczeństwa żywności.