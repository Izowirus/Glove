Krótsze są kolejki do tomografii komputerowej i rezonansu magnetycznego. Pacjenci krócej czekają na usunięcie zaćmy i endoprotezoplastykę – poinformował PAP Narodowy Fundusz Zdrowia.
      
            Dzięki wspólnym działaniom Ministerstwa Zdrowia i NFZ, w tym między innymi przekazaniu dodatkowych pieniędzy na sfinansowanie większej liczby operacji usunięcia zaćmy, endoprotezoplastyki oraz diagnostyki obrazowej w zakresie tomografii komputerowej i rezonansu magnetycznego, "szpitale wykonały kilkadziesiąt tysięcy dodatkowych zabiegów" - poinformowała PAP Sylwia Wądrzyk-Bularz, rzecznik prasowy Narodowego Funduszu Zdrowia. To z kolei przełożyło się na skrócenie kolejek pacjentów czekających na zabiegi.

NFZ, porównując dane o czasie oczekiwania na świadczenia w maju 2018 r. oraz w maju 2017 r., wskazał, że "zdecydowanie zwiększyła się liczba wykonywanych świadczeń, a kolejki oczekujących zaczęły się skracać".

W przypadkach pilnych średni czas czekania na wszczepienia soczewki (zaćma) skrócił się o blisko miesiąc - z 162 dni w maju 2017 r. do 134 dni w maju 2018 r.

Podobnie sytuacja wygląda w zakresie endoprotezoplastyki stawu biodrowego. Czas oczekiwania jest krótszy o 41 dni. W maju 2017 r. średnio pacjent czekał 293 dni, a w maju tego roku - 252 dni.

Na rezonans magnetyczny w maju czekało się o 20 dni mniej. W maju ubiegłego roku średnie oczekiwanie wynosiło 80 dni. W tym roku w maju - 60 dni.

Czas czekania na badania tomografii komputerowej skrócił się o 8 dni - z 26 dni w maju 2017 r. do 18 dni w maju 2018 r.

W ocenie NFZ "Średnie rzeczywiste czasy oczekiwania na rezonans magnetyczny i badania tomografii komputerowej skróciły się średnio o 2-3 tygodnie. W przypadku zaćmy i endoprotezoplastyki odpowiednio o 116 dni (zaćma) i 83 dni (endoprotezoplastyka stawu kolanowego)" – podał NFZ.

Sylwia Wądrzyk-Bularz poinformowała, że "takie kierunki działań zostały uznane przez Narodowy Fundusz Zdrowia, jako kluczowe". Zapewniła, że "będą one kontynuowane tak, aby maksymalnie skrócić czas oczekiwania na leczenie".