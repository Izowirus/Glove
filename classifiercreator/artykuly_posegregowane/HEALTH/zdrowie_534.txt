W związku z przypadającym 4 lutego Światowym Dniem Walki z Rakiem w wybranych ośrodkach onkologicznych w kraju planowane są akcje promujące profilaktykę nowotworową; skorzystać będzie można z badań i konsultacji.
      
            Wrocławski oddział Narodowego Funduszu Zdrowia zaprasza w sobotę do Dolnośląskiego Centrum Onkologii we Wrocławiu. Eksperci będą udzielać informacji na temat bezpłatnych badań profilaktycznych; zainteresowani będą mogli skorzystać z nauki samobadania piersi.

Kujawsko-Pomorski oddział NFZ zaprasza w sobotę na Dzień Drzwi Otwartych w Centrum Onkologii w Bydgoszczy, gdzie będzie można wykonać bezpłatne badania oraz skorzystać z konsultacji specjalistów.

Oddział Funduszu w Małopolsce zaprasza do Krakowskiego Centrum Onkologii Instytutu im. Marii Skłodowskiej-Curie w Krakowie. Również tam wykonywane będą tam bezpłatne badania oraz udzielane konsultacje i porady.

Mazowiecki oddział Funduszu zaprasza w sobotę do stołecznego Centrum Onkologii przy ul. Roentgena 5 w Warszawie. Od godziny 9 do 14 udzielane tam będą porady i konsultacje, a także wykonywane bezpłatne badania profilaktyczne – cytologia i mammografia.

Podkarpacki Odział NFZ z okazji Światowego Dnia Walki z Rakiem zaprasza do Podkarpackiego Ośrodka Onkologicznego w Brzozowie, gdzie między godz. 9 a 11 będzie można wykonać bezpłatne badania cytologiczne i mammograficzne. Lekarze specjaliści będą udzielać porad medycznych m.in. z zakresu dietetyki i genetyki.

Także w Klinicznym Szpitalu Wojewódzkim nr 1 w Rzeszowie w godz. 9-15 będzie można wykonać badania mammograficzne, usg i morfologię. Bezpłatne porady i konsultacje udzielane będą w zakresie: ginekologii onkologicznej z możliwością wykonania cytologii, onkohematologii, onkologii klinicznej, radioterapii onkologicznej i psychoonkologii.

Pracownicy oddziałów wojewódzkich Funduszu mają być obecni w specjalnych punktach NFZ także w Centrum Onkologii - Instytucie im. Marii Skłodowskiej-Curie Oddział w Gliwicach i w Wielkopolskim Centrum Onkologii w Poznaniu.

Szczegółowe informacje o akcjach znaleźć można na stronach internetowych oddziałów wojewódzkich Funduszu.

Z danych przekazanych PAP przez p.o. rzecznika NFZ Sylwię Wądrzyk wynika, że bilans Populacyjnego Programu Wczesnego Wykrywania Raka Piersi w 2016 roku to blisko milion przebadanych kobiet.

W całym kraju, w pracowniach stacjonarnych oraz mammobusach – przebadano ponad 993 tysiące kobiet w ramach Populacyjnego Programu Wczesnego Wykrywania Raka Najliczniej z możliwości wykonania badań mammograficznych korzystały mieszkanki województwa wielkopolskiego, śląskiego, mazowieckiego. 41 tys. pacjentek skierowano na dalszą diagnostykę lub leczenie.

Z Populacyjnego Programu Profilaktyki i Wczesnego Wykrywania Raka Szyjki Macicy skorzystało w ubiegłym roku ponad 533 tys. kobiet.

Według Krajowego Rejestru Nowotworów liczba zachorowań na nowotwory złośliwe w Polsce w ciągu ostatnich trzech dekad wzrosła ponad dwukrotnie, osiągając w 2010 r. ponad 140 tys. przypadków. Obecnie roczna liczba zachorowań w naszym kraju przekroczyła 160 tys.

Światowy Dzień Walki z Rakiem obchodzony jest w tym roku po raz 17. Ustanowiono go na Światowym Szczycie Walki z Rakiem w lutym 2000 r. w Paryżu. Od 2005 r. dzień walki z rakiem organizowany jest pod egidą Międzynarodowej Unii do Walki z Rakiem (UICC).