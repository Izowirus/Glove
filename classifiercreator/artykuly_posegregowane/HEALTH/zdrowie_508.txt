Szczecin, 15.01.2017. Wolontariusze kwestują na ulicach Szczecina podczas 25. Finału Wielkiej Orkiestry Świątecznej Pomocy, 15 bm. Tegoroczny finał WOŚP gra dziś w całej Polsce, zbierając pieniądze na ratowanie życia i zdrowia dzieci oraz seniorów. (zuz) PAP/Marcin Bielecki ***Zdjęcie do depeszy PAP pt. Rozpoczął się 25. Finał WOŚP - pieniądze zbierane są dla dzieci i seniorów*** PAP © 2017 / Marcin Bielecki
                                        

            Ludzie, którzy udzielali się jako wolontariusze, są po latach zdrowsi i zarabiają lepiej niż ich rówieśnicy, którzy nie mają wolontariatu w swoim życiorysie – donoszą belgijscy naukowcy.
      
            Stan zdrowia byłych wolontariuszy porównywalny jest ze stanem zdrowia ludzi o 5 lat od nich młodszych – wynika z przeprowadzonego przez naukowców z Uniwersytetu w Gandawie (Belgia) badania, którego rezultaty zostały opublikowane w piśmie „PLOS ONE”.

Jednym z zaproponowanych przez twórców badania wyjaśnień tej sytuacji jest fakt, że osoby po odbytym wolontariacie mają zazwyczaj wyższe zarobki. Te z kolei zwykle wiążą się z lepszym stanem zdrowia.

„Wyniki te potwierdzają wcześniejsze badania, z których wynikało, że umieszczenie w swoim CV informacji o wolontariacie skutkuje lepszymi możliwościami zatrudnienia, zwłaszcza dla ludzi nie będących obywatelami danego kraju” – tłumaczy jeden z autorów badania prof. Stijn Baert.

Jak dodaje prof. Sara Willems, związek pomiędzy wolontariatem a dobrym stanem zdrowia można również wyjaśniać faktem, że wolontariat daje możliwość poprawy poczucia własnej wartości, sprzyja integracji z innymi ludźmi czy dostępowi do wsparcia i informacji. Pozytywny wpływ tych aspektów na zdrowie został wykazany już wcześniej.

"Udzielanie się w roli wolontariusza zwiększa również aktywność fizyczną oraz poznawczą, co chroni przed spadkiem wydolności funkcjonalnej i demencją w zaawansowanym wieku" – stwierdza prof. Willems. Dodaje przy tym, że neurobiologia wykazała związek pomiędzy wolontariatem w wydzielaniem hormonów takich, jak oksytocyna i progesteron, które mają zdolność regulowania poziomu stresu oraz stanów zapalnych.

W ramach przeprowadzonego badania belgijscy naukowcy przeanalizowali dane dotyczące wolontariatu, zatrudnienia i zdrowia ponad 40 tys. ludzi z 29 europejskich krajów. Dane zostały zebrane w latach 2012-2013 w ramach szóstej edycji European Social Survey.