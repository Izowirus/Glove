Kolonowskie (woj. opolskie), 13.03.2016. Wystawa stołów wielkanocnych, zorganizowana przez Związek Śląskich Kobiet Wiejskich w miejscowości Kolonowskie, 13 bm. (kś/mr)  Archiwum PAP/Krzysztof Świderski
                                        

            W organizmach niemowląt karmionych dietą zawierającą jaja występuje większe stężenie składników odżywczych niezbędnych do prawidłowego rozwoju i funkcjonowania mózgu – informuje „American Journal of Clinical Nutrition”.
      
            Badanie prowadzono w Ekwadorze na grupie maluchów w wieku od 6 do 9 miesięcy. Naukowcy z Uniwersytetu Waszyngtońskiego w St. Louis oraz innych amerykańskich ośrodków naukowych wykazali, że dzieci, które od momentu ukończenia 6 miesięcy spożywały jedno jajko dziennie, w wieku 9 miesięcy miały we krwi więcej choliny i kwasu dokozaheksaenowego (DHA) – substancji wchodzących w skład struktury mózgu i umożliwiających jego prawidłowe funkcjonowanie.

Zdaniem badaczy jajka dostarczają organizmowi wielu potrzebnych składników odżywczych "w pakiecie", a do tego są łatwo dostępne, więc warto uwzględniać je przy planowaniu posiłków.

We wcześniejszych badaniach dowiedziono, że jedzenie jajek wiąże się u dzieci z większym przyrostem długości ciała. Sugeruje to, iż jajka mogą zapobiegać niedożywieniu i wspomagać rozwój niemowląt, zarówno pod względem fizycznym, jak i psychicznym.

"Tak jak mleko czy nasiona, jajka przeznaczone są do wspierania wczesnego wzrostu i rozwoju organizmu, dlatego że cechują się bogactwem składników odżywczych. Jajka dostarczają niezbędnych kwasów tłuszczowych, białek, choliny, witamin A i B 12, selenu i innych podstawowych składników odżywczych w ilościach większych lub porównywalnych do pozostałych produktów odzwierzęcych, ale są od nich bardziej dostępne" – mówi główna autorka badania prof. Lora Iannotti.

Więcej szczegółów na temat projektu znajdziemy pod adresem: http://ajcn.nutrition.org/content/106/6/1482