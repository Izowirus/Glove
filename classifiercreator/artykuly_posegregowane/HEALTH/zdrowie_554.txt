Od pierwszego stycznia obowiązuje nowy wykaz leków refundowanych; na liście znalazły się m.in. 84 nowe produkty lecznicze, stosowane np. w przypadku idiopatycznego włóknienia płuc (IPF).
      
            Lista refundacyjna jest aktualizowana co dwa miesiące; umożliwia to wprowadzanie na nią nowych produktów o udowodnionej skuteczności i leków generycznych – odpowiedników leków oryginalnych zawierających tę samą substancję czynną.

Na nowej liście refundacją objęto osiem nowych programów lekowych. Poza pacjentami chorymi na IPF, na refundację nowych substancji mogą też liczyć pacjenci z: zaawansowanym rakiem podstawnokomórkowym skóry (substancja: wismodegib), wrodzonymi zespołami autozapalnymi (anakinra), przerzutowym gruczolakorakiem trzustki (nanocząsteczkowy kompleks paklitakselu z albuminą jest stosowany w skojarzeniu z gemcytabiną) oraz część pacjentów z anemią zależną od przetoczeń w przebiegu zespołów mielodysplastycznych (lenalidomid).



Pozostałe nowe programy lekowe dotyczą leczenia mielofibrozy (ruksolitynib), niektórych pacjentów z ciężką, aktywną postacią spondyloartropatii osiowej (certolizumab pegol) oraz leczenia spastyczności kończyny dolnej po udarze mózgu (toksyna botulinowa).

Resort zdrowia wprowadził także zmiany w czterech dotychzasowych programach lekowych: w leczeniu wrzodziejącego zapalenia jelita grubego, choroby Leśniowskiego-Crohna, stwardnienia rozsianego oraz wysiękowej (neowaskularnej) postaci zwyrodnienia plamki związanego z wiekiem.

W ramach listy aptecznej refundacją objęty został Atozet (ezetimibum + atorvastatinum) w leczeniu hipercholesterolemii. W katalogu chemioterapii refundacją objęto zaś substancję Akynzeo (netupitantum + palonosetronum), stosowaną u części dorosłych pacjentów wymagających profilaktyki nudności i wymiotów związanych z chemioterapią przeciwnowotworową.



Załącznikiem do listy refundacyjnej jest wykaz bezpłatnych leków dla seniorów, który zawiera 1167 preparatów (na poprzednim wykazie znajdowało się 1149 preparatów).

W sumie do najnowszego obwieszczenia dodano 84 leki: 60 do listy aptecznej, 11 do katalogu chemioterapii i 13 w ramach programów lekowych. Dla 173 produktów dodano wskazanie off-label (czyli poza zarejestrowanym wskazaniem).

Dla 110 produktów obniżono urzędowe ceny zbytu (w tym dla 79 w ramach listy aptecznej - od 340,20 zł do 1 gr). Z kolei dla 9 produktów urzędowe ceny zbytu wzrosną.

Pacjenci będą mniej dopłacać do 506 produktów (od 106,15 zł do 1 gr), a do 375 produktów dopłata wzrośnie (od 1 gr do 172,88 zł). Ceny detaliczne brutto spadną dla 475 produktów (od 364,28 zł do 1 gr), wzrosną natomiast dla 310 produktów (od 1 gr do 7,59 gr).

W związku z wpłynięciem wniosków o skrócenie terminu obowiązywania decyzji refundacyjnych lub upłynięciem terminu obowiązywania decyzji refundacyjnych lub odmową refundacji na kolejny okres w najnowszym obwieszczeniu nie znajdzie się 18 leków obecnych w poprzednim obwieszczeniu.