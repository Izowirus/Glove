Osoby z otyłością i nadwagą mają gorszą pamięć od szczupłych – informuje “Journal of Experimental Psychology”. A gorsze zapamiętywanie posiłków może prowadzić do przejedzenia.  

      
            Wcześniejsze badania przeprowadzone na szczurach wykazały, że wraz z rosnącą masa ciała pogarszają się wyniki uzyskiwane w testach oceniających pamięć. Jednak eksperymenty dotyczące ludzi dawały mieszane wyniki.

Badania dr Lucy Cheke z University of Cambridge zostały przeprowadzone na 50 osobach z indeksem masy ciała (BMI) od 18 (szczupłych) do 51 (znaczna otyłość) i dotyczyły pamięci epizodycznej (dotyczącej wydarzeń z przeszłości, na przykład tego, co robiliśmy wczoraj wieczorem).

Uczestnicy musieli „ukrywać” obiekty w różnym czasie i na różnych scenach pokazywanych przez monitor komputera. Następnie pytano ich, co, kiedy i gdzie schowali. Okazało się, że nadwaga miała związek z pamięcią epizodyczną gorszą o 15 proc. w porównaniu z pamięcią osób szczupłych. Natomiast inne aspekty pamięci – w tym wiedza ogólna - nie miały związku z otyłością.

Choć apetyt w dużej części regulują hormony związane z głodem, wiele także zależy od aktywności mózgu.

Zdaniem autorów gorsze zapamiętywanie spożytych posiłków może prowadzić do przejedzenia, na co zresztą wskazują wyniki wcześniejszych badań.

Na przykład osoby oglądające telewizję podczas obiadu jadły więcej lub wcześniej czuły się głodne. Cierpiący na zanik pamięci zjadali po kilka posiłków w krótkim czasie. Jak podsumowała dr Cheke: "Jest zbyt wcześnie, aby mówić o zaleceniach, ale zaczynamy obserwować mechanizmy, które sprawiają, że otyłość sama się napędza”.