Lublin, 01.10.2015. Przygotowanie do podania szczepionki w ramach darmowego programu szczepień dla seniorów, 1 bm. w Wojewódzkim Ośrodku Medycyny Pracy przy ul. Nałęczowskiej w Lublinie. Lubelski Urząd Miasta zorganizował program darmowego szczepienia przeciwko grupie dla osób powyżej 65 lat. Akcje prowadzą 42 przychodnie. Miasto wydało 200 tys. zł na 6666 szczepionek dla seniorów. (pw/mgo) PAP/Wojciech Pacewicz PAP © 2016 / Wojciech Pacewicz
                                        

            Projekt nowej generacji uniwersalnych szczepionek na grypę powstał dzięki współpracy międzynarodowego zespołu naukowców. Szczepionki mogą w przyszłości zapobiec śmierci milionów ludzi – czytamy na łamach czasopisma „Bioinformatics”.
      
            Jak twierdzą badacze z Uniwersytetu Lancaster, Uniwersytetu Aston (W. Brytania) i Uniwersytetu Complutense (Hiszpania) już pojedyncza dawka nowatorskiej szczepionki mogłaby ochronić przed atakiem 88 proc. powszechnie znanych szczepów wirusa grypy (wersja globalna) oraz 95 proc. szczepów występujących na terenie Stanów Zjednoczonych (wersja specyficzna dla USA).

Uniwersalna szczepionka miałaby składać się z epitopów – krótkich fragmentów wirusa grypy możliwych do zidentyfikowania przez system immunologiczny.

„Zazwyczaj co roku tworzymy szczepionkę z wykorzystaniem ostatniego szczepu wirusa grypy w nadziei, że pomoże ona ochronić ludzi przed szczepem, który pojawi się w kolejnym roku. Metoda jest bezpieczna i przeważnie dość skuteczna» – mówi współautor badania dr Derek Gatherer.

„Jednak czasami taka szczepionka nie wystarcza, np. w przypadku wirusa H3N2, który zaatakował w sezonie zimowym 2014-2015, a nawet jeśli, jej przygotowanie wymaga dużych nakładów pracy i finansów. Ponadto tego typu szczepionka nie zabezpiecza przed ewentualną pandemią grypy» – dodaje badacz.

W przeszłości pandemie grypy, np. hiszpanka w latach 1918-1919, powodowały śmierć milionów ludzi. Według Światowej Organizacji Zdrowia współcześnie grypa nadal stanowi realne zagrożenie dla zdrowia – co roku w wyniku epidemii grypy życie traci około 0,5 miliona ludzi.



„Nie musi tak być. W oparciu o naszą wiedzę na temat wirusa grypy i ludzkiego układu odpornościowego przy pomocy technik komputerowych jesteśmy w stanie zaprojektować skład szczepionki, która dawałaby lepszą ochronę" – komentuje dr Gatherer.

Obecnie naukowcy planują taką szczepionkę zsyntetyzować w warunkach laboratoryjnych. W tym celu szukają partnerów wśród przedstawicieli przemysłu farmaceutycznego.