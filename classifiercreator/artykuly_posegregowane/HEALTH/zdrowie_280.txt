Codzienne picie gorącej herbaty zmniejsza ryzyko zachorowania na jaskrę, chorobę oczu, która może prowadzić do całkowitej ślepoty – wynika z badania zamieszczonego w „British Journal of Ophthalmology”.

      
            Naukowcy z Uniwersytetu Browna oraz Uniwersytetu Kalifornijskiego (USA) porównywali, jak konsumpcja różnych napojów, np. gorącej, mrożonej lub bezkofeinowej herbaty, kawy, czy też innych trunków, wpływa na ryzyko rozwoju jaskry.

W tym celu przeanalizowali dane dotyczące kondycji zdrowotnej oraz nawyków żywieniowych pochodzące od około 10 tys. osób, spośród których ponad 1,5 tys. zgodziło się na szczegółowe badania oczu.

Specjaliści wyliczyli, że u badanych, którzy deklarowali codzienne spożycie gorącej herbaty, ryzyko zachorowania na jaskrę było o 74 proc. mniejsze, niż u innych.

„Herbata zawiera fitochemikalia i flawonoidy, które ze względu na swoje właściwości przeciwzapalne, przeciwkancerogenne, przeciwutleniające i neuroochronne wiążą się z zapobieganiem chorobom układu krwionośnego, nowotworom i cukrzycy” – komentują autorzy badania.

Ich zdaniem wspomniane substancje mogą również chronić przed jaskrą, której rozwój jest prawdopodobnie po części związany ze stresem oksydacyjnym i procesami neurodegeneracji.  