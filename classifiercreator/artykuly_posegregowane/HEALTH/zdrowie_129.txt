Jaki jest twój poziom cukru we krwi, ile kalorii spożywasz? Zdrowie wydaje się być grą liczb. Jednak, jak twierdzą eksperci, często te matematyczne obliczenia nie mają większego znaczenia dla naszego zdrowia, które jest sumą wielu czynników.
      
            Dietetyk Cara Rosenbloom postanowiła przyjrzeć się tym liczbom, które mają znaczenie. Zaczyna od tego, co spędza wielu sen z powiek - kalorie. Wzorów matematycznych na obliczenie tego, ile właściwie powinniśmy spożywać kalorii, jest wiele, podobnie jak wiele jest czynników, które o tym decydują. Nie chodzi jedynie o to, czy i ile chcemy schudnąć. Ważny jest również nasz styl życia i to, jak funkcjonuje nasz organizm. Dietetyk zaleca prosty matematyczny trik - dziel na pół.

"Zamiast liczenia każdej ilości kalorii, dietetycy zalecają klientom uproszczenie decyzji dotyczących żywności za pomocą prostego modelu, w którym wybiera się odpowiednie proporcje każdej grupy produktów spożywczych. Oznacza to napełnienie połowy talerza warzywami i niektórymi owocami; jedna czwarta to pokarmy bogate w białko - ryby, drób lub strączki; i ostatnia ćwiartka to produkty pełnoziarniste" - wyjaśnia dietetyk.

Kolejnym istotnym elementem zdrowego stylu życia jest odpowiednia ilość błonnika w codziennej diecie. Dietetyk wyjaśnia, że codziennie powinniśmy dostarczać od 25 do 35 gram. "Wystarczająca ilość błonnika pomaga obniżyć poziom cholesterolu i cukru we krwi, zapobiega niektórym nowotworom, łagodzi zaparcia i pozwala na dłuższej utrzymać poczucie sytości, co jest pomocne w kontroli wagi. Źródłem błonnika są warzywa, owoce, strączki, orzechy, nasiona i produkty pełnoziarniste" - zaleca.

Kolejną istotną cyfrą w profilaktyce zdrowia jest siedem - tyle godzin snu zapewni nam optymalny odpoczynek. "Brak snu ma swoje krótkoterminowe konsekwencje, może prowadzić do osłabienia koncentracji, złego samopoczucia, pogarsza pamięć. Niewystarczająca ilość snu w dłuższej perspektywie wiąże się ze zwiększonym ryzykiem otyłości, cukrzycy typu 2 i chorób serca" - ostrzega dietetyk.

Do zdrowotnej wyliczanki warto dodać liczbę 150. "To jest zalecenie określające, ile aktywności fizycznej (równowartość 2,5 godziny) powinieneś wykonywać tygodniowo. Minimum 10 minut ćwiczeń każdego dnia pomaga zwalczać choroby serca, obniża ryzyko udaru, cukrzycy typu 2, otyłości, demencji i raka" - zachęca Cara Rosenbloom.

Dietetyk wskazuje również na konieczność kontrolowania poziomu cukru we krwi - cukrzyca typu 2 stała się już chorobą cywilizacyjną; zachęca również do systematycznego kontrolowania ciśnienia krwi.