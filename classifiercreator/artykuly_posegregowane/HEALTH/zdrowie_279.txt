epa06214234 A Yemeni doctor treats a cholera-infected woman amid an acute cholera outbreak at a hospital in Sana’a, Yemen, 19 September 2017. According to reports, the World Health Organization has urged local health authorities in Yemen to approve cholera vaccinations to help contain an epidemic that claimed the lives of at least 2090 people and caused around 700,000 suspected cases across the conflict-affected Arab country since late April. EPA/YAHYA ARHAB Dostawca: PAP/EPA. Archiwum PAP/EPA © 2017 / YAHYA ARHAB
                                        

            Międzynarodowy Komitet Czerwonego Krzyża (MKCK) poinformował w czwartek na Twitterze, że liczba domniemanych przypadków cholery w Jemenie doszła do miliona, a ponad 80 proc. mieszkańców tego kraju brakuje żywności, czystej wody i dostępu do opieki medycznej.
      
            Przedstawiciel MKCK w Jemenie powiedział agencji EFE, że od kwietnia odnotowano 2226 przypadków śmierci związanych z cholerą.

Według ONZ, Jemen przechodzi najgorszy kryzys humanitarny na świecie. W kraju brakuje też paliwa.

W zeszłym tygodniu eksperci pracujący dla jemeńskiego rządu oświadczyli, że oprócz wojny domowej, głodu i katastrofalnej sytuacji humanitarnej Jemenowi zagraża wzrost zachorowań na błonicę wśród dzieci. Z danych Światowej Organizacji Zdrowia (WHO) wynika, że w Jemenie odnotowano w ostatnich miesiącach 33 przypadki śmiertelne spowodowane błonicą, a w przypadku 280 dzieci podejrzewa się na nią chorują.

Jemen znajduje się w stanie podsycanej z zewnątrz wojny domowej między szyickimi rebeliantami Huti a oficjalnymi władzami.

Od marca 2015 roku sunnicka koalicja pod wodzą Arabii Saudyjskiej zwalcza Hutich, zmierzających do obalenia prezydenta Jemenu Abd ar-Raba Mansura Al-Hadiego. Huti kontrolują Sanę oraz rozległe terytoria na północy i zachodzie kraju. Saudyjczycy chcą, by władzę w Jemenie całkowicie przejął prezydent Hadi. Jednocześnie Rijad oskarża o wspieranie rebeliantów szyicki Iran.

Na początku listopada koalicja zablokowała główny port morski Jemenu, Al-Hudajdę, odcinając kraj od pomocy żywnościowej i innych dostaw podstawowych produktów. Była to odpowiedź na wystrzelony przez Hutich w stronę Rijadu pocisk balistyczny. Po trzech tygodniach, pod naciskiem społeczności międzynarodowej, koalicja zadeklarowała zniesienie blokady.

Od początku konfliktu zginęło w Jemenie ponad 10 tys. ludzi.