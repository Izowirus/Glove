Terapia z wykorzystaniem stałego lub zmiennego pola magnetycznego jest skuteczna jako metoda wspomagająca leczenie bólu, chorób niedokrwiennych czy poprawy metabolizmu - dowodzą badania poznańskich naukowców. Według ekspertów terapia ta w połączeniu z farmakologia daje niezwykle dobre rezultaty.
      
            „Stosowanie magnetoterapii powoduje nie tylko poprawę ukrwienia, funkcjonowania metabolizmu, ale zmusza również pewne komórki i tkanki do rozpoczęcia procesów regeneracyjnych. Ma to ogromne zastosowanie zwłaszcza w poprawie ruchomości stawów, stabilizacji ciśnienia tętniczego, procesu gojenia ran czy leczenia bólu” – podkreślił w rozmowie z PAP Technologie Robert Oczkowski z Miasta Kobiet.

Jak dodał, magnetoterapia w połączeniu z farmakologią przynosi niezwykle pozytywne rezultaty w odniesieniu do zmniejszenia dolegliwości u pacjenta.
Eksperci z Instytutu Badań Fizykomedycznych (IBF) podkreślają, że pole ziemskie jest bardzo istotnym elementem ludzkiego życia, a dla prawidłowego funkcjonowania organizmu jest tak samo niezbędne jak powietrze czy woda.

„W normalnych warunkach pole to przenika przez organizm niemal bez strat, czyli nie zmienia swojej wartości, w przeciwieństwie choćby do fal elektromagnetycznych, np. słońca, które zostawia za obiektem czy człowiekiem widoczny cień” - mówił prof. Jerzy Janicki.

„Kierunek przebiegu głównych linii pola magnetycznego biegnie od bieguna północnego do południowego. Taki wektor powoduje m.in. lokalne zmiany wartości tego pola oraz jego kierunku. Wówczas pojawiają się na Ziemi miejsca o zwiększonym natężeniu pola magnetycznego. Taka sytuacja występuje m.in. na platformie azjatyckiej w krainie Hunza” - dodał.

Lepsze, dłuższe życie

Na podstawie badań i obserwacji udowodniono, że występowanie zwiększonego pola powoduje lepszą jakość życia i wpływa na jego długość. W rejonie Bamy, Hunzy czy Abchazji ludzie żyją ponad 100 lat, mają więcej sił witalnych i w znacznie mniejszym stopniu zapadają na choroby cywilizacyjne.

Magnetoterapia powstała jako metoda fizykalna pozwalająca człowiekowi m.in. na uzupełnienie i uregulowanie poziomu i niedoboru pola magnetycznego w organizmie. Specjaliści, bazując na aktualnych badaniach naukowych są zdania, że zastosowanie tej terapii może być też większe niż pierwotnie zakładano.

Obecnie wyróżnia się dwa typy magnetoterapii. Jednym z nich jest stosowanie stałego pola magnetycznego. Jak zaznacza prof. Janicki, stałe pola magnetyczne uznawane są za bardzo bezpieczne, nieszkodliwe, a odpowiednie rozkłady tego pola są bardzo skuteczne.

„Taka terapia ma nie tylko działanie przeciwbólowe, ale i wpływa na dotlenienie organizmu, na restytucję powysiłkową, objętość wyrzutową serca. Prowadziliśmy badania w wielu ośrodkach medycznych i okazało się, że np. leżenie pacjenta na takim układzie pola multigradientowego powodowało zmniejszenie restytucji powysiłkowej o 50 proc. to znaczy, że ciśnienie i tętno pacjenta dochodziło do normy o połowę szybciej niż bez zastosowania takiego pola” – wyjaśnił.

Zaznaczył ponadto, że pole magnetyczne przy jego zastosowaniu terapeutycznym może być odpowiednio kształtowane; z dostosowaniem jego parametrów, jak np. wartość.

Magnetoterapia z wykorzystaniem zmiennego pola magnetycznego jest wykorzystywana obecnie m.in. w niektórych klinikach i przychodniach. Terapia ta wykorzystywana m.in. przez Miasto Kobiet opiera się na polu pulsacyjnym, a dzięki możliwości dostosowania jego częstotliwości wpływa bezpośrednio na skuteczność i możliwości terapeutyczne.

Poszukiwnia nowych metod bardzo ważne

Według IBF i na podstawie przeprowadzonych badań terapia z wykorzystaniem pulsacyjnych pól magnetycznych (PPM) pozwala na łagodzenie m.in. bólu neuropatycznego, reumatycznego, pooperacyjnego i pourazowego. „Po dwutygodniowym stosowaniu PPM zaobserwowano (także – PAP) zmniejszenie bólów mięśniowo-stawowych o 46 proc., zmniejszenie odczuwanego zmęczenia o 44 proc. i poprawę jakości snu o 52 proc.” – czytamy w przygotowanej przez IBF opinii.

Jak podkreślił Oczkowski, barierą stosowania tych metod w praktyce medycznej, jest niedostateczny poziom wiedzy o tym, że z takich możliwości można skorzystać oraz mentalność współczesnego społeczeństwa, które żyjąc w ciągłym biegu, kwestie własnego zdrowia odkłada na później.

„Poszukiwanie nowych, skutecznych metod jest niezwykle istotne, bo to są kwestie, których nie można bagatelizować, jak: problemy z sercem, nadciśnieniem, cukrzyca, problemy z kręgosłupem i ze stawami, które ma coraz więcej Polaków. Jest więc nad czym pracować i co ratować, co potwierdzają spotkania organizowane przez Miasto Kobiet” – podsumował Oczkowski.

O badaniach i zastosowaniu innowacji w leczeniu eksperci dyskutowali w sobotę w poznańskim Centrum Zaawansowanych Technologii Nobel-Tower. Konferencja naukowa odbyła się z okazji 20-lecia Instytutu Badań Fizykomedycznych.