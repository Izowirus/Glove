Warszawa, 18.11.2015. Konferencja prasowa pt. Płuca Polski - mistrz Federacji KSW Mamed Khalidov bada płuca Polaków, w ramach Światowego Dnia Przewlekłej Obturacyjnej Choroby Płuc (POChP), 18 bm. w siłowni w Złotych Tarasach. (awol) PAP/Jacek Turczyk Archiwum PAP © 2018 / Jacek Turczyk
                                        

            W przewlekłej obturacyjnej chorobie płuc (POChP), na którą cierpią 2 mln Polaków, płuca są jak źle nadmuchany balon, co powoduje problemy z oddychaniem i duszności – przypominają eksperci kampanii „Płuca Polski”.
      
            W ramach kampanii w czwartek 24 maja o godzinie 17.30 na Placu Defilad w Warszawie można będzie przy specjalnym stoisku wykonać bezpłatne badanie spirometryczne w kierunku POChP. Dla pierwszych 100 osób, które poddadzą się badaniu przewidziano też darmowy lot balonem widokowym nad stolicą.

„Płuca chorego na POChP zachowują się właśnie jak nie do końca nadmuchany balon, ponieważ choroba polega na stopniowym zmniejszaniu się ich pojemności. Tak jak niecałkowicie nadmuchany balon nigdy nie uniesie się w powietrze lub zrobi to z ogromną trudnością, tak chory na POChP z powodu zmniejszonej pojemności płuc i towarzyszącej temu duszności wykonuje zwykłe dla osoby zdrowej czynności znacznie wolniej, a wielu nie jest w stanie wykonać w ogóle” – komentuje prof. Paweł Śliwiński, ekspert kampanii Płuca Polski (www.plucapolski.pl), cytowany w informacji prasowej przesłanej PAP.

Eksperci w dziedzinie leczenia chorób płuc szacują, że w  Polsce na POChP cierpią ok. 2 mln osób, ale trzy czwarte z nich nie ma postawionej diagnozy choroby i nie robi nic, by spowolnić jej rozwój. Tymczasem choroba stopniowo uszkadza płuca, pogarszając ich czynność. Do podstawowych objawów POChP zalicza się: przewlekły kaszel, któremu towarzyszy odkrztuszanie plwociny oraz duszność – początkowo podczas wysiłku, a później także w spoczynku.

Podstawą terapii w tym schorzeniu jest rzucenie palenia, które w naszym kraju odpowiada za rozwój 90 proc. przypadków POChP oraz leczenie farmakologiczne. W zależności od nasilenia choroby stosuje się leki rozszerzające oskrzela i glikokortykosteroidy wziewne. Pacjenci powinni też być poddawani rehabilitacji oddechowej. 

Nieleczone lub źle leczone POChP szybciej prowadzi do niewydolności oddechowej, kiedy pacjent nie jest w stanie już oddychać samodzielnie lub jego oddychanie jest na tyle utrudnione, że nie zaspokaja zapotrzebowania organizmu na tlen. Wówczas musi być podłączony do respiratora (określanego też mianem sztucznego płuca). POChP powoduje rocznie ok. 17 tys. zgonów w naszym kraju, ale liczby te są prawdopodobnie zaniżone.

Podstawowym, prostym i nieinwazyjnym badaniem, które pozwala wykryć POChP jest badanie spirometryczne, które można będzie wykonać bezpłatnie w najbliższy czwartek w Warszawie.

Na spirometrię będzie się mógł zgłosić każdy, ale zaleca się ją szczególnie osobom, które: palą lub w przeszłości wiele lat paliły tytoń; mają objawy ze strony układu oddechowego, takie jak świsty oddechowe, kaszel, duszność; mieszkają w miejscu o dużym zanieczyszczeniu powietrza, np. przy ruchliwej ulicy. Na godzinę przed badaniem nie powinno się palić papierosów.

Kampania Płuca Polski jest prowadzona pod patronatem Polskiego Towarzystwa Oświaty Zdrowotnej. Jej celem jest edukowanie społeczeństwa na temat POChP, która to choroba jest wciąż mało znana. Badanie przeprowadzone w ramach kampanii w listopadzie 2016 roku wykazało, że jedynie 40 proc. Polaków deklaruje, iż wie, co oznacza skrót POChP, ale rozwinąć go poprawnie potrafi już tylko 42 proc. z nich.