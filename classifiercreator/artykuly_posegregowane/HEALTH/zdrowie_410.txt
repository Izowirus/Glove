Starachowice, 05.11.2015. Szpital w Starachowicach, 5 bm. W szpitalu - według relacji mediów - kobieta urodziła na podłodze w jednej z sal martwe dziecko.  (cat) 
PAP/Piotr Polak ***Zdjęcie do depeszy PAP pt. Radziwiłł: dokładnie zbadamy sytuację w szpitalu w Starachowicach*** PAP © 2017 / Piotr Polak
                                        

            Oddziały wojewódzkie NFZ opublikowały we wtorek listy placówek zakwalifikowanych do tzw. sieci szpitali. Będą one miały zagwarantowane finansowanie w ramach umowy z NFZ. Wykazy te będą obowiązywały od 1 października tego roku do 30 czerwca 2021 r.
      
            Wykazy szpitali sieciowych zostały ogłoszone oddzielnie przez każdy z oddziałów NFZ. Przed publikacją list p.o. rzecznik NFZ Sylwia Wądrzyk zapewniała, że w sieci znajdą się szpitale "szczególnie istotne dla zapewnienia pacjentom równego dostępu do świadczeń zdrowotnych".

Placówki, które znajdą się w sieci, zostały podzielone na sześć różnych poziomów tzw. systemu zabezpieczenia. Pierwszy stopień to głównie szpitale powiatowe, drugi - ponadpowiatowe, a trzeci - wojewódzkie. Kolejne poziomy to szpitale: pediatryczne, ogólnopolskie, onkologiczne i pulmonologiczne.

W większości województw najliczniejszą grupę stanowią szpitale pierwszego stopnia. Do szpitali drugiego i trzeciego stopnia zostały zakwalifikowane np. Centrum Leczenia Oparzeń w Siemianowicach Śląskich, Wojewódzki Szpital Specjalistyczny we Wrocławiu, Szpital Specjalistyczny im. L. Rydygiera w Krakowie oraz Szpital Bielański w Warszawie.

Wśród szpitali pediatrycznych zakwalifikowanych do sieci znalazły się np. Wojewódzki Specjalistyczny Szpital Dziecięcy w Krakowie, Chorzowskie Centrum Pediatrii i Onkologii oraz Szpital Dziecięcy przy ul. Niekłańskiej w Warszawie.

W sieci znajdą się także szpitale onkologiczne, np. Dolnośląskie Centrum Onkologii we Wrocławiu, Zachodniopomorskie Centrum Onkologii oraz Białostockie Centrum Onkologii.

Finansowanie w ramach sieci otrzymają takie ogólnopolskie szpitale, jak np. Śląskie Centrum Chorób Serca w Zabrzu, Centralny Szpital Kliniczny MSWiA w Warszawie, Centrum Zdrowia Dziecka, Szpital Uniwersytecki w Krakowie, Uniwersyteckie Centrum Medycyny Morskiej i Tropikalnej w Gdyni oraz stołeczny Instytut Psychiatrii i Neurologii.

Ogłoszone we wtorek wykazy szpitali sieciowych zostaną jeszcze do 26 września uzupełnione o placówki, które powstaną w wyniku połączenia dwóch lub więcej podmiotów leczniczych.

Zakwalifikowanie szpitala do sieci oznacza, że będzie miał na kilka lat zagwarantowane finansowanie w ramach umowy z NFZ.

Szpitale, które nie zakwalifikowały się do sieci, będą mogły - tak jak to było dotychczas - przystąpić do konkursów świadczeń. Do konkursów mogą też przystąpić szpitale sieciowe, które będą chciały otrzymać finansowanie, np. na funkcjonowanie dodatkowych oddziałów.

W wykazie nie znalazło się m.in. Gdańskie Centrum Sercowo-Naczyniowe (GCSN) Polsko-Amerykańskich Klinik Serca, w którym - jak informowała placówka - wykonywanych jest ok. 30 proc. zabiegów kardiochirurgicznych na Pomorzu.

Podstawą finansowania szpitali, które znalazły się w sieci, będzie ryczałt. Jego wysokość wylicza się na podstawie liczby i struktury sprawozdanych w poprzednim okresie świadczeń. W pierwszym kwartale funkcjonowania sieci brane są pod uwagę świadczenia wykonane przez szpital w 2015 roku (ale według ceny obowiązującej w dniu wejścia w życie sieci). Ryczałt jest wyliczony według wzoru określonego w rozporządzeniu, który jest jednakowy dla wszystkich szpitali.

Dodatkowo odrębnie finansowane będą świadczenia szczególnie istotne z punktu widzenia potrzeb pacjentów, np. odbieranie porodów, udzielanie pomocy razie zawałów serca, programy lekowe, endoprotezy stawu biodrowego i kolanowego czy świadczenia związane z leczeniem onkologicznym.

Ministerstwo zdrowia przekonywało, że wprowadzenie sieci szpitali zapewni pacjentom lepszy dostęp do poradni przyszpitalnych oraz skróci kolejki na SOR-ach i w izbach przyjęć. Placówki zakwalifikowane do sieci mają zapewniać pacjentom kompleksową opiekę, np. rehabilitację po wyjściu ze szpitala.