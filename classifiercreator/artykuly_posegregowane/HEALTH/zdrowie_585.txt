Jedzenie gęsiny jest korzystne dla organizmu człowieka, w porównaniu do innych gatunków mięsa ma ona korzystniejszy skład kwasów tłuszczowych – ocenili naukowcy z Uniwersytetu Ekonomicznego we Wrocławiu. Tymczasem w Polsce gęsinę je się okazjonalnie
      
            Dr inż. Agnieszka Orkusz z Katedry Technologii Żywności Pochodzenia Zwierzęcego na Uniwersytecie Ekonomicznym we Wrocławiu w rozmowie z PAP podkreśliła, że prowadzone przez tę placówkę od 2010 r. badania potwierdzają, że w gęsim mięsie nienasycone kwasy tłuszczowe stanowią ponad 70 proc. ogólnej zawartości.

„W porównaniu z innymi gatunkami mięsa gęsina ma korzystniejszy skład kwasów tłuszczowych i zawiera dużo białka, bo około 23 proc., w skład którego wchodzą wszystkie aminokwasy egzogenne, których organizm człowieka nie jest w stanie wytworzyć, a które muszą być dostarczane do organizmu z pożywieniem” - powiedziała ekspert.

Dodała, że gęsina jest źródłem witamin – z grupy B, witaminy A i E oraz składników mineralnych: potasu, fosforu, magnezu, żelaza, cynku, które wspomagają prawidłowe funkcjonowanie organizmu.

Ekspert wyjaśniła, że gęsie sadło jest jednym z najzdrowszych tłuszczów, z jakim można się spotkać w kuchni i wykazuje wiele zdrowotnych właściwości.

„Od dawna uważany był za specyfik łagodzący np. bóle reumatyczne i stawowe, stany zapalne, i leczący niektóre rany. Głównie to zasługa zawartych w nim nienasyconych kwasów tłuszczowych, m.in. kwasu oleinowego, tego samego, który zawarty jest w oliwie z oliwek” - powiedziała dr Orkusz.

Zaznaczyła, że nie traci swych właściwości nawet po podgrzaniu do temperatury 200 stopni Celsjusza.

Wrocławscy naukowcy z Uniwersytetu Ekonomicznego prowadzą też badania nad przechowywaniem gęsiny w warunkach zamrożenia oraz pakowania w tzw. zmienionej atmosferze lub warunkach próżniowych.

„Chodzi o atmosferę wysokotlenową, w której zawartość tlenu sięga 80 proc., a dwutlenku węgla 20 proc. W warunkach próżniowych pakowanie odbywa się bez dostępu powietrza. Wyniki badań wskazują, że tak przechowywana gęsina nie traci swoich wartości przez wiele miesięcy” - powiedziała dr Orkusz.

Wyjaśniła, że badania nad przechowywaniem mięsa wiążą się z faktem, że świeża gęsina jest dostępna tylko przez kilka miesięcy, ponieważ okres uboju gęsi jest ograniczony i producenci robią to zwykle od czerwca do listopada.

„Nasze badania potwierdzają, że warto sięgać po gęsinę w każdej formie, bo jest bardzo korzystna dla organizmu człowieka. Niestety, Polacy jadają ją okazjonalnie” - powiedziała ekspert.

Rocznie w Polsce produkuje się ok. 20 tys. ton gęsiny, z czego jedynie 700 ton jest kierowane na rynek krajowy.