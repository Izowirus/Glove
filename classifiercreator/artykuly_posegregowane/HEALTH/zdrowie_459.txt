Piaski Wielkie 31. 10. 2006. Po pierwszych większych przymrozkach następuje zbiór najstarszego zboża amarantusa, szkarłata. Żniwa u Grzegorza Brody z Piask Wielkich, plantatora specjalizującego się w uprawie amarantusa


                                        

            Amarantus, komosa ryżowa, kamut, proso czy orkisz - to tylko niektóre dawne odmiany zbóż przeżywające swój renesans i pojawiające się coraz częściej na współczesnych stołach. Są bogate w składniki mineralne i odżywcze, a ich uprawa jest zazwyczaj ekologiczna.
      
            Zdaniem specjalistów, produkty zbożowe to doskonałe źródło węglowodanów niezbędnych do prawidłowego funkcjonowania organizmu. "To właśnie z nich czerpiemy energię na cały dzień. W ich wnętrzu skrywa się również bogactwo składników mineralnych oraz witamin z grupy B - odpowiedzialnych głównie za prawidłowe funkcjonowanie układu nerwowego, dobry nastrój i sprawność intelektualną” - podkreśla Katarzyna Zadka, ekspertka programu edukacyjnego „Żyj smacznie i zdrowo”.

Współcześnie na szeroką skalę uprawiane są takie zboża jak: pszenica zwyczajna, pszenżyto, jęczmień, żyto, owies i mieszanki tych zbóż. To z nich wytwarza się najwięcej produktów zbożowych w Polsce. Choć na przestrzeni lat zdominowały one światowy rynek, obecnie swój renesans przeżywają także starożytne odmiany i gatunki zbóż. Do łask wraca bowiem m.in. amarantus, komosa ryżowa, orkisz czy kamut.

I tak: orkisz, czyli pszenica orkisz, to jeden z najstarszych gatunków pszenicy. Zdaniem specjalistów, ziarna orkiszu są źródłem cennych składników mineralnych takich jak: cynk, potas, wapń, żelazo oraz witamin z grupy B i PP. Regularne spożywanie orkiszu korzystnie wpływa na układ krążenia oraz obniża poziom cholesterolu we krwi.
 
Uprawy tych zbóż są zazwyczaj ekologiczne
 
Farro, czyli pszenica płaskurka, to kolejny starożytny gatunek pszenicy, który ponownie wraca do łask. W jej składzie znajdują się cenne składniki mineralne i witaminy, w szczególności z grupy B. Z ziaren płaskurki wytwarzana jest kasza, mąka, a z niej np. ekologiczne pieczywo. Najstarszy gatunek pszenicy to kamut, inaczej pszenica khorsan. Jest ceniona za swój słodki, lekko orzechowy smak. Zboże to świetnie sprawdza się w wypiekach oraz jako dodatek do sałatek i sosów.

Natomiast amarantus, zwany szarłatem, jest produktem bezglutenowym, dlatego sprawdza się w diecie osób nietolerujących glutenu. Stanowi ważne źródło łatwo przyswajalnego białka oraz błonnika. Nasiona amarantusa są bogate w biopierwiastki tj. wapń, fosfor, potas, magnez, kobalt, jod i żelazo, którego zawierają więcej niż nasiona roślin strączkowych, a nawet mięso.

Wśród innych zbóż cieszących się coraz większą popularnością jest proso, mające w swoim składzie witaminy z grupy B i E oraz potas, wapń, magnez, i korzystnie wpływające na żołądek, śledzionę i wzmacniające nerki. Natomiast quinoa, znana lepiej jako komosa ryżowa, wyróżnia się na tle innych zbóż m.in. zawartością aż dziewięciu niezbędnych aminokwasów. Pozytywnie wpływa na odporność i ogólne samopoczucie - przekonują eksperci.