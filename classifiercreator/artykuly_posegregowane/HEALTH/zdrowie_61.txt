Nawet jednej trzeciej zachorowań na nowotwory złośliwe można zapobiec poprzez zmiany dotyczące stylu życia. Wskazówki, jak postępować, aby ograniczyć ryzyko zachorowania, można znaleźć w Europejskim Kodeksie Walki z Rakiem.
      
            Dokument powstał w 2003 r. z inicjatywy Unii Europejskiej. To zbiór zaleceń, które wskazują, co możemy zrobić, by ograniczyć występowanie czynników wywołujących procesy rakotwórcze i ograniczyć ryzyko zachorowania na nowotwory. Kodeks zawiera zestaw prostych zasad dotyczących zdrowego stylu życia oraz rekomendacje dotyczące uczestniczenia w badaniach przesiewowych.

Zasady zawarte w Kodeksie są wdrażane na poziomie krajowym przez rządy poszczególnych państw Unii.

Polskie wydanie Kodeksu powstało pod redakcją prof. Witolda Zatońskiego. Zalecenia Kodeksu są promowane w ramach wieloletniego Narodowego Programu Zwalczania Chorób Nowotworowych.

•    Nie pal
•    Wystrzegaj się otyłości
•    Bądź codziennie aktywny ruchowo, uprawiaj ćwiczenia fizyczne
•    Spożywaj więcej różnych warzyw i owoców: jedz co najmniej pięć porcji dziennie
•    Jeśli pijesz alkohol – piwo, wino lub napoje wysokoprocentowe – ogranicz jego spożycie
•    Unikaj nadmiernej ekspozycji na promienie słoneczne
•    Przestrzegaj ściśle przepisów dotyczących ochrony przed narażeniem na znane substancje rakotwórcze
•    Bierz udział w programach szczepień ochronnych przeciwko wirusowemu zapaleniu wątroby typu B
•    Kobiety po 25. roku życia powinny uczestniczyć w badaniach przesiewowych w kierunku raka szyjki macicy
•    Kobiety po 50. roku życia powinny uczestniczyć w badaniach przesiewowych w kierunku raka piersi
•    Bierz udział w programach szczepień ochronnych przeciwko wirusowemu zapaleniu wątroby typu B

Nieprzypadkowo na początku Kodeksu znalazły się zalecenia dotyczące palenia i otyłości.

W Polsce blisko połowa zachorowań u mężczyzn i 15 proc. zachorowań u kobiet spowodowanych jest właśnie paleniem. Nałóg ten przyczynia się do zachorowania na raka płuc, przełyku, gardła, jamy ustnej, pęcherza moczowego, trzustki, nerek, szyjki macicy, wątroby, żołądka, niekórych postaci białaczek.

Palenie może przyczynić się także do innych schorzeń np. płuc oraz zawałów i udarów mózgu.

Otyłość stanowi zaś drugi po paleniu czynnik ryzyka chorób przewlekłych, m.in. cukrzycy, chorób układu krążenia i nowotworów złośliwych.

Według szacunków nadwaga i otyłość stały się przyczyną rozwoju ok. 11 proc. nowotworów okrężnicy, 9 proc. nowotworów piersi, 37 proc. gruczolaków przełyku, 25 proc. nowotworów nerki, 24 proc. nowotworów pęcherzyka żółciowego i 39 proc. nowotworów trzonu macicy. Odsetek osób otyłych wynosi w Polsce ok. 20 proc.

PAP

Kampania realizowana w ramach Narodowego Programu Zwalczania Chorób Nowotworowych, zadanie Promocja zdrowia i profilaktyka nowotworów, finansowana ze środków Ministra Zdrowia.
www.gov.pl/zdrowie
www.planujedlugiezycie.pl