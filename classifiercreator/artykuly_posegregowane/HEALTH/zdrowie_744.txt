Gabinet lekarski Archiwum PAP/Marcin Bielecki
                                        

            Od najbliższego poniedziałku przez siedem kolejnych dni w ponad 80 miastach Polski będzie można skorzystać z bezpłatnych konsultacji z alergologami. Wydarzenie odbywa się w ramach trzeciej edycji „Tygodnia Edukacji nt. Anafilaksji”.
      
            Informacje o zapisach na konsultacje można znaleźć na stronie programu edukacyjno-informacyjnego „Przygotuj się na wstrząs!” (www.przygotujsienawstrzas.pl), któremu patronuje Polskie Towarzystwo Alergologiczne.

Jego twórcy przypominają, że anafilaksja jest ciężką, zagrażającą życiu reakcją nadwrażliwości na różne czynniki – najczęściej na alergeny, w tym składniki pokarmowe, jad owadów błonkoskrzydłych, leki, ale też np. na wysiłek fizyczny. Dochodzi do niej w ciągu kilku minut lub nawet kilku godzin po kontakcie z czynnikiem wyzwalającym.

Reakcja anafilaktyczna charakteryzuje się nagłym pojawieniem się takich objawów, jak: duszność, kaszel, chrypka, obrzęk warg i języka, rumień i pokrzywka; objawy ze strony układu pokarmowego – bóle brzucha, nudności, biegunka, a także zawroty głowy, osłabienie. Najcięższą postacią anafilaksji jest wstrząs anafilaktyczny, czyli zespół ciężkich zaburzeń czynności organizmu. Dochodzi w nim do silnego spadku ciśnienia krwi, zatrzymania oddychania i krążenia, a nawet do zgonu.

Niebezpieczne w reakcji anafilaktycznej jest to, że często nie da się przewidzieć jej wystąpienia. Wiadomo jednak, że szczególnie narażone na nią są osoby cierpiące na różnego rodzaju alergie. Dlatego, podczas „Tygodnia Edukacji nt. Anafilaksji” lekarze będą nie tylko tłumaczyć pacjentom, jak radzić sobie z alergią, ale też jak unikać czynników mogących wywołać anafilaksję, jakie są objawy wstrząsu anafilaktycznego oraz jak prawidłowo udzielić pomocy osobie przechodzącej reakcję anafilaktyczną.

Dyżury alergologiczne zaplanowano w przychodniach na terenie całej Polski. Informacje o zapisach na konsultacje można znaleźć na stronie internetowej www.przygotujsienawstrzas.pl, oraz w wybranym ośrodku zdrowia, który bierze udział w akcji. Pacjenci będą przyjmowani na konsultacje według zapisów do konkretnej przychodni.