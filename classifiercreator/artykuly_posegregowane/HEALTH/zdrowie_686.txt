Kromka pełnoziarnistego pieczywa, płatki owsiane - naukowcy zachęcają, aby każdego dnia w naszym menu znalazły się trzy porcje pełnoziarnistych produktów. Najnowsze badania wskazują na liczne zdrowotne korzyści płynące z systematycznego spożywania pełnych ziaren.

      
            Niedawno naukowcy poddali analizie wpływ produktów pełnoziarnistych na nasze zdrowie. Nowe badania wskazują na istotne korzyści, jakie przynosi spożywanie takich produktów, jak płatki owsiane czy pełnoziarniste pieczywo.

W jednym z badań opublikowanych na łamach BMJ i cytowanych w CNN wykazano, że jedzenie porcji produktów pełnoziarnistych każdego dnia może znacząco przyczynić się do zmniejszenia ryzyka chorób serca, chorób zakaźnych, cukrzycy, raka i chorób układu oddechowego.

W innym badaniu opublikowanym w najnowszym wydaniu "Circulation" periodyku wydawanym przez American Heart Association okazało się, że spożywanie trzech porcji produktów pełnoziarnistych, może zmniejszyć ryzyko przedwczesnego zgonu spowodowanego chorobami sercowo-naczyniowymi o niemal 25 proc.

"Może produkty pełnoziarniste nie są postrzegane jako coś pysznego, czym chętnie będziemy się zajadać, jednak należy podkreślić ich liczne właściwości zdrowotne. Poza tym w internecie można znaleźć szereg przepisów i pomysłów na przygotowanie pysznych posiłków z wykorzystaniem właśnie produktów pełnoziarnistych" - podkreśla dr Qi Sun.

Dr Sun podkreśla, że z powodzeniem można mieszać biały ryż z ryżem brązowym, a pełnoziarnista kromka chleba może być alternatywą dla białego pieczywa, komosa ryżowa świetnie sprawdzi się jako dodatek do sałatki. Oczywiście, jak podkreśla sam naukowiec, nie można oczekiwać, że jakość naszego zdrowia i życia ulegnie drastycznej poprawie tylko za sprawą tej jednej zmiany.

"Nie spodziewajmy się, że będziemy żyć dłużej zajadając się popcornem zanurzonym w maśle popijanym szklanką gazowanego napoju. Niestety nie ma jednego cudownego spożywczego środka, który zniwelowałby wszystkie choroby i dolegliwości. Natomiast nasze badania pokazują, że produkty z pełnego ziarna mają istotne właściwości zdrowotne i planując swoją dietę warto mieć je na uwadze" - wyjaśnia Sun.

Produkty pełnoziarniste są bogatsze w składniki odżywcze, witaminy i minerały, wspomagają proces regulowania poziomu cukru we krwi, zmniejszają również stany zapalne w organizmie. Liczne badania wykazały, że ludzie, którzy jedzą więcej produktów pełnoziarnistych, w porównaniu do osób sięgających po przetwarzane węglowodany, mają niższe ryzyko cukrzycy i chorób serca. Przy produkcji m.in. białej mąki czy ryżu, w procesie oczyszczania, ziarna tracą wiele cennych składników odżywczych. Produkty pełnoziarniste są bogate w błonnik pokarmowy, witaminy z grupy B, białko, cynk żelazo, magnez.