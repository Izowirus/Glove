epa04971485 On the chest of a patient is the Abchess, a patient controlled breath hold system developed by Yamanashi University used used cancer treatment, in the radiology department at Yamanashi University Hospital in Chuo city, Yamanashi prefecture, Japan, 10 October 2015. Yamanashi University hospital is one of the leading cancer treatment hospitals in Japan.  EPA/EVERETT KENNEDY BROWN 
Dostawca: PAP/EPA. Archiwum PAP/EPA © 2016 / EVERETT KENNEDY BROWN
                                        

            Wydłużają się wieloletnie przeżycia chorych na nowotwory, w Wielkiej Brytanii jest już 170 tys. pacjentów, u których wykryto chorobę w latach 70. I  80. XX w. – wynika z raportu Macmillan Cancer Support, organizacji wspierającej pacjentów onkologicznych.
      
            Według „Cancer Then and Now”, obejmującego lata 1970-2016, chorzy z wykrytym dziś nowotworem mają dwukrotnie większe szanse przeżycia 10 lat aniżeli w latach 70. XX w. „To zasługa wcześniejszego wykrywania nowotworów, jak i bardziej skutecznego leczenia” – podkreśla dyrektor medyczna Macmillan Cancer Support prof. Jane Maher.

Specjalistka przyznaje jednak, że coraz większym problemem są działania uboczne terapii oraz skutki samej choroby, z jakimi borykają się pacjenci onkologiczni. Rzadziej niż w latach 70. i 90. XX w. zdarzają się związane z leczeniem zawały serca i udary mózgu, ale wielu chorych ma depresje oraz - na co coraz częściej zwraca się uwagę - kłopoty finansowe.

Z raportu wynika, że co czwarty chory na raka może liczyć na to, że będzie żył co najmniej 5 lat, ale wielu z nich wymaga wsparcia. Według Macmillan Cancer Support, w Wielkiej Brytanii 625 tys. pacjentów onkologicznych zmaga się z depresją.

„BBC News” przytacza rozmowę z Helen Taskiran, u której w 1991 r. wykryto raka jelita grubego, a potem zachorowała jeszcze na raka piersi, skóry i trzonu macicy. „Miałam opuchnięte ręce i nogi, byłam ciągle zmęczona i wpadłam w depresję” – zwierza się.

Opowiada, że straciła pracę i z powodu choroby miała trudności ze znalezieniem kolejnej. Podczas rozmowy kwalifikacyjnej odrzucano jej kandydaturę, gdy tylko przyznała, że chorowała na raka. „Spadło moje poczucie własnej wartości i zaczęłam wątpić, czy ludzie kiedykolwiek zaczną mnie znowu doceniać” - dodała.

Nell Barrie: stale zwiększyła się grupa chorych uzyskujących co najmniej pięcioletnie przeżycia

37-letni Greig Trout z Londynu powiedział w wywiadzie dla BBC Radio 4 Today, że od najmłodszych lat żyje z chorobą nowotworową. Pierwszy nowotwór wykryto u niego już w wieku 7 lat, a potem ponownie, kiedy skończył 30 lat. Od wykrycia ostatniej choroby żyje w lęku, że dojdzie do nawrotu, albo że zachoruje na kolejny nowotwór.

Nell Barrie z Cancer Research UK twierdzi, że choroby nowotworowe coraz częściej są wykrywane, ale stale zwiększyła się grupa chorych uzyskujących co najmniej pięcioletnie przeżycia. W Wielkiej Brytanii ich liczba zwiększy się z obecnych 2,5 mln do 4 mln w 2030 r.

Podobnie jak w Wielkiej Brytanii jest w innych krajach uprzemysłowionych. W Stanach Zjednoczonych liczba osób żyjących z chorobą nowotworową zwiększyła się do 15 mln – wynika z najnowszego raportu Amerykańskiego Towarzystwa Onkologii Klinicznej (ASCO).

Na całym świecie jest już ponad 30 mln ludzi, dla których nowotwór jest chorobą przewlekłą

To największa na świecie grupach chorych onkologicznie, którzy żyją dłużej niż 5 lat. Podejrzewa się, że na całym świecie jest już ponad 30 mln ludzi, dla których nowotwór jest chorobą przewlekłą.

Również w Polsce zwiększa się liczba chorych żyjących z chorobą nowotworową. Według Krajowego Rejestru Nowotworów, w Polsce jest ponad 400 tys. osób, u których wykryto nowotwór przed co najmniej 5 laty. Faktyczna liczba chorych onkologicznie w naszym kraju może jednak być znacznie większa.

Według prezes organizacji Polskie Amazonki Ruch Społeczny Elżbiety Kozik, jedynie z rakiem piersi na różnym etapie rozwoju może żyć u nas nawet około 200 tys. kobiet. Ze statystyk wynika, że rocznie umiera 5,6 tys. pacjentek, czyli 13 dziennie. Nie wiadomo jednak, ile kobiet żyje z zawansowanym nowotworem. Elżbieta Kozik należy do kobiet z najdłuższymi w Polsce przeżyciami - raka piersi wykryto u niej przed 20 laty.

Zbigniew Wojtasiński