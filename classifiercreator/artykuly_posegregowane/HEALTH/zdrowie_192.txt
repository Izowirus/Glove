Łódź 30.09.2010 Śliwki, jabłka, banany, winogron. soa PAP/ Grzegorz Michałowski Archiwum PAP © 2018 / Grzegorz Michałowski
                                        

            Naukowcy z Nowej Zelandii odkryli, że surowe owoce i warzywa są lepsze dla zdrowia psychicznego niż te gotowane, konserwowane czy przetwarzane w jakikolwiek inny sposób.
      
            Wyniki swojej pracy opublikowali na łamach pisma "Frontiers in Psychology" (https://www.frontiersin.org/articles/10.3389/fpsyg.2018.00487/full).

"Do tej pory wszelkie badania i kampanie poświęcone zdrowiu publicznemu koncentrowały się na ilości spożywanych owoców i warzyw (np. kampania +5 porcji dziennie+). My chcieliśmy sprawdzić, czy może ważny, w tym przypadku - dla zdrowia psychicznego - jest także sposób ich przygotowania i podania" - mówi główna autorka publikacji dr Tamlin Conner z University of Otago.

W tym celu naukowcy z jej zespołu przebadali ponad 400 młodych dorosłych z Nowej Zelandii i Stanów Zjednoczonych. Uczestnicy mieli od 18 do 25 lat. "Tę grupę wybrano, ponieważ młodzi dorośli mają zwykle najniższe spożycie owoców i warzyw ze wszystkich grup wiekowych oraz mają wysokie ryzyko zaburzeń psychicznych" - wyjaśnia Conner.

W początkowym etapie eksperymentu określono średnie spożycie przez uczestników surowych, gotowanych i przetworzonych w inny sposób owoców oraz warzyw. Następnie dane te zestawiono z danymi nt. kondycji psychicznej badanych osób. Pod uwagę brano także inne czynniki, mogące mieć wpływ na wynik badania: styl życia, zmienne demograficzne, poziom aktywności fizycznej, dietę, choroby przewlekłe, status społeczno-ekonomiczny, pochodzenie etniczne i płeć.

Okazało się, że konsumpcja owoców i warzyw w stanie "niezmodyfikowanym" miała wyraźny związek z lepszym zdrowiem psychicznym, niż spożywanie ich po ugotowaniu, konserwowanych czy przetworzonych w jakikolwiek inny sposób.

Dr Conner uważa, że może tak być, ponieważ gotowanie i przetwarzanie owoców oraz warzyw ma potencjał obniżenia poziomu zawartych w nich składników odżywczych.

"Przetwarzanie ogranicza ilość składników odżywczych, jakie dostarczamy sobie jedząc warzywa i owoce, a które są niezbędne dla optymalnego funkcjonowania emocjonalnego" - tłumaczy autorka pracy.

"Po uwzględnieniu wszelkich czynników dodatkowych okazało się, że spożycie surowych owoców i warzyw wiąże się z niższymi poziomami występowania objawów depresyjnych. Odnotowaliśmy też silną korelację między jedzeniem surowizny a poprawą samopoczucia psychicznego: pozytywnym nastrojem, zadowoleniem z życia i poziomem energii. Wszystkie te korzyści były wyraźnie mniejsze w przypadku spożywania gotowanych, konserwowych oraz inaczej przetworzonych owoców i warzyw" - opowiada Conner.

I dodaje: "To ważne odkrycie, gdyż pokazuje, że drobna zmiana stylu życia, w tym wypadku diety, może być przystępną, bezpieczną i adjuwantową metodą poprawy zdrowia psychicznego".

Badaczka przypomina też, że w pierwszej dziesiątce owoców i warzyw o najkorzystniejszym działaniu na zdrowie psychiczne są: marchew, banany, jabłka, ciemne warzywa liściaste, takie jak szpinak, grejpfrut i sałata, owoce cytrusowe, świeże jagody, ogórek oraz kiwi.