Katowice, 01.03.2013. I Wojny Symulacyjne Śląskiego Uniwersytetu Medycznego odbyły się, 1 bm. Dwa zespoły studentów - przyszłych ratowników medycznych rywalizowały w symulowanych scenariuszach klinicznych w Centrum Dydaktyki i Symulacji Medycznej Śląskiego Uniwersytetu Medycznego w Katowicach. Poszkodowanymi byli odpowiednio przygotowani symulanci oraz nowoczesne, potrafiące mówić, oddychać a nawet płakać fantomy. Jury oceniało umiejętność podejmowania decyzji i ich trafność, stosunek do "pacjenta" oraz współpracę pomiędzy członkami rywalizujących drużyn. (ag/soa) PAP/Andrzej Grygiel Archiwum PAP © 2017 / Andrzej Grygiel
                                        

            Przyszłe pielęgniarki będą się uczyć zawodu także na symulatorach medycznych, w centrach symulacji, które w 2018 r. powstaną na dwóch uczelniach w Białymstoku i Łomży.
      
            Centra stworzą Państwowa Wyższa Szkoła Informatyki i Przedsiębiorczości w Łomży oraz Wyższa Szkoła Medyczna w Białymstoku. Obie uczelnie dostały na ten cel po ponad 2 mln zł z UE z programu POWER (Program Operacyjny Wiedza Edukacja Rozwój) w konkursie ministerstwa zdrowia.

Największe w regionie i jednocześnie jedno z najnowocześniejszych takich centrów w Polsce od początku października 2017 r. działa na Uniwersytecie Medycznym w Białymstoku.

Wyższa Szkoła Medyczna w Białymstoku jest niepubliczną uczelnią. Na centrum dostanie ponad 2,1 mln zł. Kształci studentów na pięciu kierunkach, centrum symulacji medycznych będzie przeznaczone dla pielęgniarek, choć będą z niego także korzystać ratownicy medyczni na zajęciach ze współdziałania różnych służb. Pielęgniarstwa uczy się obecnie w tej uczelni ponad 300 studentów na studiach licencjackich i magisterskich.

W centrum symulacji znajdą się wysokiej klasy symulatory pacjentów: niemowlęcia, dziecka, dorosłego, osoby starszej, łóżka do intensywnej terapii, inkubatory, defibrylatory. Powstanie także sala, na której będzie można prowadzić standaryzowane egzaminy. Studenci będą się uczyć na symulatorach np. jak zabezpieczyć drogi oddechowe pacjenta, robienia zastrzyków, cewnikowania, badania piersi, wykonywania wkłuć do pobierania krwi. Będą też fantomy, na których pielęgniarki będą się uczyć opatrywania ran czy pielęgnacji odleżyn.

"W dzisiejszych czasach centrum symulacji to obowiązkowy element dydaktyczny. Dzięki niemu w bezpiecznych i bezstresowych warunkach studenci będą mogli uczyć się technik medycznych. Prawdziwy pacjent nie zawsze zgodzi się na to, by ktoś dopiero za piątym razem dobrze pobrał mu krew, a i sam student może wtedy łatwo się zrazić do zawodu. Fantom pacjenta wytrzyma wszystko i można na nim ćwiczyć do woli" - mówi cytowany w komunikacie prasowym rektor Wyższej Szkoły Medycznej prof. Lech Chyczewski.

Prace budowlane przy centrum w białostockiej uczelni zaczną się w styczniu. Mają potrwać kilka miesięcy. Uczelnia będzie też ogłaszać przetargi na wyposażenie. Konieczne też będą szkolenia personelu. Całość ma być gotowa jesienią 2018 r.

W styczniu pierwsze przetargi na zakup sprzętu do centrum symulacji ogłosi również PWSIiP w Łomży - poinformowała PAP rzeczniczka tej uczelni Jolanta Święszkowska. Centrum będzie tworzyć sześć sal, w których znajdzie się 13 różnych symulatorów. Centrum powstanie w zaadoptowanych na ten cel obiektach Akademickiego Zespołu Szkół Ponadgimnazjalnych.

Łomżyńska uczelnia na utworzenie centrum symulacji medycznych dla pielęgniarek otrzyma 2,5 mln zł. "Inteligentne fantomy symulujące poród, choroby i dolegliwości staną się codziennym elementem procesu dydaktycznego, który przygotuje przyszłe pielęgniarki do komunikacji interpersonalnej i troskliwej, profesjonalnej opieki nad chorymi" - podkreśla Święszkowska.

W łomżyńskim centrum m.in. znajdzie się fantom symulujący poród, fantom pacjenta, który będzie symulował procesy starzenia. Podobnie jak w Białymstoku będą również symulatory dzieci, noworodka, dorosłych.

"Studenci w centrum będą ciężko pracować, w ich przypadku nie będzie mowy o symulacji wiedzy. W praktyce, w sytuacji nagłej, będą musieli reagować zgodnie z warsztatem, umiejętnościami i empatią, bo fantomy będą odwzorowywać także ludzkie emocje, w tym cierpienie, zniecierpliwienie, agresję wynikającą na przykład z doświadczenia ostrego, nie do zniesienia  bólu" – dodaje prodziekan wydziału nauk o zdrowiu PWSIiP dr Joanna Chilińska.

Łomżyńskie centrum symulacji medycznych również ma być gotowe jesienią 2018 r.

Podobne w skali jak w Łomży i w Wyższej Szkole Medycznej w Białymstoku centrum symulacji powstanie także w Państwowej Wyższej Szkole Zawodowej w Suwałkach.