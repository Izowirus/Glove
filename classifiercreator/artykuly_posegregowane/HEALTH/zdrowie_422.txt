Kraków, 12.08.2014. Wnętrze boksu Meltzera - specjalnej izolatki przystosowanej do izolowania osób z ciężkimi chorobami zakaźnymi w Klinice Chorób Zakaźnych Szpitala Uniwersyteckiego w Krakowie, 12 bm. Szpital posiada dwa takie pomieszczenia, w których mogą przebywać pacjenci zarażeni np. wirusem Ebola. Dotychczas leczono tu osoby m.in. z sepsą meningokokową i ptasią grypą. Każda izolatka posiada osobne wejście, węzeł sanitarny, specjalny system filtrów powietrza, okienko do podawania posiłków i śluzę z prysznicem. (mgo) PAP/Stanisław Rozpędzik Archiwum PAP © 2016 / Stanisław Rozpędzik
                                        

            W sezonie 2016/2017 na grypę zachorowało blisko 3 mln 800 tys. osób. W Polsce powoduje ona więcej zgonów niż wszystkie pozostałe choroby zakaźne razem - powiedział we wtorek dr hab. Ernest Kuchar podczas konferencji edukacyjnej "Wirusologia 2017".
      
            Jak poinformowano podczas konferencji "Wirusologia 2017" według raportów Narodowego Instytutu Zdrowia Publicznego - Państwowego Zakładu Higieny, w ciągu ostatnich dwóch sezonów wirus grypy typu B spowodował około 50 proc. potwierdzonych przypadków zachorowań na grypę w Polsce.

"Chorobotwórczość wirusa typu B jest nadal nieprzewidywalna i porównywalna do wirusa grypy typu A" - mówił we wtorek dr hab. n. med. Ernest Kuchar - Kierownik Kliniki Pediatrii z Odziałem Obserwacyjnym Warszawskiego Uniwersytetu Medycznego.

Jak mówił dr hab. Kuchar w latach 2015 - 2016 zanotowano w Polsce ponad 16 tys. hospitalizacji z powodu grypy. Jak pokazują tygodniowe meldunki epidemiologiczne Narodowego Instytutu Zdrowia Publicznego - Państwowego Zakładu Higieny, w sezonie 2016/2017 na grypę zachorowało 3 793 770 osób. W sezonie 2013/2014 zanotowano ich "tylko" 2 mln.

W sezonie 2016/2017 zaobserwowano znaczny spadek zgonów spowodowanych grypą: 24 zgony. W sezonie 2015/2016 odnotowano ich aż 111. W tym samym okresie wśród zakażonych wirusem AIDS zmarło jedynie 40 osób.

Jak wskazał dr hab. n. med. Ernest Kuchar, z powodu grypy najczęściej umierają osoby powyżej 65 roku życia, ponieważ są one już obciążone przez inne choroby (mają średnio od 3 do 7 chorób przewlekłych). Największa zachorowalność na grypę występuje wśród dzieci w grupie wiekowej 0-4 lat, najmniej chorują osoby między 50 a 59 rokiem życia.

Według badań przytoczonych przez dr Kuchara, najgroźniejszy dla dzieci jest wirus grypy typu B. W USA odpowiada on za 44 proc. zgonów w każdym sezonie. Jego zdaniem, najskuteczniejszą metodą ochrony przed grypą są szczepienia. Jak mówił szczepienie nawet w razie zachorowania łagodzi przebieg choroby - co w przypadku osób starszych i osłabionych może oznaczać różnice pomiędzy życiem a śmiercią, zaś w lżejszych przypadkach - konieczność pobytu w szpitalu lub pozostanie w domu. "Liczba przypadków chorób zakaźnych w Polsce zmalała po wprowadzeniu szczepień ochronnych" - przypomniała Izabela Kucharska, zastępca Głównego Inspektora Sanitarnego.

Szczegółowe informacje dot. szczepień ochronnych jako najskuteczniejszej formy zapobiegania chorobom zakaźnym można znaleźć na stronie www.szczepienia.gis.gov.pl dzięki akcji informacyjnej "Zaszczep w sobie chęć szczepienia" przygotowanej przez Główny Inspektorat Sanitarny.