Budzik dla dorosłych ma szansę ruszyć w przyszłym roku; Agencja Oceny Technologii Medycznych dała pozytywną rekomendację, wszystko zależy od decyzji ministra zdrowia - mówi PAP prof. Wojciech Maksymowicz, neurochirurg, który chce stworzyć klinikę dla dorosłych w śpiączce.
      
            Prof. Maksymowicz stara się o uruchomienie "Budzika dla dorosłych" - placówki podobnej do kliniki "Budzik" stworzonej przez Fundację "Akogo?", przeznaczonej dla dzieci.

"+Budzik dla dorosłych+ ma szansę ruszyć w przyszłym roku. Pierwszy, bo takich placówek trzeba trochę więcej niż dla dzieci, ponieważ dorosłych jest więcej niż dzieci i częściej, w większej liczbie ulegają wypadkom i innym zachorowaniom, które uszkadzają mózg" - tłumaczył prof. Maksymowicz.

Jak dodał, to, kiedy placówka dla dorosłych zacznie działać, zależy od Ministerstwa Zdrowia. "Byliśmy w dość trudnym okresie przejściowym, ale prace trwały. Agencja Oceny Technologii Medycznych dała pozytywną rekomendację, pozytywnie oceniając wniosek, ale stawiając też pewne sugestie dotyczące kilku punktów, które należałoby wyjaśnić do końca, zanim będzie decyzja ministra" - wyjaśnił prof. Maksymowicz.

"Teraz ministerstwo stawia nam pytania, niektóre są bardzo trudne, np. o to, na jaką liczbę jesteśmy w stanie precyzyjnie ocenić zapotrzebowanie. Możemy raczej nieprecyzyjnie to ocenić, bo są pewne rozbieżności" - podkreślił. Dodał, że wyjaśnienie tych kwestii jest potrzebne, by przygotować odpowiednie środki w planie finansowym. "I to jest dobra wiadomość, bo jak już ktoś pyta o pieniądze, to znaczy, że bierze to poważnie pod uwagę" - ocenił.

Przyznał, że program jest kosztowny, ale - jak przekonywał - "są też elementy, które się kalkulują jako oszczędności". Obecnie - jak wyjaśnił - część chorych dłużej niż byłoby to sensowne leży na intensywnej terapii, gdzie koszty są wyższe niż byłyby w ramach "Budzika dla dorosłych".

Pytany o te koszty, powiedział, że kalkulacje resortu zdrowia i NFZ w czasie oceny programu nie przekraczały kilkunastu milionów złotych rocznie. "Ja byłem ministrem, (...) dla państwa to jest to nieraz budżet jednego oddziału zabiegowego. (...) A moglibyśmy pomóc setkom ludzi w Polsce rocznie, z których nie wszyscy oczywiście przejdą na stronę jasności, ale pewien procent tak" - zapewnił.

Dla dorosłych w śpiączce nie ma dobrej oferty w systemie ochrony zdrowia

Prof. Maksymowicz podkreślił, że obecnie nie ma dla tej grupy chorych dobrej oferty w systemie ochrony zdrowia, a istnieją metody rehabilitacji, które można by im zaproponować, gdyby były na to środki. W tej chwili jednak, po kilku tygodniach w szpitalu chorzy w śpiączce trafiają albo do domów, albo zakładów opiekuńczo-leczniczych, gdzie nie mogą liczyć na tak specjalistyczną pomoc, jaką mieliby w "Budziku dla dorosłych".

Ekspert zaznaczył, że w rehabilitacji takich pacjentów liczy się jest czas, bo z jego upływem szanse na powrót do zdrowia maleją. "Nasz program też zakłada pomoc w pierwszym roku po urazie, a w przypadku osób, u których doszło do zatrzymania akcji serca czy podduszenia - tylko pół roku. Bo statystyki pokazują, ze potem te szanse są minimalne" - powiedział.

Jego zdaniem dziecięcy "Budzik" pokazał, że profesjonalna opieka nad chorymi w śpiączce jest skuteczna - w ciągu dwóch lat obudziło się tam ponad 22 pacjentów (klinika ma 15 łóżek). Dlatego niezbędne są tego rodzaju placówki dla dorosłych.

Program wybudzania dorosłych ze śpiączki został na początku listopada pozytywnie zaopiniowany przez Agencję Oceny Technologii Medycznych i Taryfikacji. Rekomenduje ona zakwalifikowanie tych procedur do świadczeń gwarantowanych z zakresu programów zdrowotnych, ale zastrzega, że efekt leczenia zależy od standardu postępowania z pacjentem.



AOTMiT zaleciła określenie precyzyjnych kryteriów kwalifikacji do programu. Chodzi m.in. o ustalenie, ile maksymalnie może upłynąć czasu upłynąć od wypadku, by być włączonym do programu; dokładne opisanie poszczególnych interwencji realizowanych w programie i zdefiniowanie zdarzeń, które pozwalają na ocenę efektu terapeutycznego. Agencja chciałaby też wiedzieć, jakimi kryteriami będzie się kierował zespół lekarzy, decydując o dalszym leczeniu pacjenta.

W rekomendacji przytoczone są dane NFZ, z których wynika, że w Polsce w przedłużającą się śpiączkę zapada rocznie - szacunkowo - 270–540 osób. Liczba pacjentów powyżej 18. roku życia z rozpoznaniem śpiączki wynosiła w 2013 r. 667, w 2014 r. 618, a w I półroczu 2015 r. było to 350 przypadków.

Według NFZ koszt jednego dnia leczenia takiego pacjenta to 270-540 zł. Szacunki zależne są jednak od liczby łóżek w placówce i usług, które będą realizowane (np. czy pacjent wymaga żywienia dojelitowego czy nie, czy będzie konieczne zlecenie kosztownych usług medycznych poza placówką itp.). Klinika dla dzieci w śpiączce "Budzik" szacuje, że koszt leczenia to ok. 650 zł za dzień, czyli rocznie ponad. 237 tys. zł dla jednego pacjenta.

Przedłużająca się śpiączka może trwać ok. 2–5 tygodni. Pacjent, który nie odzyskuje w tym czasie świadomości, przechodzi do stanu wegetatywnego, w którym odzyskuje czujność i otwiera oczy, lecz pozostaje nieświadomy. Po roku od urazowego uszkodzenia mózgu, a po 3 lub 6 miesiącach od uszkodzenia nieurazowego (zależnie od przyjętych w danym kraju kryteriów), stan wegetatywny jest uznawany za utrwalony. Innym stanem, w którym może znaleźć się pacjent po okresie śpiączki lub stanu wegetatywnego, jest stan minimalnej świadomości, w którym pacjent niekonsekwentnie wykazuje oznaki świadomości, np. płacze lub śmieje się, podąża wzrokiem za przedmiotami, reaguje na proste polecenia słowne. Przejawy świadomości są sporadyczne, lecz powtarzalne, jednocześnie funkcjonalna komunikacja z pacjentem pozostaje niemożliwa.