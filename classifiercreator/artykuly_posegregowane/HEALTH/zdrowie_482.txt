Palenie papierosów przez matkę lub ojca może powodować mutacje genetyczne związane z rozwojem u dzieci ostrej białaczki limfoblastycznej (ALL) - informuje pismo "Cancer Research".

      
            "Już wcześniejsze badania wskazywały na zależność pomiędzy paleniem papierosów przez rodziców, zwłaszcza przez ojca, a ryzykiem ALL. Po raz pierwszy udało się jednak zidentyfikować konkretne zmiany genetyczne w komórkach nowotworowych u dzieci cierpiących na tę chorobę" - zauważa autor badań dr Adam de Smith z Uniwersytetu Kalifornijskiego w San Francisco.
Naukowcy badali próbki komórek nowotworowych przed leczeniem, pobrane od 599 pacjentów z ostrą białaczką limfoblastyczną. Rodzice dzieci wypełniali kwestionariusze dotyczące nawyków związanych z paleniem papierosów.
Okazało się, że około dwóch-trzecich próbek zawierało co najmniej jedną mutację genetyczną (delecję), przy czym mutacje te były znacznie częstsze wśród dzieci, których matki w okresie ciąży oraz później paliły papierosy.

Każde pięć papierosów dziennie w czasie ciąży przekładało się na 22-procentowy wzrost liczby delecji. Każde pięć papierosów dziennie w okresie karmienia piersią było z kolei związane ze wzrostem liczby tych mutacji o 74 proc.

Nawet palenie pięciu papierosów dziennie przez matkę lub ojca przed zapłodnieniem miało związek ze wzrostem liczby mutacji o około 8 proc. Zależność tę najwyraźniej widać było w przypadku dzieci poniżej 6 roku życia.

"Nasze wyniki sugerują, że palenie papierosów przez mężczyznę przed poczęciem dziecka ma związek z uszkodzeniami oksydacyjnymi w DNA nasienia, które mogą prowadzić do większej liczby delecji u dzieci z wczesną ostrą białaczką limfoblastyczną" - komentuje dr de Smith.