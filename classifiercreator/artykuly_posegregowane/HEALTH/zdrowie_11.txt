"Takie rozwiązania wydają się korzystne dla pacjentów" – powiedział w poniedziałek w rozmowie z PAP minister zdrowia Łukasz Szumowski pytany o możliwość wprowadzenia tzw. podatku cukrowego.
      
            Szef resortu zdrowia uczestniczył w konferencji "Epidemia otyłości olbrzymiej – wyzwania dla Polski". W rozmowie z PAP przed spotkaniem zorganizowanym w Senacie z inicjatywy marszałka Stanisława Karczewskiego podkreślił, że nadwaga, otyłość, a w szczególności otyłość olbrzymia to epidemia XXI wieku. Według ekspertów na otyłość olbrzymią cierpi w Polsce około 700 tys. osób.

"Jest to ogromny problem, ponieważ przypadłość ta jest ryzykownym stanem dla zdrowia i życia pacjentów" – ocenił Szumowski. Wyjaśnił, że z chorobą tą wiąże się wiele innych bardzo poważnych dolegliwości. Podkreślił, że właśnie dlatego wprowadzono możliwości leczenia operacyjnego pacjentów cierpiących na otyłość olbrzymią.

Poinformował, że w październiku weszło w życie rozporządzenie, które wprowadziło do koszyków świadczeń gwarantowanych cztery metody operacyjnego tej choroby.

Minister wskazał, że problem otyłości zaczyna się już w najmłodszych latach. Powołując się na badania Instytutu Matki i Dziecka, zwrócił uwagę, że jedną z głównych przyczyn otyłości wśród dzieci jest brak wspólnych posiłków w domach. U dzieci, które nie jedzą regularnie w domach, wzrasta spożycie żywności wysoko przetworzonej, z dużą zawartością cukrów i tłuszczów. Ponadto utrwalają się złe nawyki żywieniowe, które później bardzo trudno zmienić. "Jeżeli chcemy walczyć z otyłością, to musimy zacząć od siebie samych, od swoich własnych rodzin, od spędzania czasu przy wspólnym posiłku" – powiedział Szumowski.

Zapytany przez PAP o możliwość wprowadzenia tzw. podatku cukrowego zwrócił uwagę, że "takie rozwiązanie nie jest w gestii ministra zdrowia". Przyznał, że "na pewno tego typu rozwiązania wydają się korzystne dla pacjentów, dla Polaków". Wyjaśnił, że skłaniają one "firmy do wytwarzania produktów, które mają mniejszą zawartość cukru".

"Jesteśmy w ciągłym kontakcie z minister finansów Teresą Czerwińską. I ten temat jest jednym z tych, które poruszamy. Jest to temat istotny, ale zarazem delikatny. Wszelkie obciążenia są materią niezwykle delikatną" – podkreślił szef resortu zdrowia.