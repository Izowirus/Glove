One month old Janine Gutierrez receives a polio oral vaccine during a vaccination program by the UNICEF at a public school building turned into a temporary evacuation center in the super typhoon devastated city of Tacloban, Leyte province, Philippines, 26 November 2013.  EPA/DENNIS M. SABANGAN Dostawca: PAP/EPA.
                                        

            Postęp w wyeliminowaniu występowania wirusa polio jest realny; w 2015 r. stwierdzono tylko 51 nowych przypadków polio - przypomina UNICEF. Organizacja informuje, że obecnie tylko w dwóch państwach świata - w Afganistanie i Pakistanie - występuje dziki szczep wirusa.
      
            W sobotę, 24 października, przypada Światowy Dzień Walki z Polio.

Organizacja ocenia, że nigdy wcześniej w historii, w tak niewielu krajach, tak mało dzieci zakaziło się polio. Na całym świecie – jak podaje UNICEF - od początku 2015 r. stwierdzono zaledwie 51 nowych przypadków polio w porównaniu do 242 przypadków w 2014 r.

UNICEF przypomina, że jeszcze trzy lata temu Nigeria była krajem, w którym odnotowywano ponad połowę wszystkich zakażeń wirusem polio na świecie. W tym roku, po raz pierwszy w historii, udało się zatrzymać rozprzestrzenianie się wirusa w tym państwie i w ubiegłym miesiącu kraj ten został wykreślony z listy państw, w których występuje dziki szczep wirusa. W Indiach, gdzie każdego roku tysiące dzieci cierpiało z powodu tej choroby, od czterech lat nie odnotowano żadnego przypadku zakażenia wirusem.

Ukraina wśród krajów o największym zagrożeniu

UNICEF podkreśla, że pomimo tego sukcesu walka trwa. Zagrożenie jest największe w państwach, w których występuje niski poziom wyszczepialności, m.in. na Ukrainie, Madagaskarze, w Laosie czy Gwinei. Na początku września poinformowano o dwóch przypadkach zachorowania dzieci (w wieku 10 miesięcy i 4 lat) na polio w południowo-zachodniej części Ukrainy, w obwodzie zakarpackim.

Organizacja apeluje, by wzmocnić system rutynowych szczepień i umożliwić każdemu dziecku dostęp do podstawowej opieki medycznej. Szczepionki przeciwko polio, które zostaną dostarczone za pośrednictwem UNICEF można kupić na stronie: https://www.unicef.pl/Prezenty-bez-pudla/Produkty/Szczepionki-przeciw-polio

„Dopóki na świecie są dzieci, które nie otrzymały szczepionki przeciwko polio, zagrożenie pozostaje. Dlatego nie możemy stracić czujności. Musimy doprowadzić do sytuacji, w której wszystkie dzieci będą rutynowo szczepione przeciwko polio” – podkreśla dyrektor UNICEF ds. Polio Peter Crowley.

95 proc. polskich dzieci jest zaszczepionych

W Polsce szczepienia przeciwko polio są obowiązkowe i finansowane z budżetu Ministra Zdrowia. Przeciw polio zaszczepionych jest 95 proc. polskich dzieci; a w grupie powyżej 2. roku życia poziom zaszczepienia mieści się w przedziale od 99,3 do 99,9 proc. Ostatnie zachorowanie na polio w Polsce miało miejsce w 1984 r. i było wywołane dzikim typem wirusów.

Poliomyelitis, czyli choroba Heinego-Medina to ostra choroba zakaźna wywoływana przez poliowirusy. Dostają się one do organizmu przez usta lub nos, po czym namnażają się w jelitach i przedostają się do krwi, która przenosi je do innych części ciała. Jeżeli wirusy dostaną się do ośrodkowego układu nerwowego, mogą wywoływać uszkodzenie nerwów, prowadzące do niedowładu lub porażenia mięśni.

Twórcą pierwszej na świecie szczepionki przeciw wirusowi polio był lekarz wirusolog i immunolog prof. Hilary Koprowski, urodzony w Warszawie w 1916 r., a od 1944 r. mieszkający w USA.