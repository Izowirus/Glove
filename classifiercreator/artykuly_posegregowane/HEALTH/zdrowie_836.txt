Szczecin, 31.12.2014 Przebieranie dziecka. mb/soa

                                        

            Stosowanie oliwy z oliwek i oleju słonecznikowego do pielęgnacji skóry niemowląt niszczy naturalną barierę zapobiegającą utracie wody i chroniącą przed alergenami i zakażeniami - informują brytyjscy naukowcy. Ich wnioski opublikowało pismo "Acta Dermato-Venereologica".
      
            Działanie oliwy z oliwek i oleju słonecznikowego testowano na skórze 115 noworodków przez 28 dni (kilka kropel dwa razy dziennie). Następnie badacze przyjrzeli się strukturze lamelarnych warstw lipidowych skóry. Okazało się, że w porównaniu z grupą kontrolną niemowląt rozwój bariery naskórkowej u dzieci, których skórę pielęgnowano za pomocą oliwy z oliwek lub oleju słonecznikowego, był opóźniony.

"Jeśli spojrzymy na funkcjonowanie bariery skóry jak na mur z cegieł tj. komórek, wówczas struktury lipidowe są zaprawą murarską, która trzyma je razem. Jeśli ta zaprawa nie jest dość mocna, pojawiają się pęknięcia, które wypuszczają wodę, a wpuszczają ciała obce. Oliwa i olej spowalniają proces powstawania tej zaprawy, co może być związane z rozwojem takich schorzeń jak egzema" - mówi autorka badań Alison Cooke z University of Manchester.

W ciągu ostatnich kilku dekad częstotliwość występowania egzemy (wyprysku) znacznie się zwiększyła. W latach 40. na egzemę cierpiało około 5 proc. dzieci w wieku od dwóch do piętnastu lat. Obecnie jest to około 30 proc. - podkreślają naukowcy, dodając, że będą kontynuować badania nad zależnością pomiędzy różnymi środkami do pielęgnacji skóry a ryzykiem rozwoju wyprysku.