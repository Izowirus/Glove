Choroby słuchu dotyczą coraz większej liczby osób, m.in. z powodu życia w hałasie. W sobotę w Warszawie można będzie bezpłatnie zbadać swój słuch. To kolejny przystanek na trasie Narodowego Testu Słuchu 2016. Ogólnopolska akcja potrwa do końca września.

      
            W mobilnym laboratorium słuchu zwanym Słuchobusem, przed Pałacem Kultury i Nauki w godzinach 10-16, każdy będzie mógł bezpłatnie zbadać słuch i skorzystać z porad specjalistów. Aby je przejść, nie trzeba mieć żadnych skierowań ani zaświadczeń od lekarza, nie trzeba zapisywać się wcześniej na wizytę. Badanie słuchu odbędzie się w ramach pikniku "Warszawa wraca do szkoły".

"W ciągu pięciu edycji w akcji udało nam się przebadać około 50 tys. osób, co pozwala powiedzieć, że to największa tego typu akcja w Polsce. Rokrocznie staramy się przebadać nie mniej niż 10 tys. osób" - powiedział PAP Robert Kozubal, koordynator Narodowego Testu Słuchu 2016.

Jak podają organizatorzy, choroby słuchu dotyczą coraz większej liczby osób. Wśród przyczyn wskazują na fakt życia w hałasie. Problem ten ma charakter globalny. Winien jest przede wszystkim transport, ale za coraz gorszy stan słuchu odpowiada także m.in. głośne słuchanie muzyki ze słuchawek wewnątrzusznych lub nieużywanie ochronników w pracy. Inną przyczyną coraz większej liczby osób niedosłyszących jest rosnący odsetek seniorów, których słuch ulega pogorszeniu z przyczyn naturalnych.

Organizatorzy akcji przestrzegają przed bagatelizowaniem profilaktyki związanej ze słuchem, gdyż niedosłuch jest chorobą podstępną, powolną i konsekwentną. Jej rozwój trwa latami. Najpierw pojawiają się problemy ze słyszeniem cichych dźwięków. Później coraz trudniej prowadzić rozmowy w trakcie spotkań. Badania nad wpływem hałasu na zdrowie człowieka są stosunkowo młode, ale już dziś specjaliści ostrzegają, że życie w hałasie może być przyczyną nadciśnienia, zawałów i udarów, zaburzeń snu, a nawet depresji.

Tegoroczna, trwająca od początku lipca trzymiesięczna kampania, ma również cel dobroczynny. "W tym roku chcemy przebadać szczególnie dużo osób, bo za każdą przebadaną osobę przekazana zostanie złotówka na jeden z najstarszych, istniejący już prawie 200 lat, Ośrodek Szkolno-Wychowawczy dla Dzieci Niesłyszących w Poznaniu" - poinformował Kozubal.