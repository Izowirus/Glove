Dziecko karmione przez matkę piersią.  PAP/ Marcin Bielecki
                                        

            Każda forma wspierania karmienia dziecka jest dobra - uważa doradczyni laktacyjna Agnieszka Terska ze szpitala wojewódzkiego w Olsztynie. Jedną z takich zachęt jest popularne na Wyspach Brytyjskich nadawanie sobie orderów za karmienie piersią, które coraz śmielej wkracza do polskiego internetu. Ordery mamy nadają same sobie, a ich kolor i waga zależą od tego, jak długo trwa karmienie. 
      
            Zasada przyznawania orderów w internetowej akcji wspierania karmienia piersią jest prosta: każda karmiąca mama sama decyduje, czy przyznaje sobie order. Pomysłodawczynie zachęcają, by za 3 miesiące karmienia nadać sobie odznakę „brązowe cycki”, za pół roku karmienia „srebrne cycki”, za rok „złote cycki”, „platynowe cycki” uzyskujemy po półtora roku karmienia, zaś „diamentowe cycki” należą się nam za karmienie trwające dwa lata.

Choć akcja powstała na Wyspach Brytyjskich i tam jest najbardziej popularna, coraz śmielej swoimi odznakami chwalą się też karmiące piersią Polki. Na profilach społecznościowych dla młodych mam można zobaczyć koszulki z nadrukami „mam złote cycki”, jedna z pań chwali się modną nerką z napisem „cycki - diamenty”. Karmiące kobiety gratulują im odwagi w tych wyznaniach.

- I bardzo dobrze, że karmiące się tym chwalą, bo jest się czym chwalić. Karmienie piersią to najlepsze, co można podarować dziecku i sobie także. Karmienie wpływa pozytywnie na odporność dziecka oraz profilaktykę onkologiczną mamy” - mówi Agnieszka Terska i podkreśla, że nie ma żadnych badań, które by wskazywały, że długie karmienie niekorzystnie wpływa czy na matkę, czy na dziecko. Przeciwnie. Ostatnie amerykańskie badania wskazują, że im dłużej karmimy piersią, tym jesteśmy mniej narażone na zachorowanie na raka sutka - karmienie przez rok to, statystycznie, zmniejszenie ryzyka tego nowotworu aż o 28 proc.!

Z kolei, jeśli chodzi o najbardziej agresywną formę raka piersi - niewrażliwego na działanie żeńskich hormonów płciowych - kobiety, które kiedykolwiek karmiły piersią miały o 20 proc. niższe ryzyko zachorowania. (Chodzi o raka potrójnie negatywnego - bez receptorów dla estrogenu, progesteronu i nadprodukcji Her2). Ryzyko zachorowania na raka niewrażliwego na hormony (tj. bez receptorów dla estrogenu i dla progesteronu) było niższe o 10 proc. u kobiet karmiących piersią w przeszłości.

Rak piersi niewrażliwy na hormony częściej jest diagnozowany u młodszych pań, tj. poniżej 50. roku życia, a także u pań z mutacjami predysponującymi do dziedzicznego raka sutka (np. mutacje w genie BRCA1). Z badań wynika również, że czynnikiem ryzyka zachorowania na ten rodzaj nowotworu mają kobiety otyłe i rodzące wielokrotnie.

Nowotwory piersi niewrażliwe na hormony szybciej prowadzą do zgonu, gdyż z reguły są diagnozowane w późniejszym stadium rozwoju, są mniej podatne na działanie różnych metod leczenia (w ich przypadku nie działają leki blokujące receptory hormonalne i Her2) i znacznie rzadziej można je wyleczyć.

W ocenie Agnieszki Terskiej kobiety powinny tak długo karmić piersią, jak długo jest to komfortowe dla nich, i dla malucha. - Dziecko samo da sygnał, że już ich nie interesuje ssanie. Jedne dzieci zrobią to w wieku kilku miesięcy, inne w wieku kilku lat, np. gdy pójdą do przedszkola i odkryją wiele rzeczy dużo bardziej je zajmujących niż ssanie piersi – powiedziała Terska i dodała, że często mamy karmiące dzieci starsze niż rok spotykają się ze społecznym niezrozumieniem, czy nawet ostracyzmem.

- Dla ludzi 3-latek to duże dziecko, dla mamy - maleńkie. To mamy, a nie ciocie, czy przypadkowe panie decydują o tym, czy karmimy dziecko piersią, czy nie i nie warto poddawać się presji otoczenia - podkreśliła Terska. W jej ocenie akcja nadawania sobie przez mamy odznaczeń jest godna pochwały i propagowania. - Każda forma motywacji do karmienia piersią jest ważna. Jeśli będzie to order, niech i tak będzie. Bylebyśmy karmiły, bo nie każdej mamie się ta sztuka udaje, nie każda mama może karmić - podkreśla Terska.