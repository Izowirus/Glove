A Thai veterinarian injects a dog with a rabies vaccine for free at the Small Animal Teaching Hospital of Chulalongkorn University in Bangkok, Thailand, 19 March 2018. The Thai government is stepping up rabies vaccinations for dogs and cats with aims to  contain a recent rabies epidemic. Archiwum fot. PAP/EPA/NARONG SANGNAK
                                        

            Psy stanowią potencjalny rezerwuar wirusa, od którego może zacząć się kolejna pandemia grypy - informuje pismo "mBio".
      
            Ptaki - dzikie i hodowlane - oraz świnie są głównym zwierzęcym rezerwuarem wirusa grypy. Stosunkowo łatwo przenosi się ona z jednych zwierząt na inne (na przykład z ptaków na świnie i konie), co stwarza korzystne warunki do powstawania nowych szczepów.

Gdy od zwierząt zakażają się ludzie, może dojść do pandemii, ponieważ u większości ludzi nie wytworzyła się odporność na nowego wirusa. Niektóre z genów wirusa H1N1, odpowiedzialnego za pandemię grypy w roku 2009 pochodzą od ptaków, z których wirus przeniósł się na świnie, wymienił część genów z krążącym wcześniej wirusem świńskim, po czym ze świń przeniósł się na ludzi.

Autorzy badań opublikowanych w piśmie mBio zsekwencjonowali kompletne genomy 16 wirusów grypy uzyskanych od psów na południu Chin (autonomiczny region Guangxi) w latach 2013-2015. Były to głównie psy trzymane w domach i przyprowadzone do klinik weterynaryjnych z objawami ze strony układu oddechowego.

W niektórych regionach Chin - także w Guangxi - psy są hodowane na mięso. Poza tym nie brak bezdomnych zwierząt na ulicach. Razem ze psami domowymi tworzą więc one złożony ekosystem dla psiego wirusa grypy.

U koni i psów wykrywano w przeszłości tylko jeden lub dwa stabilne szczepy wirusa grypy, które z trudnością przenosiły się na ludzi. 15 lat temu naukowcy udokumentowali "przeskok" wirusa grypy z konia na psa i powstanie wirusów psiej grypy krążących w populacji. 5 lat temu zidentyfikowano pochodzący od ptaków wirus psiej grypy H3N2, krążący na psich farmach w chińskiej prowincji Guangdong.

Jak jednak wykazał zespół doktora Adolfo Garcii z Global Health and Emerging Pathogens Institute, wirus grypy może "przeskoczyć" ze świń na psy, a obecne w ich organizmach wirusy są coraz bardziej zróżnicowane. Obecnie wśród psów krążą szczepy H1N1 (odmienny od szczepu pandemii z roku 2009) oraz H3N2 i H3N8, które zaczęły wchodzić ze sobą w interakcje. Specjalistom przypomina to sytuację, jaka miała miejsce wśród świń na 10 lat przed pandemią H1N1.

Dalsze badania mają wyjaśnić na podstawie badania surowicy, czy u ludzi występują przeciwciała przeciwko "psiej" grypie H1N1. Aby ograniczyć krążenie wirusa, specjaliści proponują - w razie potrzeby - szczepienie psów przeciwko grypie.