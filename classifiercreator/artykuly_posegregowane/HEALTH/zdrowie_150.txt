Warszawa, 19.12.2014. Pacjenci na Oddziale Chemioterapii Dziennej w Centrum Onkologii - Instytucie im. M. Skłodowskiej-Curie w Warszawie, 19 bm.(soa) Archiwum PAP/Rafał Guz
                                        

            Przez siedem dni w tygodniu wolontariusze fundacji "Dobrze, że jesteś" pomagają pacjentom z chorobami nowotworowymi w codziennych czynnościach - robią kawę, zakupy, dowożą na badania. "Wolontariat szpitalny to duże wyzwanie" - mówi PAP dyrektor fundacji Aleksandra Fiałkowska.
      
            Fundacja "Dobrze, że jesteś" działa od 2005 roku. Jej misją jest pozamedyczne wsparcie pacjentów oddziałów onkologicznych i hematologicznych poprzez pomoc w codziennych czynnościach. Wolontariusze fundacji, ubrani w żółte koszulki, przez siedem dni w tygodniu pomagają w szpitalach w Warszawie, Wrocławiu, Krakowie, Poznaniu, Gdańsku i Łodzi.

Jak powiedziała w rozmowie z PAP Fiałkowska, do zadań wolontariuszy należy przede wszystkim "spędzanie czasu z pacjentami podczas ich niekiedy długiego pobytu w szpitalu". "Wolontariusz przychodzi do pacjentów, sprawdza, czy czegoś potrzebują, robi zakupy, wypożycza książki, parzy kawę, ale też gra w karty, rozmawia z nimi" - powiedziała.

Do każdego oddziału przydzielony jest 10-osobowy zespół wolontariuszy, w Warszawie jest ich około 50. "Staramy się, żeby codziennie przynajmniej jedna osoba była na oddziale w ciągu dnia" - podkreśliła Fiałkowska.

Poza codziennymi obowiązkami wolontariusze często organizują pacjentom także różne atrakcje kulturalno-artystyczne, np. warsztaty z tworzenia biżuterii czy robienia naturalnych kosmetyków. W Warszawie fundacja współpracuje m.in. z Muzeum Narodowym, którego pracownicy - jak dodała Fiałkowska - prowadzą dla pacjentów wykłady z historii sztuki lub opowiadają o kulturach innych krajów.

Dyrektor fundacji podkreśliła, że wolontariusze spotykają się z bardzo pozytywną reakcją pacjentów. "Bardzo często dostajemy telefony z podziękowaniami za naszą obecność" - powiedziała.

Przyznała, że powody, dla których ludzie chcą pracować jako wolontariusze, są bardzo różne. W fundacji działają m.in. studenci kierunków medycznych lub psychologicznych, którzy chcą zdobyć doświadczenie w kontakcie z pacjentem. Ale w wolontariat angażują się także osoby, które mają wolny czas i "chcą zrobić coś dobrego".

Wolontariat na oddziałach onkologicznych i hematologicznych to duże wyzwanie

Fiałkowska zaznaczyła, że praca wolontariusza na oddziałach onkologicznych i hematologicznych to duże wyzwanie. "Musimy sobie zdawać sprawę z tego, że mamy do czynienia z ciężko chorymi ludźmi. Wolontariusz musi być przygotowany na kontakt z pacjentem, który walczy o życie" - podkreśliła.

Jak przyznała, nie każdy jest gotowy na taką pracę. "Często przychodzą do nas osoby, które mają poważne problemy i wydaje im się, że rozwiązaniem tych problemów będzie pomoc innym. Okazuje się wtedy, że te osoby powinny bardziej skupić się na sobie, bo na oddziale onkologicznym nie rozwiążemy żadnych problemów" - podkreśliła Fiałkowska. "Wolontariusz musi przede wszystkim dbać o siebie, żeby ta praca nie wpłynęła na niego w negatywny sposób" - dodała.

Jak przyznała, czasami osoby "po jednym, dwóch dyżurach" same rezygnują, zdając sobie sprawę, że "to nie jest praca dla nich i nie czują się komfortowo".

Zdaniem Fiałkowskiej najtrudniejsze w pracy wolontariusza jest "samo zetknięcie z osobami ciężko chorymi". "Problemem jest też świadomość, że nie zawsze możemy pomóc pacjentowi, nie tylko w sprawach związanych z pogarszającym się stanem zdrowia, ale też z problemami natury socjalnej" - powiedziała.

Jak podkreśliła, nowi wolontariusze są szczególnie poszukiwani latem. "W wakacje jest dosyć duży problem, bo wielu z naszych wolontariuszy wyjeżdża; to są najczęściej studenci, którzy na co dzień mieszkają w innym mieście" - powiedziała.

Aby zostać wolontariuszem fundacji "Dobrze, że jesteś", trzeba mieć ukończone 18 lat. W drodze wyjątku przyjmowani są także 17-latkowie, jeśli pracownicy fundacji uznają, że są przygotowani do tej roli. Przyszły wolontariusz musi się cechować zdrowiem fizycznym i psychicznym, mieć szczepienie przeciwko żółtaczce typu B, podstawowe badania (morfologia, mocz). Fundacja w trakcie naboru na wolontariuszy organizuje szkolenia z lekarzami, którzy przybliżają kandydatom specyfikę oddziału.

Zgłoszenia można składać telefonicznie lub mailem. Dane kontaktowe znajdują się na stronie fundacji: dobrzezejestes.pl.