Zapach kur odstrasza przenoszące malarię komary - informuje "Malaria Journal". Kar Anopheles arabiensis, jeden z najważniejszych w Afryce subsaharyjskiej gatunków przenoszących malarię, stara się unikać ssania krwi kur - choć atakuje zarówno ludzi, jak i kozy, owce czy bydło.
      
            Wykazali to naukowcy ze Szwedzkiego Uniwersytetu Nauk Rolniczych w Uppsali oraz etiopskiego uniwersytetu w Addis Abebie. Badania terenowe prowadzone były w trzech etiopskich wioskach, których mieszkańcy często przebywają w jednym pomieszczeniu z żywym inwentarzem.

Chwytano między innymi komary i zbierano próbki krwi, którą wyssały, by zidentyfikować jej pochodzenie. Okazało się, że poszukujące pokarmu samice komarów w przypadku pomieszczeń wolały ssać krew ludzi niż zwierząt, natomiast na zewnątrz zdarzało im się wybierać owce, kozy czy bydło. Jednak zarówno w pomieszczeniach, jak i na zewnątrz unikały drobiu.

Ponieważ komary odróżniają swoich potencjalnych żywicieli po zapachu, naukowcy pobrali próbki włosów, wełny i piór, aby przeanalizować ich skład zapachowy. Okazało się, że składniki typowe dla piór skutecznie odstraszały komary od śpiących ochotników. Podobnie odstraszający efekt zapewniała obecność żywej kury w klatce.

Zdaniem autorów badań, wyraźnie odróżniany przez komary zapach typowy dla kur mógłby zapewnić ludziom ochronę przed chorobami przenoszonymi przez komary. Biorąc pod uwagę zagrożenie malarią oraz coraz częstsze zjawisko uodparniania się komarów na pestycydy, zapach kur może stać się istotnym środkiem zaradczym - twierdzą naukowcy.