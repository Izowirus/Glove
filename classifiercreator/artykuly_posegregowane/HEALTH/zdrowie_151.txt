Polacy nie oczekują rewolucji w zdrowiu, chcą poprawy funkcjonującego systemu; kierunki zmian wskaże debata "Wspólnie dla Zdrowia" - powiedział w poniedziałek minister zdrowia Łukasz Szumowski.
      
            13 czerwca w Warszawie odbędzie się pierwsza konferencja z całego cyklu, planowanego w ramach debaty "Wspólnie dla Zdrowia", która ma trwać od czerwca br. do czerwca 2019 r. W 2018 r. planowane są cztery konferencje - w czerwcu, wrześniu, październiku i grudniu, zaś w 2019 r. trzy - w lutym, kwietniu i czerwcu. Mają się odbywać kolejno w Warszawie, Krynicy-Zdroju, Łodzi, Lublinie, Gdańsku, Białymstoku i ostatnia - znowu w stolicy.

Minister zdrowia pytany w poniedziałek o środową konferencję wskazał, że "debata ma na celu wypracowanie modelu w jaki sposób racjonalnie wydawać sukcesywnie zwiększane środki na zdrowie". Szumowski podniósł, że debata "Wspólnie dla Zdrowia" tym różni się od wcześniejszych inicjatyw, że nie odbywa się w sytuacji kryzysu ale takiej, w której zdrowie jest jednym z priorytetów rządu.

"Pierwszy raz zdrowie jest priorytetem polityki państwa, co pan premier Mateusz Morawiecki powiedział w swoich expose. Mamy zobowiązanie podjęte przez cały obóz polityczny, że zwiększamy nakłady" - powiedział minister.

"My ze swojej strony, jako resort, zainicjowaliśmy debatę z fachowcami, interesariuszami, wszystkimi grupami, które mają coś do powiedzenia w sektorze ochrony zdrowia, by powiedzieli czego oczekują, w jaki sposób powinniśmy zmieniać służbę zdrowia w Polsce" – dodał.

Szumowski stwierdził, że "należy pamiętać, iż Polacy nie oczekują rewolucji w zdrowiu, co pokazują wyniki badań ankietowych". Polacy, jak mówił, "chcą poprawy funkcjonującego systemu, w ten sposób, by mieli lepszy dostęp do specjalisty, byli lepiej zaopiekowani, by czuli się bezpiecznie".

Wskazał, że debata ma odpowiedzieć na pytanie, jak za 10 czy 20 lat system ma wyglądać. Szumowski zaznaczył, że on sam nie uczestniczy aktywnie w debacie, która ma charakter społeczny. "Mam nadzieję, że na koniec debaty zostanie opracowany dokument, który będzie można w przyszłej kadencji konkretnie wprowadzać w życie" – dodał.

Konferencja 13 czerwca odbędzie się w Centralnym Szpitalu Klinicznym MSWiA w Warszawie pod hasłem "Pacjent i system – zasady działania opieki medycznej".

Wśród innych planowanych tematów spotkań są m.in. "Pacjent i system: zasady działania opieki medycznej", "Medycyna, finanse, gospodarka", "Własność, odpowiedzialność, gospodarka", "Kadry w ochronie zdrowia: wyzwania i rozwój", "Profilaktyka i zdrowie publiczne: świadomość, odpowiedzialność i bezpieczeństwo pacjenta".