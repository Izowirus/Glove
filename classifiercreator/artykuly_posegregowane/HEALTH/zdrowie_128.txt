Warszawa, 28.06.2018. Minister zdrowia Łukasz Szumowski podczas posiedzenia plenarnego Rady Dialogu Społecznego, 28 bm. w Centrum Partnerstwa Społecznego "Dialog" w Warszawie. Posiedzenie odbyło się w sprawie przedstawienia założeń projektu budżetu państwa na 2019 rok oraz duskusji dot. zwiększenia wysokości wskaźnika waloryzacji emerytur i rent z FUS. (mr) PAP/Stach Leszczyński Archiwum PAP © 2018 / Stach Leszczyński
                                        

            Realizujemy każdy z punktów porozumienia zawartego z lekarzami rezydentami - zapewnił minister zdrowia Łukasz Szumowski podczas konferencji prasowej. Porozumienie Rezydentów OZZL w piątek oceniło, że szef resortu i rząd "zerwali" zawarte porozumienie.
      
            Podczas piątkowej konferencji prasowej minister Szumowski informował o działaniach podjętych przez MZ w celu realizacji porozumienia zawartego z lekarzami rezydentami.

Minister przypomniał, że w czwartek uchwalona została ustawa przyspieszająca wzrost nakładów finansowych na publiczny system ochrony zdrowia, tak by nie mniej niż 6 proc. PKB było przeznaczane na ten cel od 2024 r., a nie od 2025 r. jak wcześniej zakładano. "To jest dosyć duży wzrost i już niedługo te nakłady będą ogromne" - ocenił.

Przypomniał, że ustawa przewiduje też wyższe wynagrodzenie zasadnicze dla tych lekarzy, którzy zobowiążą się do przepracowania w podmiocie leczniczym, finansowanym ze środków publicznych, łącznie dwóch lat w ciągu kolejnych pięciu lat po zakończeniu szkolenia specjalizacyjnego.

Wynagrodzenie lekarza specjalisty zatrudnionego na etacie wzrośnie do 6750 zł, ale pod warunkiem, że będzie on pracował tylko u jednego pracodawcy, czyli w jednym szpitalu (lekarz specjalista będzie mógł być dodatkowo zatrudniony m.in. w poradniach, hospicjach i zakładach rehabilitacji leczniczej).

Przypomniał, że nowela przewiduje uchylenie przepisu umożliwiającego pracownikowi, po wyrażeniu przez niego zgody (tzw. klauzula opt-out), na pracę powyżej 48 godzin tygodniowo w przyjętym okresie rozliczeniowym. Zgodnie z ustaleniami zawartymi w porozumieniu ministra zdrowia z rezydentami, klauzula opt-out powinna przestać obowiązywać od 2028 r.

Minister mówił także, że MZ podejmuje działania w celu zwiększenia liczby pracowników medycznych i prowadzi stały dialog z przedstawicielami różnych pracowników systemu ochrony zdrowia.

Wskazywał, że toczą się prace nad zmienioną ustawą o zawodzie lekarza i lekarza dentysty. "Tam będą ujęte normy dotyczące dyżurów oraz forma i sposób wykonywania specjalizacji" - powiedział.

W piątek Porozumienie Rezydentów Ogólnopolskiego Związku Zawodowego Lekarzy we wpisie na Twitterze oceniło, że minister zdrowia Łukasz Szumowski i rząd "zerwali porozumienie z rezydentami".

"Czeka nas w najbliższym czasie fala protestów i strajków w ochronie zdrowia. Przepraszamy pacjentów za to, co nastąpi. Nie możemy już inaczej walczyć o normalność w systemie opieki zdrowotnej" - napisali rezydenci.

Lekarze rezydenci protestowali od 2 października 2017 roku, domagając się m.in. wzrostu wynagrodzeń i zwiększenia nakładów na zdrowie. W lutym podpisali porozumienie z MZ, które przewidywało m.in. podwyżki dla rezydentów, wzrost nakładów na zdrowie do 6 proc. PKB w 2024 r. i zobowiązanie do dalszego dialogu z przedstawicielami zawodów medycznych.