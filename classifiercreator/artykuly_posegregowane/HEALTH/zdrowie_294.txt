Pacjenci z dolegliwościami bólowymi będą mogli skuteczniej z nimi walczyć - ministerstwo zdrowia chce na lekarzy wszystkich szczebli placówek nałożyć w rozporządzeniu obowiązek określania stopnia natężenia bólu, leczenia go i monitorowania skuteczności podejmowanych działań.

      
            Jarosław Woroń z Polskiego Towarzystwa Leczenia Bólu podczas konferencji zorganizowanej w Ministerstwie Zdrowia w środę poinformował, że 20 proc. dorosłych Polaków wstaje rano z bólem i kładzie się z nim spać, a ponad 80 proc. pacjentów z chorobą nowotworową cierpi z powodu bólu, który nie zawsze jest właściwie łagodzony.

Resort zdrowia przygotował projekt rozporządzenia określający standardy organizacyjne opieki w dziedzinie świadczeń z zakresu rozpoznania, leczenia i monitorowania bólu, niezależnie od jego przyczyny. Rozporządzenie – jak ocenił wiceminister Marek Tombarkiewicz - zagwarantuje skuteczną realizację prawa do leczenia bólu – zgodnie ze wskazaniami aktualnej wiedzy medycznej – wszystkim chorym, bez względu na źródło tego bólu, wiek pacjenta oraz miejsce jego pobytu.

Ból będzie można leczyć w podstawowej opiece zdrowotnej, ambulatoryjnej opiece specjalistycznej, leczeniu szpitalnym oraz w lecznictwie ratunkowym. Narzędziem ma być m.in. Karta Oceny Nasilenia Bólu. Zdaniem wiceministra jej stosowanie będzie łatwe. Zawierać ma m.in. pytania ankietowe, jakie lekarz powinien zadać pacjentowi w zakresie odczuwania bólu, m.in. by określić miejsca dolegliwości oraz ich nasilenie.

Prezes Koalicji na Rzecz Walki z Bólem "Wygrajmy z Bólem" Szymon Chrostowski ocenił, że w sprawie leczenia bólu dokonuje się przełom. "Zmiana ustawy o prawach pacjenta i Rzeczniku Praw Pacjenta, gdzie udało się wyprowadzić sformułowanie, że tylko pacjent terminalny ma prawo do leczenia bólu, i wprowadzić zapis, który mówi, że każdy podmiot, który świadczy usługi lecznicze, ma obowiązek leczenia bólu, stworzyły pewnego rodzaju środowisko do tego, żeby pacjent przeciwbólowo został zaopatrzony i zaopiekowany w pełni" - ocenił.

Jego zdaniem rozporządzenie to kolejne narzędzie, dzięki któremu lekarze otrzymają przewodnik pomagający im lokalizować i diagnozować ból, ocenić jego natężenie i to, jakie podać leki.

Jarosław Woroń z Polskiego Towarzystwa Leczenia Bólu ocenił, że to, że ból nie jest w Polsce optymalnie leczony jest wiadome od lat, ale wskazał, że w ciągu ostatnich dwóch lat wiele się w tym obszarze zmieniło na lepsze.

Ekspert podnosił, że niewłaściwie leczony ból generuje olbrzymie pośrednie koszty, wynikające m.in. z przedłużonego pobytu w szpitalu czy powikłań. Dodał, że osoby chcąc uśmierzyć ból często same ordynują sobie leki, a tzw. samoleczenie może generować kolejne problemy i wydatki. "Przypomnę, że 20 proc. dorosłego polskiego społeczeństwa wstaje rano z bólem i kładzie się z nim spać, a ponad 80 proc. pacjentów z chorobą nowotworową cierpi z powodu bólu, który nie zawsze jest właściwie łagodzony" – powiedział Woroń.

Jerzy Gryglewicz z Fundacji Eksperci dla Zdrowia mówił, że pacjenci spotykają się często ze sformułowaniem, że choroba musi boleć. Jego zdaniem, rozporządzenie przyczyni się do eliminowania takiego myślenia.

"To, co wydaje się najważniejsze to to, że projekt rozporządzenia dotyczy leczenia bólu na wszystkich szczeblach ochrony zdrowia - w podstawowej opiece zdrowotnej, poradnictwie ambulatoryjnym, w leczeniu szpitalnym, ale również przez zespoły ratownictwa medycznego" – ocenił. Gryglewicz podkreślał, że lekarz będzie musiał zdiagnozować ból i przedstawić w karcie schemat leczenia przeciwbólowego. "Zrywamy z tym, (…) że ból jest tylko elementem wtórnym związanym z leczeniem podstawowej choroby" – dodał.

Gryglewicz podkreślał, że nowe przepisy będą miały istotne znaczenie dla ograniczania skutków powszechnej dostępności środków przeciwbólowych i samodzielnego przyjmowania. Jak wskazywał, ok. 40 proc. zatruć lekowych w Stanach Zjednoczonych to zatrucia związane z przedawkowaniem niesteroidowych leków przeciwbólowych . "Pacjenci nie mając wyjścia, sami walczą z bólem, sami podejmują decyzje terapeutyczne, nie mając świadomości, jakie to niesie ryzyko" – stwierdził.

Na konieczność zmian w zakresie leczenia bólu wskazywał w ostatnim czasie m.in. Rzecznik Praw Pacjentów Bartłomiej Chmielowiec. MZ informuje, że projekt rozporządzenia jest zwieńczeniem dwuletniej współpracy MZ m.in. z Polskim Towarzystwem Badania Bólu, Parlamentarnym Zespołem ds. Praw Pacjentów, Koalicją na Rzecz Walki z Bólem "Wygrajmy z Bólem" oraz Fundacją Eksperci dla Zdrowia.