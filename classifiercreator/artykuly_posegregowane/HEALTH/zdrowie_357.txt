Gdynia, 09.09.2017. Uczestnicy OnkoRejsu wypływają na pokładzie żaglowca Zawisza Czarny z portu w Gdyni, 9 bm. w rejs do Karlskrony. Inicjatywa "OnkoRejs - wybieram życie" ma na celu przełamanie stereotypów na temat choroby jaką jest rak. Chorzy stanowią część załogi i pełnią wachty nawigacyjne, kambuzowe, portowe i kotwiczne. Uczestnicy będą sterować jednostką, stawiać i zrzucać żagle, cumować, szorować pokład, sprzątać rejony i wykonywać wszystkie czynności, które należą do pełnoprawnych załogantów. Ich udział w rejsie udowadnia, że z chorobą nowotworową można żyć, że można dokonywać rzeczy, które nie są łatwe nawet dla osób zdrowych i czerpać z tego radość. (cat) PAP/Jan Dzban Archiwum PAP © 2017 / Jan Dzban
                                        

            28 osób, które są po lub w trakcie leczenia onkologicznego, wypłynęło w Onkorejs z Gdyni do Szwecji na pokładzie żaglowca "Zawisza Czarny". Celem Onkorejsu jest łamanie stereotypów na temat choroby nowotworowej i przekonywanie do badań profilaktycznych.
      
            Żaglowiec wypłynął z Basenu Prezydenta w Gdyni w sobotę wieczorem. Powrót planowany jest za tydzień.

Organizatorka rejsu po Bałtyku, prezes fundacji "Onkorejs - wybieram życie" Magda Lesiewicz powiedziała PAP, że chorzy będą częścią załogi, będą pełnić wachty nawigacyjne, kambuzowe, portowe i kotwiczne, będą sterować jednostką, stawiać i zrzucać żagle, cumować, szorować pokład, sprzątać rejony i wykonywać wszystkie czynności, które należą do pełnoprawnych załogantów.

Wśród 28 uczestników Onkorejsu jest tylko dwóch mężczyzn.

Uczestnicząca w rejsie Justyna Wyrębska-Walczak powiedziała PAP tuż przed wypłynięciem, że bierze w nim udział, bo chce pokazać, że osoby z ciężkim uszczerbkiem na zdrowiu, niepełnosprawne są też w stanie realizować swoje marzenia. Przyznała, że ona z powodu choroby ma usuniętą kość krzyżową. "Chciałabym aby osoby, które dowiadują się o chorobie, nie załamywały się, nie zamykały się w domach tylko wyszły do ludzi i szukały pomocy" – powiedziała. "Bo zawsze jest nadzieja na to, że wyzdrowiejemy" – podkreśliła.

Przyznała, że o Onkorejsie po raz pierwszy usłyszała dwa lata temu (w 2015 r. był zorganizowany po raz pierwszy – PAP) kiedy była chora, nie mogła chodzić. "To wtedy bardzo zapragnęłam wziąć udział w tym rejsie ale wtedy byłam na takim etapie, że nie dawano mi szans, że w ogóle będę chodzić" – powiedziała. "Operacja się udała, wycięto mi kość krzyżową, chociaż początkowo nie dawano mi szans na to, a jednak się udało i o to chodzi, żeby nigdy się nie poddawać, bo nigdy nic nie wiadomo" – przekonywała. Powiedziała, że nigdy wcześniej nie żeglowała.

Druga uczestniczka Onkorejsu, Bożena Kalinowska przyznała w rozmowie z PAP, że udział w rejsie "ma dla niej szalone znaczenie". Powiedziała, że chorobę onkologiczną miała 6,5 roku temu. "To było moje marzenie aby na takim żaglowcu wypłynąć w rejs po morzu" – dodała. "Wszystkie uczestniczki rejsu mają tyle energii, zapału i radości w sobie, że to mnie też podbudowuje, pomaga żyć aktywnie i nie myśleć o kłopotach" – tłumaczy.

Lesiewicz ma nadzieję, że "pokazanie, że osoby onkologiczne potrafią korzystać i cieszyć się z życia, marzyć i realizować te marzenia sprawi, że mit raka jako choroby zawsze śmiertelnej upadnie".

W Karlskronie uczestnicy rejsu mają m.in. odwiedzić oddział onkologiczny miejscowego szpitala.

Tegoroczny Onkorejs to czwarta tego typu wyprawa. Pierwszy - z maja 2015 r., na "Zjawie IV" - zakończył się po kilkudziesięciu godzinach ewakuacją dwunastu uczestniczek, bo łódź się rozszczelniła. Udała się kolejna wyprawa - z września 2015 r. Celem dwóch pierwszych rejsów była Visby na szwedzkiej wyspie Gotlandia. Z kolei w maju 2016 r. uczestnicy Onkorejsu popłynęli do litewskiej Kłajpedy na "Zawiszy Czarnym", któremu asystował "Nest".

Bożena Leszczyńska