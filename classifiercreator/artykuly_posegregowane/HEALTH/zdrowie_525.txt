Warszawa, 16.02.2017. Minister zdrowia Konstanty Radziwiłł (L), dyrektor NIZP-PZH prof. Mirosław Wysocki (2L), zastępca Dyrektora NIZP-PZH prof. Bogdan Wojtyniak (2P) i Dyrektor Biura WHO w Polsce Paulina Karwowska (P) podczas konferencji nt. raportu "Sytuacja zdrowotna ludności Polski i jej uwarunkowania", 16 bm. w centrum prasowym PAP w Warszawie. Podczas konferencji zostaną także przedstawione zasady działania portalu Serwis Zdrowie, realizowanego w ramach Narodowego Programu Zdrowia na lata 2016-2020 przez PAP. (mr) PAP/Radek Pietruszka PAP © 2017 / Radek Pietruszka
                                        

            Serwis Zdrowie - wspólne przedsięwzięcie PAP i resortu zdrowia - to portal informacyjno-edukacyjny w całości poświęcony profilaktyce zdrowotnej. To wielka szansa, żeby poprawić zdrowie Polaków - mówił w czwartek na konferencji prasowej minister zdrowia Konstanty Radziwiłł.
      
            Uruchomiony przez Polską Agencję Prasową portal ma popularyzować wiedzę na temat czynników sprzyjających zdrowiu oraz powodujących ryzyko rozwoju chorób.

Radziwiłł podkreślał, że celem służby zdrowia jest nie tylko ratowanie życia, ale także poprawa jego jakości. "W tym sensie ten serwis jest bardzo, bardzo ważnym narzędziem, którym możemy - oczywiście nie należy spodziewać się rewolucji z dnia nadzień - poprawiać różnego rodzaju wskaźniki zdrowotne, poprzez modyfikowanie tego, jak wszyscy żyjemy" - powiedział.

Szef MZ wskazywał, że nadal istnieje wiele mitów, nieporozumień i uprzedzeń dotyczących zdrowego trybu życia, brakuje także wiedzy na ten temat. Dlatego też potrzebny jest portal, który będzie przekazywał rzetelne, sprawdzone informacje o profilaktyce zdrowotnej. "To jest wielka szansa na to, żeby poprawić zdrowie Polaków" - podkreślił.

Minister zwracał uwagę na szczególne znaczenie profilaktyki dla zdrowia społeczeństwa. "Od lat 70. ubiegłego wieku wiemy na pewno, że zdrowie człowieka zależy w ogromnej mierze od tego, jak funkcjonuje i żyje. Oczekiwanie poprawiania się wskaźników zdrowia (...) zależy w znacznie większej mierze od tego, jak żyjemy, niż od tego, jak się leczymy" - powiedział.

Prezes PAP Artur Dmochowski powiedział, że portal, który w czwartek oficjalnie rozpoczął działalność, jest prowadzony przez specjalną redakcję utworzoną w PAP. "Portal tworzony jest przy współpracy z najlepszymi ekspertami, z czołowymi placówkami naukowymi i medycznymi w kraju" - podkreślił.

Poinformował, że wszystkie teksty, grafiki i materiały wideo znajdujące się na portalu są dostępne dla każdego i mogą być wykorzystywane zarówno przez indywidualnych internautów, jak i publikowane przez inne media. "Ministerstwo Zdrowia udostępnia dzięki temu portalowi bardzo duży zakres wiedzy. Zapraszam do częstego korzystania z portalu zdrowie.pap.pl" - powiedział Dmochowski.

"Bardzo się cieszę, że to Polska Agencja Prasowa, a nie ktoś inny, bierze na siebie ten obowiązek. To jest realizacja Narodowego Programu Zdrowia, są na to środki z budżetu państwa (...). Myślę, że to wszystko gwarantuje, że będzie to solidne narzędzie wspomagające postęp w zakresie tego, co jest dla nas jedną z najważniejszych rzeczy, jaką jest po prostu zdrowie każdego człowieka" - powiedział minister.

Radziwiłł podkreślił, że w Serwisie Zdrowie zamieszczane są jedynie potwierdzone informacje dotyczące np. zdrowego trybu życia, profilaktyki i wczesnego wykrywania chorób, a także dementujące popularne mity medyczne. Wyraził nadzieję, że przynajmniej część osób dzięki treściom zawartym na portalu zweryfikuje swój styl życia, będzie się lepiej odżywiać, unikać sytuacji ryzykownych, a także będzie regularnie wykonywać niezbędne badania.

Na portalu znajdują się materiały przygotowane przez doświadczonych dziennikarzy i edytorów PAP, we współpracy z uznanymi ekspertami – naukowcami, lekarzami, terapeutami oraz profesjonalistami w zakresie profilaktyki medycznej. W serwisie można znaleźć m.in. artykuły i filmy na temat zdrowego stylu życia, profilaktyki uzależnień, zdrowego starzenia się i zdrowia prokreacyjnego. Publikowane są także doniesienia na podstawie prac badawczych, których wyniki udostępniane są w renomowanych czasopismach naukowych.

Wszystkie artykuły, zdjęcia, rysunki, infografiki, teksty ekspertów i materiały wideo można pobierać bezpłatnie (po zarejestrowaniu się) ze strony www.zdrowie.pap.pl i publikować je w całości lub części, podając jedynie źródło pochodzenia. Serwis będzie rozbudowywany i wzbogacany o nowe moduły.

Olga Zakolska, Agata Kwiatkowska