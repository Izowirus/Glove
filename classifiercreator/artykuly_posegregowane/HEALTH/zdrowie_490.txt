Senat przyjął w czwartek ustawę wprowadzającą tzw. sieć szpitali. Senatorowie nie zgodzili się na poprawki opozycji, m.in. by przeprowadzić w dwóch województwach pilotaż nowych zasad finansowania szpitali. Teraz ustawa trafi do prezydenta.
      
            Przyjęcie nowelizacji bez poprawek poparło 50 senatorów, 35 było przeciw, a dwóch wstrzymało się od głosu. Tym samym senatorowie nie uwzględnili poprawek zgłaszanych przez opozycję i senatora PiS Jacka Włosowicza.

Senatorowie opozycji proponowali opóźnienie terminu wejścia w życie nowych przepisów, przeprowadzenie rocznego pilotażu w dwóch województwach oraz wpisanie profili geriatrycznych do szpitali II i III poziomu.

Propozycję zmian w ustawie zgłosił też senator Włosowicz, który złożył poprawkę dotyczącą zasad kwalifikacji do sieci w sytuacji, gdy w budynku szpitala pomieszczenia wynajmuje inny podmiot leczniczy i wykonuje w nich świadczenia. Do przyjęcia tej poprawki w czwartek na posiedzeniu senackiej komisji zdrowia przekonywał także wiceminister sprawiedliwości Marcin Warchoł.

Zgodnie z ustawą utworzony zostanie system podstawowego szpitalnego zabezpieczenia świadczeń opieki zdrowotnej (PSZ), czyli tzw. sieć szpitali. W sieci będą mogły znaleźć się placówki, które od co najmniej dwóch lat mają umowę z NFZ i w których funkcjonuje izba przyjęć albo szpitalny oddział ratunkowy (drugiego warunku nie będą musiały spełniać szpitale ogólnopolskie, onkologiczne i pulmonologiczne).



Placówki znajdujące się w sieci będą podzielone na kilka różnych poziomów systemu zabezpieczenia. Pierwszy stopień to głównie szpitale powiatowe, drugi - ponadpowiatowe, a trzeci - wojewódzkie. Kolejne poziomy to szpitale: pediatryczne, ogólnopolskie, onkologiczne i pulmonologiczne. Placówki zakwalifikowane do sieci będą miały gwarantowaną umowę z NFZ. Sieć będzie też obejmować m.in. ambulatoryjną opiekę specjalistyczną w przychodniach przyszpitalnych oraz nocną i świąteczną opiekę zdrowotną.

Na funkcjonowanie tego systemu przeznaczonych będzie ok. 91 proc. środków, z których obecnie finansowane jest leczenie szpitalne. Pozostałe 9 proc. będzie przeznaczone na konkursy świadczeń, do których będą mogły przystąpić zarówno placówki, które nie zakwalifikowały się do sieci, jaki i szpitale sieciowe, które będą chciały otrzymać finansowanie np. na funkcjonowanie dodatkowych oddziałów.

Pierwsze wykazy szpitali zakwalifikowanych do sieci w każdym województwie będą ogłaszane nie później niż do 27 czerwca br. Do 26 września zostaną one uzupełnione o podmioty lecznicze, które powstaną w wyniku połączenia dwóch lub więcej podmiotów. Wykazy będą obowiązywały od 1 października 2017 r. przez kolejne 4 lata.

Ustawa wejdzie w życie po upływie 7 dni od dnia ogłoszenia.