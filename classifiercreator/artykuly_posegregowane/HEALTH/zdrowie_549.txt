Elbląg, 19.09.2016. Akrylowy wydruk serca zaprezentowany, 19 bm. Programista Wojciech Wojtkowski, wspólnie z dr Henrykiem Olszewskim z elbląskiej Państwowej Wyższej Szkoły Zawodowej opracowali algorytm pozwalający stworzyć przestrzenny model organów, zbudowanych z tkanek miękkich. Algorytm powstał, by pomóc synowi Wojtkowskiego, który urodził się z rzadką, skomplikowaną wadą serca. Na podstawie zdjęć tomograficznych klatki piersiowej rocznego Maciusia, informatycy wygenerowali model serca i naczyń krwionośnych, wyizolowany z sąsiadujących tkanek i wydrukowali go na precyzyjnej drukarce 3D, użyczonej przez Elbląski Park Technologiczny. Kardiochirurdzy z gdańskiego szpitala na Zaspie, prof. Ireneusz Haponiuk i dr Radosław Jaworski, którzy podjęli się zoperować Maćka, dokładnie zaplanują na akrylowym modelu przebieg operacji i drogę dotarcia do serca, bez uszkadzania płuca, co znacznie zmniejszy ryzyko zabiegu. 
 (tw/mgut)
PAP/Tomasz Waszczuk PAP © 2017 / Tomasz Waszczuk
                                        

            3 tys. osób powyżej 65. roku życia zostanie objętych rozpoczynającym się właśnie badaniem, które pozwoli opracować system wczesnego wykrywania tzw. niemego migotania przedsionków, czyli takiego, które nie daje objawów.
      
            Nieme migotanie przedsionków jest jednym z najczęstszych rodzajów zaburzeń rytmu serca, które aż pięciokrotnie zwiększa ryzyko udaru mózgu. Najbardziej narażone są na nie osoby starsze. Udar niedokrwienny jest jedną z najczęstszych przyczyn zgonu i inwalidztwa, a jego leczenie stanowi istotną część kosztów opieki zdrowotnej. Badanie pozwoli uzyskać dane na temat częstości występowania niemego migotania przedsionków w polskiej populacji i czynnikach ryzyka tej arytmii wśród osób po 65. roku życia, co ma stać się podstawą do opracowania nowych metod leczenia.

Projekt NoMED-AF jest realizowany w ramach strategicznego programu badań naukowych i prac rozwojowych „Profilaktyka i leczenie chorób cywilizacyjnych” – STRATEGMED.

„Badanie zostanie przeprowadzone na reprezentatywnej grupie. Wierzymy, że dostarczy ważnej informacji o tym, jak szukać osób cierpiących na migotanie przedsionków niedające objawów, aby wdrożyć u nich odpowiednią profilaktykę przeciwkrzepliwą, co znacząco zmniejszy ryzyko udaru mózgu” – powiedział PAP kierownik medyczny projektu prof. Zbigniew Kalarus ze Śląskiego Centrum Chorób Serca w Zabrzu.

Badanie zostanie przeprowadzone z wykorzystaniem nowatorskich urządzeń, m.in. kamizelki do badania EKG pozwalającej na rejestrację sygnału serca przez 30 dni, wykonanej z biozgodnych materiałów, ze specjalnymi elektrodami materiałowymi, niewywołującymi podrażnień skóry.

Liderem projektu jest Kardio-Med Silesia w Zabrzu, w skład konsorcjum wchodzą też: Comarch Healthcare, Instytut Techniki i Aparatury Medycznej ITAM, Gdański Uniwersytet Medyczny, Warszawski Uniwersytet Medyczny, Klinika Kardiologii Pomorskiego Uniwersytetu Medycznego oraz Oddział Kliniczny Kliniki Chorób Wewnętrznych i Geriatrii Uniwersytetu Jagiellońskiego Collegium Medicum. Budżet projektu NoMED-AF to 15 mln zł.