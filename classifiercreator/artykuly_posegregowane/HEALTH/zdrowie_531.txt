W sobotę w Kościele katolickim obchodzony jest XXV Światowy Dzień Chorego. Ma on uwrażliwiać na wartość ludzkiego cierpienia i zachęcić do wspierania chorych oraz im służących. Z tej okazji w wielu szpitalach odprawiane są okolicznościowe msze św. w intencji chorych.
      
            Światowy Dzień Chorego został ustanowiony przez papieża Jana Pawła II 11 maja 1992 r. - w 75. rocznicę objawień fatimskich i w 11. rocznicę zamachu na jego życie na placu św. Piotra w Rzymie. Był obchodzony co roku w którymś z sanktuariów maryjnych w różnych częściach świata; od 2009 r. - zgodnie z wolą papieża Benedykta XVI - obchody mają charakter diecezjalny.

W tym roku, decyzją papieża Franciszka, nadzwyczajne obchody tego dnia odbędą się – tak jak przed 25 laty - w Lourdes. Legatem na te uroczystości Ojciec Święty mianował kard. Pietro Parolina.

Hasłem XXV Światowego Dnia Chorego są słowa zaczerpnięte z Ewangelii św. Łukasza: "Zdumienie tym, czego dokonuje Bóg: +wielkie rzeczy uczynił mi Wszechmocny+". Papież Franciszek na kanwie tego hasła przypomina, że dzień ten jest okazją do zwrócenia szczególnej uwagi na sytuację chorych i cierpiących. Jednocześnie zachęca tych, którzy poświęcają się na ich rzecz: rodzin, pracowników służby zdrowia i wolontariuszy, do dziękowania za otrzymane od Pana powołanie towarzyszenia chorym braciom.



Ponadto obchody te – wskazuje Franciszek – odnawiają w Kościele dynamikę duchową, aby coraz lepiej wypełniać tę zasadniczą część jego misji, która obejmuje posługę ostatnim, chorym, cierpiącym, wykluczonym i usuwanym na margines.

"Z pewnością czas modlitwy, liturgii eucharystycznej i namaszczenia chorych, dzielenie się z chorymi, a także pogłębienie wiedzy bioetycznej i teologiczno-pastoralnej, które będą miały miejsce w tych dniach w Lourdes wniosą nowy ważny wkład w tę posługę" – podkreśla w orędziu papież Franciszek.

Podczas Światowego Dnia Chorego w całym kraju odbywać się będą uroczyste msze

Ponowił on także deklarację o swej modlitewnej solidarności i poparciu dla lekarzy, pielęgniarek, wolontariuszy i wszystkich mężczyzn i kobiet konsekrowanych, zaangażowanych w posługę chorym i cierpiącym; dla instytucji kościelnych i świeckich, które działają w tym obszarze; a także dla rodzin, które z miłością opiekują się swoimi chorymi krewnymi.

Podczas Światowego Dnia Chorego w całym kraju odbywać się będą uroczyste msze św., odwiedziny chorych przez duszpasterzy i biskupów w szpitalach, bezpłatne porady lekarskie oraz zbiórki na leczenie i rehabilitację dzieci – to stałe punkty diecezjalnych obchodów Światowego Dnia Chorych.

W sobotę i dniach kolejnych odbędą się one już po raz dwudziesty piąty, a w ich przygotowanie włączają się zakony, hospicja, medycy oraz wspólnoty parafialne. Organizatorzy apelują o jak najliczniejszy udział, zwłaszcza osób chorych, oraz o pomoc w ich dotarciu na Eucharystie.

Z okazji XXV Światowego Dnia Chorych warszawscy biskupi odwiedzą pacjentów stołecznych szpitali. W sobotę 11 lutego o godz. 10.30 kard. Kazimierz Nycz będzie przewodniczył mszy św. w Centrum Onkologii im. Marii Skłodowskiej-Curie. Tego samego dnia o godz. 12.00 bp Rafał Markowski poświęci kaplicę i odprawi mszę św. w Szpitalu Opieki Krótkoterminowej Centrum ATTIS na Woli, a bp Michał Janocha odprawi mszę św. w szpitalu na Banacha (godz. 15.00).

Główna Msza św. w intencji chorych w diecezji warszawsko-praskiej odbędzie się w Sanktuarium Matki Bożej z Lourdes na Wileńskiej 69. Przewodniczyć jej będzie bp Marek Solarczyk.

Nuncjusz apostolski w Polsce abp Salvatore Pennacchio odprawi mszę św. dla pacjentów i pracowników szpitala MSWiA w Warszawie

W niedzielę 12 lutego we wszystkich parafiach diecezji, po mszach świętych przeprowadzona zostanie zbiórka do puszek Caritas na leczenie i rehabilitację chorych dzieci.

W kościołach na całym świecie - w Dniu Chorego - sprawowane są uroczyste msze św., podczas których udziela się sakramentu namaszczenia chorych lub indywidualnego błogosławieństwa. Często też biskupi, księża i wolontariusze odwiedzają tego dnia chorych w szpitalach, modląc się w ich intencjach.

Dzień Chorego wyznaczono na 11 lutego, gdyż tego dnia w 1984 r. ogłoszono pierwszy w dziejach Kościoła List Apostolski Jana Pawła II "Salvifici doloris", poświęcony wartości ludzkiego cierpienia.

Papież Jan Paweł II odniósł się w nim do ewangelicznej nauki o cierpieniu i zaapelował do władz zachęcając je, by uwagę i zainteresowanie Kościoła cierpieniem uznały za okazję "do dialogu, spotkania i współpracy w budowaniu społeczności, która poprzez troskę o cierpiących będzie czynić postępy na drodze sprawiedliwości, wolności, miłości i pokoju".