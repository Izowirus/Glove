Warszawa, 31.07.2018. Minister zdrowia Łukasz Szumowski podczas konferencji prasowej dotyczącej programu "Wspólnie dla zdrowia", 31 bm. w Warszawie. (mr) PAP/Leszek Szymański PAP © 2018 / Leszek Szymański
                                        

            W październiku rozpocznie się pilotażowy program narodowego instytutu onkologicznego – poinformował w niedzielę PAP minister zdrowia Łukasz Szumowski.
      
            "Pilotaż wystartuje w przyszłym miesiącu. Najpierw na Dolnym Śląsku i w woj. świętokrzyskim, a następnie dołączą kolejne województwa" - powiedział minister.

Szumowski wyjaśnił, że "narodowy instytut onkologiczny, czy inaczej mówiąc narodowa sieć onkologiczna, powstaje na bazie modelu francuskiego i kanadyjskiego, gdzie w rozproszonej bazie, ale w tym samym standardzie, w tym samym schemacie i z taką samą jakością każdy pacjent w Polsce będzie mieć dostęp do leczenia onkologicznego".

Poinformował, że podczas ostatniej wizyty w USA w lipcu tego roku przedstawił plany powołania narodowego instytutu onkologicznego. Spotkały się one z wysoką oceną specjalistów w dziedzinie ochrony zdrowia.

Szef resortu zdrowia przyznał, że prace koncepcyjne nad powołaniem instytutu zajęły sporo czasu. Podkreślił zarazem, że "chodziło o to, aby wszystko było dopięte na ostatni guzik".

W ocenie ministra Szumowskiego najważniejsze z punktu widzenia pacjenta jest to, żeby po otrzymaniu diagnozy wiedział on od razu, gdzie ma się zgłosić, aby podjąć odpowiednią terapię, żeby nie musiał się "błąkać po całym systemie".

Szef PSL Władysław Kosiniak-Kamysz podczas konwencji PSL zarzucił premierowi Mateuszowi Morawieckiemu, że nie dotrzymuje obietnic. "Są niewiarygodni w rządzie i będą w samorządzie. Pamiętacie obietnice premiera Morawieckiego o Narodowym Centrum Onkologii? Gdzie ono jest? Starosta Szczotka otwiera oddział w szpitalu w Krotoszynie. Gdzie rząd nie może, tam samorząd dopomoże" – tak na Twitterze PSL przytaczane są słowa Kosiniaka-Kamysza.