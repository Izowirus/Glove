Warszawa, 02.08.2017. Kawa z ekspresu . (jt/am) Archiwum fot. PAP/Jacek Turczyk
                                        

            Regularne picie zawierających kofeinę napojów, kawy i herbaty, może wydłużyć życie kobiet cierpiących na cukrzycę - wynika z badań portugalskich specjalistów. Wśród mężczyzn podobnej zależności jednak nie stwierdzono.
      
            Dr João Sérgio Neves i prof. Davide Carvalho z uniwersytetu w Porto wyjaśniają, że w ramach badania przeanalizowano dane o stanie zdrowia i zwyczajach kulinarnych ponad 3 tys. dorosłych Amerykanów obojga połci cierpiących na cukrzycę. Od 1971 r. objęci byli oni badaniami National Health Nutrition Examination Survey (NHANES).

Okazało się, że kobiety chore na cukrzycę są tym mniej narażone na zgon, im częściej sięgają po kawę lub herbatę. Najbardziej korzystna jest kawa, która chroni szczególnie przed chorobami sercowo-naczyniowymi. Herbata zmniejsza głównie ryzyko śmierci z powodu nowotworów.

Kobiety z cukrzycą, które regularnie wypijały jedną filiżankę kawy dziennie (zawierającą średnio około 100 mg kofeiny), były o 51 proc. mniej narażone na zgon w porównaniu do pacjentek z tą chorobą, które w ogóle nie piły napojów z kofeiną. Z kolei dzienna dawka kofeiny od 100 do 200 mg obniżała u nich ryzyko śmierci o 57 proc., a ponad 200 mg (co najmniej dwie filiżanki kawy) - o 66 proc.

Autorzy badania twierdzą, że kofeina wydłużała życie niezależnie od wieku kobiet ciepiących na cukrzycę, jak i od tego czy paliły one papierosy, jak dużo spożywały alkoholu i czy miały nadciśnienie tętnicze krwi.

Nie oznacza to jednak, że aby dłużej żyć można np. palić papierosy, licząc na dobroczynne właściwości kawy. Badanie sugeruje jedynie, że kawa i herbata z kofeiną są niezależnym czynnikiem wydłużającym życie (w tym przypadku kobiet z cukrzycą). Portugalscy specjaliści podkreślają, że napoje te nie zastąpią odpowiedniego stylu życia, czyli właściwego odżywiania się i aktywności fizycznej.

Portugalscy badacze mówili o tym podczas kongresu Europejskiego Towarzystwa Badań nad Cukrzycą (EASD), który odbył się w Lizbonie.