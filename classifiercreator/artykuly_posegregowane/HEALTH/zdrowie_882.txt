Warszawa, 10.12.2014. Dyrektor Wojskowego Instytutu Medycznego. gen. bryg. dr hab. n. med. Grzegorz Gielerak podczas uroczystości otwarcia. W wojskowym szpitalu przy ul. Szaserów w Warszawie otwarto, 10 bm. nowy budynek "F". Do nowej siedziby przeniesione zostały: Poradnia Kardiologiczna wraz z Pracownią Elektrofizjologii i Hemodynamiki, Pracownia Mikrobiologii Zakładu Diagnostyki Laboratoryjnej oraz rozbudowany Oddział Intensywnej Opieki Medycznej. (tg/awol)PAP/Tomasz Gzell Archiwum fot. PAP © 2015 / Tomasz Gzell
                                        

            W Wojskowym Instytucie Medycznym powstał pierwszy w Polsce system analiz medycznych – powiedział we wtorek w Warszawie dyrektor ośrodka, prof. Grzegorz Gielerak, podczas konferencji „Jakościowy skok w opiece nad pacjentami”.
      
            Spotkanie poświęcone było najnowocześniejszemu wyposażeniu diagnostycznemu i terapeutycznemu, jakie powstało w WIM w ramach Programu Operacyjnego Innowacyjna Gospodarka. Zakupiono m.in. angiograf obrazujący stan naczyń krwionośnych, najnowszej generacji rezonans magnetyczny o mocy 3 Tesli oraz pozytonową tomografię emisyjną (PET).

„Powstała również hybrydowa sala operacyjna, w której mogą być wykonywane zarówno coraz częściej stosowane zabiegi mało inwazyjne, jak i klasyczne, np. na otwartej jamie brzusznej” - powiedział kierownik kliniki chirurgii naczyniowej i endowaskularnej, prof. Marek Maruszyński.

Według specjalisty, operacje mało inwazyjne ratują życie chorych, którzy z powodu dużego zagrożenia groźnymi powikłaniami nie kwalifikują się do tradycyjnej operacji. Jako przykład podał zabieg usunięcia tętniaka aorty brzusznej. Dawniej śmiertelność takich operacji była tak duża, że często rezygnowano w ogóle z jej przeprowadzenia.

„Dziś zamiast skalpela używany drobne cewniki wprowadzane do chorego naczynia krwionośnego. W ten sposób leczymy chorego od środka, w miejscu, w którym rozwinęła się choroba” – powiedział prof. Maruszyński.

Podobnie jak hybrydowa sala operacyjna łączy różne urządzenia medyczne i techniki operacyjne, w Wojskowym Instytucie Medycznym powstał system informatyczny „TeleMedNet II” łączący wszystkie najważniejsze urządzenia diagnostyczne ośrodka. „Stworzyło to zupełnie nowe możliwe wykrywania chorób, jak i ich leczenia” – powiedział szef oddziału teleinformatyki WIM, dr inż. Piotr Murawski.

System umożliwia kompleksowe analizowanie wszystkich danych uzyskiwanych w poszczególnych klinikach i oddziałach Instytutu. Włączono do niego m.in. skaner histopatologiczny, który na ekranie przekazuje obraz pobranej od chorego próbki tkanki takiej samej jakości jak ten, który lekarz ogląda pod mikroskopem.

Zbigniew Wojtasiński