Warszawa, 08.09.2017. Przeziębiona kobieta w swetrze, wyciera nos. (jt/am) ***UWAGA!!! ZDJĘCIA NIE MOGĄ BYĆ WYKORZYSTANE  DO TEMATÓW O CHOROBACH WENERYCZNYCH ORAZ PSYCHICZNYCH Z WYŁĄCZENIEM DEPRESJI*** Archiwum fot. PAP/Jacek Turczyk
                                        

            Pospolite infekcje układu oddechowego czy moczowego, które kończą się hospitalizacją, znacznie zwiększają ryzyko udaru mózgu i zawału serca oraz zgonu - wynika z badania, którym objęto ok. 1,2 mln pacjentów.
      
            Informację na ten temat zamieszcza serwis Medical Xpress, za stroną internetową Aston University w Birmingham w Wielkiej Brytanii.

Naukowcy z wydziału medycznego tej uczelni przenalizowali dane zbierane przez 14 lat wśród ok. 1,2 mln osób (w ramach badania o akronimie ACALM - Algorithm for Comorbidities, Associations, Length of Stay and Mortality). W tej grupie zidentyfikowali ponad 34 tys. pacjentów przyjętych do szpitala z infekcją układu oddechowego lub moczowego i porównali informacje o ich zdrowiu z danymi osób dobranych pod względem wieku i płci, które nie przeszły podobnych chorób zakaźnych.

"Z naszych danych wynika, że osoby, które zostały przyjęte do szpitala z infekcją oddechową lub układu moczowego są o 40 proc. bardziej narażone na zawał serca w przyszłości i o 150 proc. bardziej narażone na udar mózgu, w porównaniu z pacjentami, którzy nie mieli takiej infekcji" - skomentował kardiolog dr Rahul Potluri z Aston University.

Co więcej, osoby po zakażeniach układu oddechowego lub moczowego miały też trzykrotnie wyższe ryzyko zgonu po zawale, w porównaniu z pacjentami, którzy nie przeszli tych zakażeń. W przypadku udaru ryzyko zgonu było wyższe dwukrotnie.

W analizie uwzględniono inne czynniki mające wpływ na ryzyko zdarzeń sercowo-naczyniowych, takie jak: wiek, płeć, przynależność etniczna, palenie papierosów, otyłość oraz występowanie różnych chorób, w tym zbyt wysokiego poziomu cholesterolu, nadciśnienia tętniczego, cukrzycy, choroby nerek, migotania przedsionków czy niewydolności serca. Okazało się, że wpływ pospolitych infekcji na ryzyko wystąpienia zawału serca i udaru mózgu był porównywalny z wpływem cukrzycy, nadciśnienia tętniczego, wysokiego poziomu cholesterolu i wyższy niż wpływ otyłości.

Jak przypominają autorzy badania, do występowania zawałów serca i udarów mózgu przyczynia się rozwój miażdżycy naczyń. Przyrastająca na wewnętrznej ścianie tętnicy blaszka miażdżycowa stopniowo zwęża jej światło i powoduje niedokrwienie narządu, który dana tętnica odżywia. Oderwanie się blaszki może zablokować tętnicę i - w zależności od jej lokalizacji - spowodować zawał serca lub udar mózgu.

W rozwoju miażdżycy dobrze udokumentowaną rolę odgrywa zbyt wysoki poziom cholesterolu (hipercholesterolemia) we krwi. Ostatnie badania (głównie badanie o akronimie CANTOS) wskazują, że istotny udział mają tu również procesy zapalne. Infekcje są czynnikiem wywołującym uogólnione zapalenie w organizmie i w ten sposób mogą przyczyniać się do wzrostu zagrożenia zawałem czy udarem, tłumaczą naukowcy.

"To znamienne, że w naszym badaniu infekcje okazały się mieć tak samo istotne znaczenie - jeśli nie większe – dla wystąpienia zwału serca czy udaru mózgu w przyszłości, co dobrze potwierdzone czynniki ryzyka, w tym nadciśnienie tętnicze lub cukrzyca. Choć procesy zapalne powiązano z rozwojem miażdżycy naczyń, to jest największe badanie, które wykazało, że pospolite infekcje stanowią tak ważny czynnik ryzyka" - zaznaczył dr Potluri.

Zdaniem głównego autora pracy dr. Paula Cartera uzyskane przez jego zespół dane liczbowe są zbyt duże, by móc je zignorować. Jak ocenił specjalista, konieczne są dalsze badania nad zależnością między pospolitymi infekcjami a ryzykiem zdarzeń sercowo-naczyniowych, bowiem liczba osób, których dotyczy to zagadnienie jest ogromna.