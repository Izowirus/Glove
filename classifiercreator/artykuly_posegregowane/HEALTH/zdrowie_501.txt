Początkowo prowadzenie przychodni nocnej i świątecznej opieki zdrowotnej przy SOR-ach nie będzie obowiązkowe - poinformował PAP minister zdrowia Konstanty Radziwiłł. Zaznaczył jednocześnie, że szpitale sieciowe będą zachęcane do zapewnienia pacjentom takiej opieki.
      
            Resort zapowiadał, że po utworzeniu sieci szpitali przy szpitalnych oddziałach ratunkowych (SOR) uruchamiane będą przychodnie nocnej i świątecznej opieki zdrowotnej, co ma m.in. zmniejszyć kolejki pacjentów na SOR-ach. W rozmowie z PAP minister Radziwiłł poinformował, że utworzenie takiej przychodni nie będzie obowiązkowe.

"Myślę, że docelowo wszystkie szpitale 1., 2. i 3. stopnia - czyli powiatowe, ponadpowiatowe i wojewódzkie - a także szpitale pediatryczne, taką przychodnię zorganizują, ale nie wprowadzamy tego jako obowiązku, warunku wejścia do sieci" - powiedział.



"Zaproponowane przez nas rozwiązania nie mogą być rewolucją, bo w praktyce mogłyby być kłopoty np. z pozyskaniem odpowiednich środków, kadry itd. Ale zachęta będzie na tyle silna, że prawdopodobnie z czasem w większości miejsc albo wszędzie pojawią się tego typu poradnie" - powiedział.

Minister przypomniał, że podobne przychodnie już teraz działają w niektórych szpitalach. Pytany, czy uruchomienie przychodni oznacza konieczność utworzenia nowych etatów, odpowiedział, że pracować tam będą mogli zarówno nowi lekarze, jak i już zatrudnieni w danym szpitalu.

Radziwiłł zwrócił uwagę, że obecnie ciężko chorzy pacjenci wymagający szybkiej pomocy lekarskiej często muszą czekać na izbach przyjęć i SOR-ach w jednej kolejce z lżej chorymi, którzy nie zdążyli z wizytą do lekarza rodzinnego i szukają pomocy w najbliższej całodobowej placówce.

"Dla tych osób obok szpitalnego oddziału ratunkowego będzie zorganizowana przychodnia nocnej i świątecznej pomocy lekarskiej, w której np. osoby z przeziębieniem będą mogły być leczone. (...) To zdecydowanie rozładuje kolejkę, która tworzy się w bardzo wielu miejscach, gdzie najciężej chorzy powinni być przyjmowani szybko" - powiedział.

Jednocześnie minister zaznaczył, że resort nie zamierza likwidować już działających przychodni nocnej i świątecznej opieki zdrowotnej, które są zlokalizowane poza szpitalami.

Olga Zakolska