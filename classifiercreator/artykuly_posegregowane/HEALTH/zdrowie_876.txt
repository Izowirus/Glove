Sosnowiecki szpital Nutrico jest pierwszym kraju, który posiada nowoczesną pracownię żywienia pozajelitowego. Przygotowywane w niej mieszaniny ratują życie wcześniakom i pacjentom niedożywionym. Dzięki rozwiązaniom stosowanym w wojsku transport mieszanin dla najmłodszych pacjentów nie przekracza 6 godzin od zlecenia, w przypadku dorosłych - 24 godzin.
      
            Szpital Nutrico to pierwsze w Polsce Centrum Badawczo-Rozwojowe Żywienia Klinicznego. Uchodzi za jeden z najbardziej innowacyjnych ośrodków medycznych w woj. śląskim. Technologie transportu szpital zaczerpnął z doświadczeń amerykańskich.

"Pierwotnie były wykorzystywane do transportu krwi na pole walki, na wojnę w Afganistanie i Iraku. Nam udało się uzyskać te technologie i wykorzystujemy je codziennie w transportach mieszanin żywieniowych" - mówi PAP dr n. med. Łukasz Drozd, prezes zarządu szpitala Nutrico.



Sosnowiecki szpital monitoruje cały proces produkcji mieszanin - od momentu wyboru leku aż do transportu do określonego szpitala i pacjenta na terenie całego kraju. Każdy lekarz w Polsce może online na recepcie złożyć dyspozycję do sporządzenia mieszaniny, która trafia bezpośrednio do maszyny odpowiedzialnej za jej produkcję. To minimalizuje ryzyko błędu - podkreśla dr Drozd.

Przykładowo - przygotowanie i dostarczenie odpowiedniego preparatu żywieniowego do Warszawy zajmuje ok. sześciu godzin. "Codziennie dostarczamy mieszaniny żywieniowe z Sosnowca dla różnych grup pacjentów, od noworodków wcześniaków poprzez pacjentów dorosłych aż do tych w wieku podeszłym. Najmniejszy pacjent, którego udało nam się leczyć, miał 580 gram, a warto też wspomnieć o tym, obecnie mamy w swoim leczeniu trojaczki" - dodaje dr Drozd. Przypomina także, że dzięki odpowiednim substancjom odżywczym pacjent szybciej dochodzi do zdrowia i skraca się jego czas hospitalizacji nawet o połowę.