epa05253821 A technician labels a urine sample during a drug test drive for police officers at Aceh Police Headquarters in Banda Aceh, Indonesia, 11 April 2016. The Aceh Province Police Department is conducting tests for its officers as part of an attempt to combat drug distribution networks and to discover police officers affiliated with drug syndicates in Indonesia.  EPA/HOTLI SIMANJUNTAK 
Dostawca: PAP/EPA. PAP/EPA © 2017 / HOTLI SIMANJUNTAK
                                        

            Naukowcy z Uniwersytetu Gdańskiego opracowali innowacyjny, szybki test do wykrywania raka układu moczowego. Skuteczność testu pokazały wstępne badania wykonane na 85 osobach. Dalsze - rozpoczęte właśnie próby - obejmą tysiąc osób.
      
            Test do wykrywania choroby nowotworowej nabłonka układu moczowego, nazywanej potocznie rakiem układu moczowego, opracowali prof. Adam Lesner oraz dr Natalia Gruba z Pracowni Analityki Biochemicznej Wydziału Chemii Uniwersytetu Gdańskiego.

„Podczas powstawania nowotworów w obrębie nabłonka układu moczowego dochodzi do zwiększonej aktywności enzymów proteolitycznych, czyli takich enzymów, które powodują rozpad białek” – powiedział PAP prof. Lesner dodając, że test, nad który trwają badania wykrywa właśnie obecność enzymów proteolitycznych.

Wyjaśnił, że do przeprowadzenia badania wystarczy około jednego mililitra moczu, a o obecności komórek nowotworowych w nabłonku układu moczowego danego pacjenta świadczy zmiana koloru testera.

Prof. Lesner zaznaczył, że proponowana metoda, w przeciwieństwie do dotychczas stosowanych, jest szybka, bezinwazyjna i – jak wynika z dotychczasowych prób - daje jednoznaczną odpowiedź. Naukowiec wyjaśnił, że obecnie – obok badań wziernikowych i USG, raka nabłonka układu moczowego można stwierdzić przeprowadzając mikroskopową analizę obecnych w moczu komórek. „W przypadku naszego testu eliminujemy subiektywny czynnik ludzki” – zaznaczył prof. Lesner.

Rzecznik prasowa Uniwersytetu Gdańskiego Beata Czechowska-Derkacz poinformowała, że metoda zaproponowana przez naukowców z tej uczelni została przetestowana na grupie 85 osób (60 chorych i 25 zdrowych), a próby pokazały jej 100 proc. skuteczność. Dodała, że w ostatnich dniach uczelnia podpisała umowę na przeprowadzenie dalszych badań, tym razem na grupie tysiąca osób. Testy te zostaną przeprowadzone na Oddziale Urologicznym Szpitala Św. Wincentego a Paulo w Gdyni.

Jak wyjaśnił w rozmowie z PAP prof. Lesner, badania w gdyńskiej placówce pozwolą nie tylko ostatecznie potwierdzić skuteczność testu, ale też określić, w jakim stopniu zaawansowania choroby jego wskazania są trafne. „Mam nadzieję, że ta próba pozwoli nam pokazać, że na przykład już w drugim etapie rozwoju choroby test wykazuje obecność enzymów” – powiedział PAP prof. Lesner.

Dodał, że skuteczność testu w jak najwcześniejszej fazie choroby jest o tyle istotna, że nowotwór nabłonka układu moczowego do bardzo późnego stadium przebiega bez jakichkolwiek objawów. Wyjaśnił też, że ten typu nowotworu jest piątym pod względem liczby zachorowań w krajach Unii Europejskiej.

W ocenie prof. Lesnera testy prowadzone w gdyńskim szpitalu potrwają od 6 do 8 miesięcy. Jeśli próby te wykażą niezawodność testu, naukowcy będą szukać najlepszego sposobu wprowadzenia go na rynek. Jak zaznaczył prof. Lesner, metoda objęta jest już zgłoszeniem patentowym.

Czechowska-Derkacz poinformowała, że prowadzone przez naukowców z UG badania zostały wsparte dofinansowaniem Centrum Transferu Technologii UG w ramach projektu Inkubator Innowacyjności+. „Wsparcie to obejmuje m.in. przeprowadzenie dodatkowych badań na większej grupie kontrolnej, ochronę własności intelektualnej i przeprowadzenie dodatkowych analiz rynkowych” – wyjaśniła rzecznik.

Przypomniała też, że projekt Inkubator Innowacyjności+, którego celem jest „wsparcie prac przedwdrożeniowych i wzmocnienie współpracy środowiska naukowego z przedstawicielami biznesu”, realizowany jest przez Konsorcjum, w skład którego wchodzą Uniwersytet Gdański, Politechnika Gdańska, Gdański Uniwersytet Medyczny oraz spółka celowa PG – Excento Sp. z o.o.

„W ramach realizacji projektu Inkubator Innowacyjności+, Centrum Transferu Technologii Uniwersytetu Gdańskiego ogłosiło wewnętrzny konkurs na dofinansowanie zadań w zakresie komercjalizacji wyników badań naukowych i prac rozwojowych” – poinformowała Czechowska-Derkacz dodając, że decyzje o przyznaniu środków dla konkretnych przedsięwzięć podejmuje Komitet Inwestycyjny, którego większość składu stanowią przedstawiciele środowisk biznesowych i funduszy inwestycyjnych.