Chińscy naukowcy stworzyli podręczny tester, dzięki któremu można określić grupę krwi danej osoby w niecałą minutę - informuje pismo "Science Translational Medicine".
      
            Tester przypomina wyglądem popularne testy ciążowe. Badacze z III Wojskowego Uniwersytetu w Chinach opracowali go z myślą o żołnierzach i mieszkańcach obszarów objętych konfliktami zbrojnymi, gdzie dostęp do opieki medycznej jest ograniczony. Jest to alternatywa dla testów laboratoryjnych, które w zależności od warunków zajmują od 30 minut do kilku godzin.

Naukowcy sprawdzali skuteczność testu na 3550 próbkach krwi i ustalili, że wynosiła ona 99,99 proc., a rezultaty były widoczne już po upływie średnio 30 sekund.

Na tester zawierający przeciwciała wystarczy zaaplikować kroplę krwi. Niezgodne antygeny obecne na powierzchni czerwonych krwinek powodują reakcję odpornościową, polegającą na aktywacji skierowanych przeciwko tym antygenom przeciwciał. Po chwili pasek zmienia kolor w zależności od interakcji pomiędzy antygenami znajdującymi się na powierzchni erytrocytów i przeciwciałami na pasku, wskazując grupę krwi zarówno w układzie AB0, jak i Rh.

Autorzy liczą na to, że w ciągu najbliższych lat tester, pozwalający zbadać grupę krwi w sposób szybki i tani, zostanie wprowadzony na rynek.