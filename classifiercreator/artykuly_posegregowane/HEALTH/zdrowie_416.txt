Częste spożywanie oliwy z oliwek z pierwszego tłoczenia chroni przed rozwojem demencji i choroby Alzheimera - informuje pismo "Annals of Clinical and Translational Neurology".
      
            Podczas badań na myszach laboratoryjnych naukowcy z Uniwersytetu Temple w Filadelfii zidentyfikowali mechanizmy kryjące się za korzystnym wpływem oliwy z oliwek na procesy poznawcze.

"Oliwa z oliwek redukuje stan zapalny w mózgu, a co najistotniejsze aktywuje proces o nazwie autofagia. Polega on na trawieniu i usuwaniu przez komórkę obumarłych i uszkodzonych elementów jej struktury, takich jak blaszki amyloidowe czy splątki białka tau" - wyjaśnia autor badań dr Domenico Praticò.

Komórki nerwowe myszy, którym serwowano karmę wzbogaconą oliwą z oliwek extra virgin wykazywały wyższy poziom autofagii, obniżony poziom blaszek amyloidowych oraz fosforylowanego białka tau, które tworzy splątki neurofibrylarne. Zarówno blaszki amyloidowe, jak i splątki neurofibrylarne przyczyniają się do dysfunkcji komórek nerwowych w mózgu oraz rozwoju choroby Alzheimera.

Badane myszy stanowiły model, u którego miały rozwinąć się trzy główne objawy choroby: problemy z pamięcią, blaszki amyloidowe oraz splątki neurofibrylarne. Karmę wzbogaconą oliwą z oliwek wprowadzono, gdy gryzonie miały sześć miesięcy, tj. zanim zaczęła rozwijać się u nich choroba Alzheimera.

W wieku 9 - 12 miesięcy myszy, które otrzymywały karmę wzbogaconą oliwą z oliwek radziły sobie znacznie lepiej podczas testów sprawdzających pamięć roboczą i przestrzenną oraz umiejętność uczenia się w porównaniu z grupą kontrolną spożywającą zwykłą karmę.

Jak podkreśla dr Praticò, w grupie spożywającej oliwę z oliwek wyraźna była integralność połączeń synaptycznych.

"To dla nas ekscytujące odkrycie. Dzięki pobudzeniu autofagii zachowana zostaje pamięć oraz integralność synaptyczna, a zmiany patologiczne prowadzące do rozwoju choroby Alzheimera są w znaczącym stopniu zredukowane. To bardzo istotne, gdyż właśnie zablokowanie procesu autofagii staje się początkiem choroby" - komentuje badacz.