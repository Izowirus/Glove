Krasiczyn, 01.01.2015. Kieliszki z szampanem dla uczestników zabawy sylwestrowej w renesansowym Zespole Zamkowo-Parkowym w Krasiczynie, 01 bm. (dd/soa) PAP/Darek Delmanowicz PAP © 2016 / Darek Delmanowicz
                                        

            Alkohol spożywany w nadmiarze może być przyczyną poważnych problemów zdrowotnych, z zagrażającym życiu zatruciem alkoholowym włącznie - przestrzega kardiolog z Górnośląskiego Centrum Medycznego (GCM) w Katowicach, apelując o rozsądek i umiar w Sylwestra.
      
            „Alkohol należy spożywać rozważnie, w niewielkich ilościach. Jeżeli się przeholuje, można doprowadzić do zatrucia alkoholowego, które jest stanem bezpośredniego zagrożenia życia. Objawy takiego zatrucia to splątanie, stupor, wymioty, drgawki, powolny i nieregularny oddech. Jeśli kogoś takiego w naszym sąsiedztwie widzimy, należy powiadomić odpowiednie służby, żeby temu człowiekowi uratować życie” – powiedziała dr Anna Drzewiecka z działającej w GCM Kliniki Elektrokardiologii i Niewydolności Serca Śląskiego Uniwersytetu Medycznego.

Specjalistka radzi, by na sylwestrową zabawę nie wybierać się z pustym żołądkiem, bo alkohol wówczas wchłania się szybciej i szybciej wywołuje objawy upojenia, a nawet zatrucia. „Pokarmy - szczególnie tłuste - spowalniają wchłanianie alkoholu i powodują, że komfort naszego życia następnego dnia jest lepszy. Nie poleca się węglowodanów, bo sam alkohol jest węglowodanem, raczej pokarmy mięsne” – dodała.

Aby zminimalizować negatywne skutki spożycia alkoholu, należy przed i podczas imprezy pić dużo wody, dobrze jest też uzupełnić elektrolity, szczególnie potas.

„To dlatego, że alkohol - wpływając na układ pokarmowy poprzez nudności, wymioty - może spowodować odwodnienie organizmu, zaburzenia elektrolitowe, wypłukuje też witaminy, więc dobrze jest je uzupełniać. Dobrze nawet jest zażyć je wcześniej, nawet jeśli nie planujemy przedawkowania alkoholu w trakcie imprezy sylwestrowej” – podkreśliła dr Drzewiecka.

Jeśli mimo wszystko w Nowy Rok cierpimy z powodu kaca, należy sobie pomóc pijąc odpowiednią ilość wody. „Dobrze jest stosować płyny, które stosują sportowcy, zawierające witaminy, elektrolity, dobrze jest też uzupełnić glukozę, bo stan zwany +day after+ jest spowodowany m.in. przez obniżony poziom glukozy” – wyjaśniła.

„Jeść należy potrawy lekkostrawne, na co żołądek pozwoli. Kawa nie jest wskazana - może pogłębić odwodnienie, nasilić problemy żołądkowo-jelitowe. Można natomiast zaparzyć i wypić jakieś łagodne ziółka, np. rumianek. Jeśli czujemy się na siłach, to spacer zdecydowanie dobrze nam zrobi” – zalecała kardiolog.

Lekarka przestrzegła też przed odstawianiem leków w sylwestrowy wieczór. „Niektórzy uważają, że jeśli piją, to nie biorą leków. Nie jest to działanie w pełni słuszne, dlatego, że u pacjentów chorujących na nadciśnienie odstawienie leków, ominięcie dawki może spowodować skok ciśnienia i powikłania typu nawet udaru czy zawału. Należy leki zażyć, natomiast oczywiście przyjmując je nie należy przesadzać z alkoholem. W pewnych dawkach alkohol powoduje również obniżenie ciśnienia i nałożenie się działania leku i alkoholu może spowodować niebezpieczny dla życia spadek ciśnienia” – powiedziała.