Pozostająca od 16 lat w stanie minimalnej świadomości Ola Janczarska - córka aktorki Ewy Błaszczyk - oraz trzy inne osoby zostaną w najbliższych dniach podane eksperymentalnemu zabiegowi wszczepienia stymulatora ośrodkowego układu nerwowego, po którym mogą odzyskać świadomość.
      
            Dotychczas operacje wszczepienia takiego stymulatora przeprowadzano tylko w Japonii. Współtwórca tej metody, prof. Isao Morita ma przybyć do Polski. Zabieg przynosi poprawę stanu pacjenta w około 60 proc. przypadków.

"Metoda elektrycznej stymulacji rdzenia kręgowego i mózgu ma zastosowanie w wielu chorobach, jednak w przypadku śpiączki daje szansę chorym, którym nic wcześniej nie mogło pomóc" – powiedział PAP prof. Wojciech Maksymowicz - neurochirurg, który wraz z prof. Isao Moritą ma przeprowadzić cztery zabiegi w Uniwersyteckim Szpitalu Klinicznym w Olsztynie. - "Sam stymulator umieszczany jest na tułowiu, co ułatwia jego obsługę, zaś wprowadzone do kanału kręgowego elektrody – nad oponą twardą rdzenia".

Efekt zabiegu nie jest natychmiastowy. "Jak wykazały badania prowadzone metodą funkcjonalnego rezonansu magnetycznego, w pobudzanej codzienną elektrostymulacją tkance nerwowej poprawia się przepływ krwi, co sprzyja procesom naprawczym. Nie ma natomiast dowodów, że stymulacja przyczynia się do powstawania nowych komórek nerwowych. Z czasem część pacjentów może nawiązać kontakt z otoczeniem" - wyjaśnił prof. Maksymowicz.

Oprócz 22 letniej obecnie Oli Janczarskiej, od 16 lat pozostającej w stanie minimalnej świadomości, wśród kandydatów do wszczepienia stymulatora jest młody mężczyzna, który dwa lata temu doznał niedokrwienia mózgu, pacjentka po doznanym przed rokiem urazie głowy oraz pacjentka pozostająca w stanie ograniczonej świadomości od dwóch lat. Wszyscy mają być wkrótce operowani - jeśli nie zdarzy się cos nieprzewidzianego, na przykład uniemożliwiająca zabieg infekcja.