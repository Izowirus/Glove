Warszawa, 10.06.2013. Śniadanie, Galeria Wypieków.  Archiwum PAP/Rafał Guz
                                        

            Samo śniadanie, lub jego brak, nie ma wpływu na utratę masy ciała – wskazują naukowcy. Jednak z badań wynika, że spożycie tego "najważniejszego posiłku" sprzyja zdrowiu, aktywności fizycznej i powoduje, że konsumujemy mniej w ciągu dnia.
      
            
Naukowcy z Uniwersytetu Bath postanowili sprawdzić, czy jedzenie śniadań ma znaczący wpływ na utratę masy ciała i czy jego niejedzenie faktycznie przyczynia się do utraty kilogramów. Specjaliści przeprowadzili badania na dwóch grupach ochotników w wieki 21-60 lat. Jedna z grup codziennie rano zjadała śniadanie, druga grupa omijała ten posiłek.

Naukowcy wskazali, że osoby z grupy pierwszej, które jadły śniadanie miały więcej energii do podejmowania aktywności fizycznej, cieszyły się lepszym zdrowiem i jadły mniej w ciągu dnia, w porównaniu do osób z grupy drugiej.

Choć naukowcy nie zauważyli istotnego wpływu śniadań na masę ciała, dostrzegli szereg czynników – jak choćby aktywność fizyczna i mniejszy apetyt w trakcie późniejszych posiłków, które mogą mieć jednak wpływ na sylwetkę.



„Jeśli naszym celem jest utrata masy ciała, to zjadanie śniadania lub omijanie tego posiłku nie ma większego znaczenia. Jednak na podstawie innych markerów zdrowego stylu życia, jak chociażby aktywność fizyczna, kontrolowanie poziomu cukru we krwi, to mamy dowód na to, że śniadanie ma istotny wpływ i może w osiągnięciu tego celu pomóc” – wyjaśnia główny autor badania, dr Enhad Chowdhury.

Badacz dodał, że istotne jest nie tylko to czy jemy śniadanie, ale co się na nie składa, wskazał, że nie można na jednej szali stawiać posiłku złożonego np. z płatków z wysoką zawartością cukru i pełnowartościowego posiłku, bogatego w białko.