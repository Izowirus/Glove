Najwięcej dzieci rodzi się latem; patrząc z perspektywy dni tygodnia, to najczęściej przychodzą na świat we wtorek, najrzadziej w niedzielę - wynika z danych Głównego Urzędu Statystycznego.

      
            Spośród 38,4 mln mieszkańców Polski prawie jedna piąta to dzieci i młodzież. Według danych GUS w 2016 r. 6,9 mln mieszkających w kraju nie ukończyło 18 roku życia. 2,7 mln to dzieci w wieku 0-6 lat.

Najwięcej dzieci w Polsce rodzi się latem. Dniem, w którym dzieci najczęściej przychodzą na świat jest wtorek (16,4 proc.). Właśnie wtorek 13 września był zresztą rekordowym w całym roku 2016. Urodziło się wówczas 1447 dzieci. Najrzadziej dzieci rodzą się w niedzielę (10,4 proc.) i w dalszej kolejności - w sobotę (10,8 proc.).

 

 W całym 2016 roku urodziło się ponad 382 tys. dzieci. To prawie dwa razy mniej niż w 1983 r. – szczycie wyżu demograficznego.

W okresie powojennym najmniej dzieci urodziło się w 2003 r. – 351 tys.