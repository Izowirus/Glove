Pora dnia determinuje to, ile kalorii spalamy w stanie spoczynku. Badania opublikowane na łamach pisma "Current Biology" wykazały, że późnym popołudniem i wczesnym wieczorem spalamy o 10 proc. kalorii więcej niż we wczesnych godzinach porannych.
      
            W badaniach naukowców z Brigham and Women's Hospital w Bostonie wzięło udział siedmiu ochotników, którzy przez 37 dni przebywali na oddziale obserwacji, bez żadnych informacji dotyczących pory dnia. Na oddziale nie było okien, zegarów, telefonów czy Internetu. Uczestnikom wyznaczano określone godziny wstawania i chodzenia spać. Każdego dnia czas ten był przesuwany o cztery godziny do przodu.

"Zmiany w rytmie okołodobowym badanych stanowiły ekwiwalent okrążania kuli ziemskiej co tydzień. Wewnętrznemu zegarowi trudno za tym nadążyć, dlatego działał on we własnym rytmie. Pozwoliło to nam mierzyć przemianę materii w różnych biologicznych porach dnia" - mówi dr Jeanne Duffy, współautorka badań.

Zebrane dane świadczą o tym, że wydatkowanie energii w stanie spoczynku jest najmniejsze późną nocą, gdy następuje spadek temperatury ciała, natomiast najwięcej kalorii spalane jest późnym popołudniem i wieczorem. Wykonywanie przez uczestników danej czynności o jednej porze spalało znacznie więcej kalorii niż wykonywanie dokładnie tej samej czynności o innej porze. Naukowcy ustalili także, że wraz z porą dnia zmienia się także współczynnik oddechowy, określający jakie substancje są źródłem energii dla organizmu. Wyniki te były niezależne od diety, metabolizmu czy aktywności poszczególnych osób.

"Wpływ na to ile energii spalamy i ile gromadzimy w postaci tłuszczu ma nie tylko to, co jemy, ale także to, kiedy jemy. Regularność w jedzeniu i rytmie okołodobowym jest bardzo ważna dla zdrowia i utrzymywania prawidłowej wagi" - komentuje dr Duffy.