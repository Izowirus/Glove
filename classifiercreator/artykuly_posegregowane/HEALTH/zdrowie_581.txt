Kraków, 24.08.2008. Akcja profilaktyczna "razem zmieniajmy cukrzycę". (jb/mwe) PAP/Jacek Bednarczyk Archiwum PAP © 2016 / Jacek Bednarczyk
                                        

            W najbliższy weekend (19-20 listopada) mieszkańcy dużych miast całej Polski będą mogli przeprowadzić badania umożliwiające wykrycie cukrzycy.
      
            Pomogą im w tym studenci medycyny w ramach akcji Zdrowie pod Kontrolą prowadzonej z okazji Światowego Dnia Cukrzycy.

Wydarzenie odbędzie się w centrach handlowych w całej Polsce – Białymstoku, Bydgoszczy, Gdańsku, Krakowie, Lublinie, Łodzi, Olsztynie, Poznaniu, Szczecinie, Katowicach, Zabrzu, Warszawie i Wrocławiu. Podczas akcji studenci będą bezpłatnie wykonywali między innymi pomiar przygodnej glikemii, ciśnienia tętniczego, badania stężenia cholesterolu, stężenia tlenku węgla w wydychanym powietrzu czy wykonywali analizy składu masy ciała.

Głównym celem inicjatywy, podjętej przez Międzynarodowe Stowarzyszenie Studentów Medycyny IFMSA–Poland, jest szeroko pojęta edukacja prozdrowotna i przeprowadzanie podstawowych badań profilaktycznych.

Cała akcja jest elementem projektu Zdrowie pod Kontrolą, którego jesienna edycja dotyczy profilaktyki cukrzycy typu II.

Podczas poprzedniej edycji Zdrowia pod Kontrolą studentom udało się wykonać ponad 11 tys. badań profilaktycznych, w tym ponad 4,5 tys. pomiarów przygodnej glikemii.

Cukrzyca - choroba związana ze zbyt wysokim poziomem cukru we krwi - dotyczy w Polsce około 2,73 mln osób, z tego 26 proc. nie jest tego świadoma. Cukrzyca często nie daje na początku żadnych objawów, ujawnia się dopiero w postaci groźnych powikłań. Jest to na przykład ślepota, amputacje, niewydolności serca i nefropatia.

Światowy Dzień Cukrzycy obchodzony jest co roku 14 listopada.

Patronat medialny nad akcją Zdrowie pod Kontrolą objęła Polaka Agencja Prasowa.