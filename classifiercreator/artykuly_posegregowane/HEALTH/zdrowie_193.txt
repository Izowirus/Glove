epa06622142 People walk through smog on the streets of Sejong, an administrative city some 120 km south of Seoul, South Korea, 23 March 2018. The weather agency predicted bad air quality throughout the day for central regions of the country and for the morning in the more southern areas.  EPA/YONHAP SOUTH KOREA OUT 
Dostawca: PAP/EPA. PAP/EPA © 2018 / YONHAP
                                        

            U dzieci i młodych ludzi żyjących w dużych zanieczyszczonych metropoliach wcześnie pojawiają się zmiany typowe dla chorych na alzheimera - wynika z badania, które publikuje pismo "Environmental Research".
      
            Do takich wniosków doszli naukowcy kierowani przez dr Lilian Calderon-Garciduenas z University of Montana (USA), którzy przeprowadzili sekcje zwłok 203 mieszkańców stolicy Meksyku w wieku od 11 miesięcy do 40 lat.

Miasto Meksyk zamieszkują 24 miliony ludzi, którzy każdego dnia są narażeni na wysokie stężenia bardzo drobnych pyłów zawieszonych (PM2,5) i ozonu, znacznie przewyższające normy ustalone przez Amerykańską Agencję Ochrony Środowiska (U.S. Environmental Protection Agency). Pyły zawieszone o średnicy nie większej niż 2,5 mikrometra (PM2,5), które wnikają głęboko do układu oddechowego i docierają do wielu tkanek, są uważane przez Światową Organizację Zdrowia za najbardziej szkodliwe dla zdrowia ludzkiego. Przyczyniają się one do rozwoju stanu zapalnego w organizmie, będącego podłożem wielu poważnych chorób przewlekłych.

Badacze zebrali dane na temat tego, w jakim stopniu badane osoby były za życia narażone na pyły zawieszone PM2,5. W mózgach zmarłych sprawdzano stężenie dwóch nieprawidłowych białek, które gromadzą się w trakcie rozwoju choroby Alzheimera - nadmiernie ufosforylowanego białka tau tworzącego tzw. sploty neurofibrylarne oraz beta amyloidu, który odkłada się w postaci blaszek amyloidowych.

U 99,5 proc. przebadanych zmarłych stwierdzono podwyższony poziom tych białek. Najmłodszym zmarłym pacjentem, u którego stwierdzono w mózgu zmiany charakterystyczne dla choroby Alzheimera było 11-miesięczne dziecko.

U osób, które posiadały szczególną formę białka APOE (apolipoproteiny E) - tzw. izoformę epsilon4 - zmiany typowe dla alzheimera rozwijały się szybciej w porównaniu z posiadaczami innych izoform. Dodatkowo osoby te miały pięć razy wyższe ryzyko podjęcia próby samobójczej. Posiadanie izoformy epsilon4 białka APOE jest znanym czynnikiem ryzyka alzheimera.

Na szybszy postęp choroby wpływało też narażenie na wyższy poziom pyłów PM2,5.

"W zanieczyszczonym środowisku cechy charakterystyczne dla choroby Alzheimera zaczynają się pojawiać już w dzieciństwie, dlatego musimy wcześniej wdrażać skuteczne metody zapobiegawcze" - skomentowała dr Calderon-Garciduenas.

Jej zdaniem priorytetem powinna być kontrola czystości powietrza. W prewencji alzheimera bardzo ważne jest też określenie już w dzieciństwie czynników ryzyka tej choroby - genetycznych, związanych ze środowiskiem, dietą, metabolizmem.