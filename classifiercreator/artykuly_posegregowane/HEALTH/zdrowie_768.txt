Łódź 30.09.2010 Brokuł. soa PAP/ Grzegorz Michałowski Archiwum PAP © 2016 / PAP/ Grzegorz Michałowski
                                        

            Sulforafan, związek zawarty m.in. w brokułach, kalafiorze czy jarmużu, wspomaga działanie leku na raka jelita grubego - informuje pismo "PLOS ONE" powołując się na badania naukowców z Politechniki Federalnej w Zurychu i Uniwersytetu Zurychu.
      
            Sulforafan jest jednym z niewielu przykładów związków zawartych w produktach żywieniowych, który, stosowany w umiarkowanej ilości, wpływa na skuteczność leków przeciwnowotworowych. Tego typu związki zmieniają aktywność enzymów endogennych, a przez to wpływają także na działanie leków.

Naukowcy z Politechniki Federalnej w Zurychu i Uniwersytetu Zurychu (Szwajcaria) zbadali wpływ sulforafanu na ludzkie komórki jelita grubego (zarówno zdrowe, jak i nowotworowe). Użyto stężenia tego związku odpowiadającemu stężeniu spożywanemu w produktach go zawierających. Okazało się, że sulforafan zwiększał koncentrację enzymów w obrębie komórek nowotworowych, m.in. AKR1C3.

Ekspresja tych enzymów w komórkach nowotworowych jest zazwyczaj zwiększona. Co ciekawe, w tym przypadku sulforafan zwiększał koncentrację AKR1C3 jeszcze bardziej, podczas gdy podobnego efektu nie zaobserwowano w przypadku komórek nowotworowych z początkowym niskim poziomem AKR1C3 oraz w przypadku zdrowych komórek.



Testowany lek na raka (PR-104A) przyjmowany jest w nieaktywnej formie i dopiero pod wpływem enzymu AKR1C3 przekształca się w formę aktywną w komórkach nowotworowych. Gdy lek zaaplikowano po wcześniejszym podaniu sulforafanu, skuteczność leku wyraźnie się zwiększyła. Do zniszczenia komórek rakowych wystarczała dawka stanowiąca mniej niż jedną trzecią standardowej dawki leku.

"Biorąc pod uwagę fakt, że leki przeciwnowotworowe z reguły mają silne skutki uboczne, każde podejście zmniejszające skuteczną dawkę leku jest mile widziane" - zauważa autorka badań dr Shana Sturla.