Decyzje o tym, by nie poddawać dzieci szczepieniom, podejmowane są na podstawie niezweryfikowanych naukowo informacji - przekonują organizatorzy akcji "Zaszczep się wiedzą" i rozpoczynają kampanię informacyjną nt. szczepień.
      
            Corocznie wzrasta liczba rodziców rezygnujących ze szczepień swoich dzieci. Z danych Głównego Inspektoratu Sanitarnego wynika, że w 2014 roku nie zostało zaszczepionych już przeszło 12 tys. osób, czyli ponad 40 proc. więcej niż w roku wcześniejszym.

"Decyzje o tym, by nie poddawać dzieci szczepieniom podejmowane są na podstawie niezweryfikowanych naukowo informacji: pojawiających się w Internecie anonimowych wpisów, publikacji opartych na mitach, emocjach i skłonnościach do powtarzania nierzetelnych opinii" - oceniają organizatorzy kampanii "Zaszczep się wiedzą".

Szczepienia ratują życie od 2 do 3 mln dzieci rocznie

Rosnąca liczba osób, które odmawiają szczepień, niepokoi lekarzy. "Zaniechanie szczepień jest równoznaczne z powrotem chorób zakaźnych, które dziesiątkowały ludzkość jeszcze w pierwszej połowie XX wieku. Pamiętajmy, że choroby zakaźnie to nie tylko ryzyko śmierci, ale także poważnych powikłań" – ostrzega krajowy konsultant ds. epidemiologii Narodowego Instytutu Zdrowia Publicznego – Państwowego Zakładu Higieny dr n. med. Iwona Paradowska–Stankiewicz.

Dzięki szczepieniom na terenie Europy udało się wyeliminować lub zmniejszyć liczbę zachorowań na wiele ciężkich chorób zakaźnych np. odrę, błonicę, polio i gruźlicę. Z danych UNICEF wynika, że każdego roku na całym świecie szczepienia ratują życie od 2 do 3 mln dzieci. Niezaszczepione dzieci są nie tylko narażone na zachorowanie, ale również rozprzestrzeniają choroby, zwiększając ryzyko zachorowania wśród pozostałych osób.

Walka z nierzetelnymi źródłami wiedzy

Ogólnopolska kampania informacyjna "Zaszczep się wiedzą" rozpoczyna się w poniedziałek. Jej celem jest walka z nierzetelnymi źródłami wiedzy o szczepieniach. Na stronie internetowej kampanii www.zaszczepsiewiedza.pl zamieszczono informacje na temat szczepień. "Są to materiały przygotowane zarówno przez wybitnych ekspertów, jak i rekomendacje instytucji, od lat profesjonalnie zajmujących się chorobami zakaźnymi oraz wakcynologią" - zapewniają organizatorzy.

Akcja odbywa się pod patronatem merytorycznym: Polskiego Towarzystwa Higienicznego, Polskiego Towarzystwa Oświaty Zdrowotnej, Polskiego Towarzystwa Epidemiologów i Lekarzy Chorób Zakaźnych, Naczelnej Izby Pielęgniarek i Położnych, Fundacji Rozwoju Pediatrii, konsultanta krajowego w dziedzinie chorób płuc i konsultanta krajowego w dziedzinie neonatologii.