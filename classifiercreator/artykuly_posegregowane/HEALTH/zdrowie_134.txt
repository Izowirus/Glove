Ochrona zdrowia nie jest miejscem na rewolucję, ochrona zdrowia jest miejscem na ewolucyjną poprawę sytuacji pacjentów - powiedział w piątek minister zdrowia Łukasz Szumowski podczas debaty "Medyczna racja stanu - tezy dla zdrowia".
      
            Debata została zorganizowana przez Polską Unię Onkologii, Instytut Studiów Politycznych PAN, Kolegium Lekarzy Rodzinnych i Green Communication.

Minister zdrowia Łukasz Szumowski w wystąpieniu poprzedzającym debatę zwracał uwagę, że systemy ochrony zdrowia w Europie podlegają ciągłym zmianom. "Musimy jasno powiedzieć, że ochrona zdrowia nie jest miejscem na rewolucję, ochrona zdrowia jest miejscem na ewolucyjną poprawę sytuacji pacjentów" - zaznaczył.

Szumowski: zdrowie jest priorytetem obecnego rządu

Zapewnił, że zdrowie jest priorytetem obecnego rządu i przypomniał, że we wtorek rząd przyjął projekt w sprawie przyspieszenia wzrostu nakładów finansowych na publiczny system ochrony zdrowia, który przewiduje, że od 2024 r. na ten cel będzie przeznaczane nie mniej niż 6 proc. PKB. Minister powiedział, że priorytety na kolejne lata zostaną ustalone podczas debat, w których będą uczestniczyli m.in. pacjenci, pracownicy medyczni, pracodawcy i eksperci.

Zwrócił uwagę, że przyszedł czas, aby skupić się na sprawach, które bezpośrednio dotykają pacjenta. "Pacjent nie widzi bezpośrednio inwestycji w infrastrukturę, w sprzęt medyczny, w system funkcjonowania szpitali czy nakłady na grupy zawodowe w ochronie zdrowia. Pacjent potrzebuje łatwego dostępu, dobrej opieki, informacji, gdzie ma się leczyć i kiedy ma się leczyć, pacjent potrzebuje bezpieczeństwa" - mówił szef resortu zdrowia.

Piątkowa debata odbyła się pod honorowym patronatem kardynała Kazimierza Nycza. Biskup pomocniczy archidiecezji warszawskiej Rafał Markowski powiedział, "że życie jest jedną z największych wartości, jaką każdy z nas otrzymał od Boga, a w związku z tym o tę wartość trzeba walczyć". Mówił też m.in. o konieczności zapewnienia pacjentom odpowiedniego dostępu do systemu opieki zdrowotnej i zwracał uwagę na potrzebę skutecznego reformowania systemu.

Rafalska: stan zdrowia Polaków to prawdziwa racja stanu

List do organizatorów debaty skierowała minister rodziny, pracy i polityki społecznej Elżbieta Rafalska. "Stan zdrowia Polaków to coś znacznie więcej niż ich osobiste problemy i zadanie dla lekarzy. To prawdziwa racja stanu, mająca odbicie w procesach demograficznych, wydatkach budżetowych, gospodarce - zwłaszcza na rynku pracy, czy systemie świadczeń społecznych" - napisała.

Podkreśliła, że "dbałość o powszechne zdrowie obywateli naszej Ojczyzny jest ważnym obowiązkiem". "Jesteśmy to winni zarówno seniorom, samym sobie, jak i przyszłemu pokoleniu" - dodała szefowa MRPiPS.

Emilewicz: potencjał przemysłu farmaceutycznego nie jest w pełni wykorzystywany

Minister przedsiębiorczości i technologii Jadwiga Emilewicz mówiła m.in. o polskim przemyśle farmaceutycznym i oceniła, że jego potencjał nie jest w pełni wykorzystywany.

"Zdolność do kreowania nowych produktów i rozwiązań technologicznych bez wątpienia wpływa na rozwój gospodarczy kraju. Z jednej strony polska myśl w zakresie tworzenia nowych leków jest znana od wielu lat, z drugiej strony (...) z całą pewnością nie wrzuciliśmy jeszcze nie tylko piątego, ale i czwartego biegu, jeśli chodzi o możliwość wykorzystania tego potencjału" - podkreśliła.

Powiedziała, że leki wyprodukowane w Polsce pokrywają około 50 proc. potrzeb terapeutycznych, a Narodowy Fundusz Zdrowia przeznacza na nie około 27 proc. budżetu na refundację. Poinformowała, że w ubiegłym roku całkowita wartość rynku farmaceutycznego - obejmującego zarówno sektor apteczny, jak i szpitalny - wyniosła ponad 31 mld zł. Wskazała, że rozwój sektora farmaceutycznego jest napędzany m.in. przez starzenie się społeczeństwa i wzrost liczby osób cierpiących na choroby przewlekłe wymagające kosztownych terapii.

"Przemysł farmaceutyczny, polski i światowy, znajduje się w wyjątkowym momencie - poszukiwania nowych terapii, nowych rozwiązań, bardzo dużych wydatków, zmieniających się populacji. To są wyzwania, którym także może sprostać polski rynek" - powiedziała minister.

Organizatorzy wydarzenia wspólnie z ekspertami opracowali kilkanaście tez do dyskusji nad reformą ochrony zdrowia w Polsce. Wskazywali w nich m.in. na konieczność podpisania umowy społecznej dotyczącej reform w ochronie zdrowia, potrzebę szybszego i szerszego dostępu do terapii ratujących życie, walki z epidemią otyłości i zrównania wysokości składek zdrowotnych wszystkich grup społecznych.