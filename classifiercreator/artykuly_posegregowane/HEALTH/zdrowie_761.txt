Warszawa 19.05.2013. Happening edukacyjny na temat HIV/AIDS na placu przed stacją "Metro Centrum" 19 bm., w Warszawie.  (mgo) PAP/Bartłomiej Zborowski Archiwum PAP © 2013 / Bartłomiej Zborowski
                                        

            Czym jest HIV, w jaki sposób można się nim zarazić, jakie są objawy zakażenia, jak bezpiecznie uprawiać seks - odpowiedzi na te i inne pytania pomoże znaleźć aplikacja mobilna "Połączenia" przygotowana przez stowarzyszenie Program Stacja, w ramach projektu Połączenia CTRLowane.
      
            Jak wyjaśnił rzecznik prasowy projektu Maciej Nazarewicz ze Społecznego Komitetu ds. AIDS, aplikacja ma pomóc w zdobyciu rzetelnej wiedzy na temat na temat HIV/ AIDS oraz substancji psychoaktywnych.

"Obecnie internet jest najskuteczniejszym i najdogodniejszym sposobem dotarcia do młodzieży, przede wszystkim ze względu na jego powszechną dostępność. W sieci można znaleźć bardzo wiele informacji, jednak nie zawsze są one rzetelne, czasem wręcz sprzeczne" - wskazał Nazarewicz.

Jak dodał, klienci Punktów Konsultacyjno-Diagnostycznych, w których bezpłatnie i anonimowo można wykonać test w kierunku HIV, bardzo często przytaczają nieprawdziwe informacje na temat HIV, które przeczytali w internecie. "Założeniem akcji jest przedstawienie młodym odbiorcom rzetelnej wiedzy na temat wirusa, ryzyka zakażenia i sposobów jego uniknięcia" – zaznaczył Nazarewicz.

Aplikacja "Połączenia", przygotowana przez stowarzyszenie Program Stacja, dostępna dla użytkowników smartfonów z systemem Android (https://play.google.com/store/apps/details?id=pl.org.programstacja.polaczenia), zawiera szereg użytecznych informacji na temat HIV i AIDS; można się dzięki niej dowiedzieć m.in., jak minimalizować ryzyko zakażenia, w jaki sposób używanie substancji psychoaktywnych może zwiększyć to ryzyko, a także gdzie bezpłatnie i anonimowo można wykonać test na HIV.

Osoby, które chciałyby skorzystać z pełnej oferty projektu, powinny odwiedzić stronę internetową www.polaczenia.org.pl. Znajdą tam aktualne informacje na temat działań profilaktycznych prowadzonych m.in. podczas imprez plenerowych, w domach studenckich, a także w innych miejscach.

Ciągły wzrost liczby zakażeń w Polsce

Autorzy projektu Połączenia CTRLowane zwracają uwagę na specyficzne powiązanie ryzykownych zachowań seksualnych z używaniem substancji psychoaktywnych.

"Młodzi ludzie często nie odnoszą potencjalnego ryzyka związanego z przyjmowaniem substancji psychoaktywnych bezpośrednio do siebie i nie mają wiedzy na temat uzależnień. Edukatorzy rozmawiają z nimi m.in. o tym jak zadbać o bezpieczeństwo podczas imprezy, akcentując np. to, że pod wpływem alkoholu i/lub narkotyków łatwiej jest zdecydować się np. na niezabezpieczony kontakt seksualny albo stać się ofiarą przestępstwa oraz jak temu zapobiegać" – podkreśliła koordynatorka projektu Katarzyna Kałuska.

W ramach Połączeń CTRLowanych istnieje możliwość skorzystania z bezpłatnych i anonimowych konsultacji psychologicznych w zakresie zdrowia seksualnego. Oferta skierowana jest do studentów warszawskich uczelni wyższych. Szczegółowe informacje o ofercie dostępne są na stronie http://www.skaids.org/pl/gabinet-terapii



Połączenia CTRLowane to inicjatywa organizacji pozarządowych: inicjatorem akcji jest stowarzyszenie Program Stacja (http://programstacja.org.pl/), a partnerem Społeczny Komitet ds. AIDS (www.skaids.org).

Według danych Państwowego Zakładu Higieny, do końca zeszłego roku w Polsce zdiagnozowano zakażenie HIV u 19 915 osób, odnotowano 3 328 zachorowań na AIDS; 1 328 osób zmarło. Szacunkowe dane epidemiologiczne jasno wskazują jednak, że skala problemu jest o wiele większa. Eksperci zgodnie twierdzą, że problem zakażenia dotyczy w rzeczywistości 36-45 tys. osób, spośród których przynajmniej 50 proc. nie wie o swoim zakażeniu. Ponadto, jak wskazują, mamy do czynienia z ciągłym wzrostem liczby zakażeń na terenie naszego kraju. Do 2009 r. odnotowywano ich 600-800 rocznie, podczas gdy w 2015 r. było już ponad 1200 nowo wykrytych zakażeń.

Zdecydowaną większość stanowią zakażenia wśród ludzi młodych – 44 proc. dotyczy osób w wieku 20-29 lat, a 36 proc. - osób między 30 a 39 rokiem życia.