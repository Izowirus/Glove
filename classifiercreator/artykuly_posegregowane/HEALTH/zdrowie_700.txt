Lublin, 2005-12-07. Tomografia komputerowa Archiwum  PAP/Mirosław Trembecki 

                                        

            Narodowe Centrum Badań i Rozwoju rozstrzygnęło trzeci, ostatni już konkurs w programie strategicznym "Profilaktyka i leczenie chorób cywilizacyjnych - Strategmed". Dziewięć konsorcjów naukowo-przemysłowych otrzyma ponad 141 ml zł na prace badawczo-rozwojowe.
      
            Wykorzystanie technologii drukowania 3D do stworzenia bionicznej trzustki, innowacyjne metody rozpoznawania i leczenia padaczki oraz zaburzeń neurorozwojowych u dzieci, czy nowe zastosowania telemedycyny w opiece medycznej chorych z niewydolnością serca - to tylko przykłady nowatorskich technologii i terapii, nad którymi pracować będą polscy naukowcy.

"Cały świat stoi dziś przed wspólnym wyzwaniem, jakim są starzejące się społeczeństwa, wzrost zachorowalności na nowotwory i choroby przewlekłe oraz rosnące koszty opieki medycznej. Aby im sprostać niezbędne są inwestycje w nowoczesne technologie oraz efektywniejsze wykorzystanie rozwiązań internetowych. Dzięki wysiłkom polskich naukowców i środkom z programu Strategmed Polska ma szansę być nie tylko aktywnym uczestnikiem, ale także kreatorem rozwoju światowego postępu w medycynie” – uważa minister nauki Jarosław Gowin, cytowany w komunikacie NCBR przesłanym PAP.

Program "Profilaktyka i leczenie chorób cywilizacyjnych - Strategmed" był pierwszym strategicznym programem badań naukowych i prac rozwojowych, opracowanym przez Radę Narodowego Centrum Badań i Rozwoju na podstawie Krajowego Programu Badań. W realizowanym od 2012 roku programie odbyły się w sumie trzy konkursy, w wyniku których wyłoniono 44 projektów badawczo-rozwojowych o łącznej wartości dofinasowania 800 mln zł.

"Choroby cywilizacyjne są właśnie tym, co powoduje, że starzejemy się szybciej, szybciej umieramy, czasami nie dożywając starości. Na choroby takie, jak cukrzyca czy nadciśnienie coraz częściej zapadają już czterdziestolatkowie, nie tylko osoby starsze" - podkreśla w rozmowie z PAP prof. Piotr Trzonkowski z Gdańskiego Uniwersytetu Medycznego, którego projekt otrzymał dofinansowanie w pierwszej edycji programu. Mówi również, że społeczeństwo starzejące się z definicji potrzebuje więcej opieki, co wymusza bardziej kompleksowe i innowacyjne podejście, a zapewnienie dobrostanu osobom starszym jest czymś, co w rozwiniętej cywilizacji staje się podstawowym celem.

Prof. Maciej Chorowski, dyrektor Narodowego Centrum Badań i Rozwoju podkreśla, że realizacja programu Strategmed pokazała, że innowacje mogą mieć realny wpływ na poprawę jakości życia każdego Polaka.

"Nowatorskie rozwiązania medyczne naszych naukowców stanowią także ogromny potencjał do komercjalizacji na rynkach zagranicznych. Dlatego wierzę, że dofinansowane w kolejnych konkursach projekty z jednej strony zapewnią pacjentom dostęp do nowoczesnej diagnostyki i terapii, a z drugiej – przyczynią się do wzmocnienia konkurencyjności polskiej gospodarki i rozwoju medycyny na świecie – wyjaśnia prof. Maciej Chorowski.

Dzięki wsparciu Narodowego Centrum Badań i Rozwoju prowadzone są już m.in. badania nad nowatorską szczepionką pozwalającą na obniżenie dawek insuliny podawanej dzieciom chorującym na cukrzycę typu 1, innowacyjną technologią wytwarzania mikrosond laserowych służących do diagnostyki nowotworowej oraz prace nad nową terapią zaburzeń psychotycznych oraz w chorobie Huntingtona. Program potrwa do 2019 roku.