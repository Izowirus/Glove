Suplementy diety nie leczą, ani nie zapobiegają chorobom; mogą mieć korzystny wpływ na zdrowie, ale też negatywnie wpływać na organizm, dlatego nie stosujmy ich na chybił-trafił - apeluje Ministerstwo Zdrowia oraz 11 innych instytucji we wspólnej akcji informacyjnej.

      
            „Na wzrok”, „na wątrobę”, „wzmacniające odporność”, „oczyszczające z toksyn” – wybór suplementów diety przyprawia niejednego konsumenta o zawrót głowy. Nie zawsze jednak warto wierzyć reklamie obiecującej poprawę samopoczucia czy spadek wagi po zażyciu suplementu.

W środę 12 instytucji, m.in. resorty zdrowia i finansów, Główny Inspektorat Farmaceutyczny i Główny Inspektorat Sanitarny, rozpoczęły wspólną akcję informującą Polki i Polaków o właściwościach suplementów diety.

"Pamiętaj! Suplementy diety nie leczą ani nie zapobiegają chorobom - są środkami spożywczymi, czyli żywnością. Nie są lekami" - przypominają inicjatorzy akcji. Dodają, że przed kupieniem takiego środka warto na stronie GIS sprawdzić, czy znajduje się on w wykazie zgłoszonych suplementów diety.

Suplementy nie działają leczniczo

Wprawdzie niektóre składniki znajdujące się w lekach występują także w suplementach diety, ale ich zawartość w suplementach jest niższa, przez co nie wykazują działania leczniczego. Przykładowo witamina D może występować w suplemencie diety lub leku, lecz tylko w tym drugim przypadku, przy odpowiedniej dawce, wykazuje właściwości lecznicze.

Specjaliści wskazują także, że trzeba umiejętnie odróżniać suplementy od leków. Mogą one być produkowane przez te same firmy, mieć podobną postać (np. tabletki, syropy), a nawet mieć podobne nazwy (np. witamina C, mięta). Część suplementów diety jest sprzedawana w aptekach, ale nie zmienia to faktu, że pozostają środkami spożywczymi. W przypadku wątpliwości, czy dany produkt jest lekiem czy suplementem diety, można upewnić się, czytając informację na opakowaniu.

Nie należy się sugerować reklamami

Przyjmowanie suplementów powinno być skonsultowane z lekarzem, farmaceutą lub dietetykiem oraz poprzedzone właściwymi badaniami. "Nie diagnozuj swojego stanu zdrowia ani zdrowia Twojego dziecka na podstawie reklam. Te same objawy (m.in. przemęczenie, apatia, brak apetytu) mogą mieć różne przyczyny, niekoniecznie związane z brakiem magnezu, witamin lub innej substancji sugerowanej przez reklamę" - apelują specjaliści.

Podkreślają też, że suplementy nie zastąpią właściwego, zrównoważonego sposobu odżywiania oraz aktywności fizycznej i zdrowego stylu życia.

Specjaliści podkreślają, że suplementy diety, również te pochodzenia naturalnego, mogą negatywnie oddziaływać na organizm, a także niekorzystnie wpływać na efekty stosowanych leków lub innych suplementów. W przypadku stosowania kilku suplementów diety i leków o zbliżonym składzie może dojść do przedawkowania danej substancji.

Trzeba uważać na sfałszowane suplementy

Należy też pamiętać, że w obrocie mogą znajdywać się również sfałszowane suplementy diety, których rzeczywisty skład różni się od deklaracji producenta. Dotyczy to w głównej mierze produktów sprzedawanych przez internet lub pochodzących z niewiadomego źródła.

Więcej informacji o suplementach diety można odnaleźć w specjalnie przygotowanym poradniku: http://gis.gov.pl/other.php?id=20.

Zainicjowana w środę akcja jest kontynuacją działań podjętych w październiku przez UOKiK oraz GIS, w ramach których wysłano listy do 315 producentów i dystrybutorów suplementów diety, w których zwracano uwagę na konieczność rzetelnego i wyczerpującego informowania o właściwościach tych produktów.

W akcji informacyjnej w ramach sieci na rzecz ochrony konsumentów biorą udział: Główny Inspektorat Farmaceutyczny, Główny Inspektorat Sanitarny, Ministerstwo Finansów, Ministerstwo Zdrowia, Instytut Żywności i Żywienia, Narodowy Instytut Leków, Narodowy Instytut Zdrowia Publicznego – Państwowy Zakład Higieny, Rada Reklamy, Urząd Ochrony Konkurencji i Konsumentów, Urząd Rejestracji Produktów Leczniczych, Wyrobów Medycznych i Produktów Biobójczych, Federacja Konsumentów, Stowarzyszenie Konsumentów Polskich.