Dzieci cierpiące na astmę są o 51 proc. bardziej zagrożone otyłością niż ich rówieśnicy bez astmy – wykazało badanie, które publikuje pismo „American Journal of Respiratory and Critical Care Medicine”.

      
            „Wczesne diagnozowanie i leczenie astmy może pomóc w prewencji epidemii otyłości wśród dzieci” – komentuje współautor pracy prof. Frank Gilliland z University of Southern California w Los Angeles. Jest to ważne m.in. dlatego, że otyłość może przyczyniać się do rozwoju różnych schorzeń metabolicznych, w tym stanu przedcukrzycowego i cukrzycy typu 2. w późniejszym wieku, dodaje badacz. Co istotne, z badań wynika, że otyłość może nasilać objawy astmy i powodować niższą skuteczność jej leczenia.

We wcześniejszych badaniach wykazano zależność między występowaniem astmy we wczesnym dzieciństwie a podwyższonym ryzykiem pojawienia się otyłości. Jednak tylko w nielicznych z nich śledzono stan zdrowia dzieci aż przez ponad 10 lat, przypominają autorzy najnowszej pracy.

Naukowcy z zespołu prof. Gillilanda przeanalizowali dane medyczne dotyczące 2171 przedszkolaków i pierwszoklasistów (wiek od 5 do 8 lat) z Południowej Kalifornii, którzy uczestniczyli w szeroko zakrojonym studium pt. Children's Health Study. W momencie włączenia do badania żadne z dzieci nie było otyłe, a około 13,5 proc. z nich cierpiało już wtedy na astmę.

Stan ich zdrowia śledzono przez ok. 10 lat – co roku dzieci mierzono i ważono, by na podstawie wskaźnika masy ciała (BMI) ocenić, czy ich waga jest prawidłowa, czy też mają nadwagę lub otyłość. W tym czasie u niemal 16 proc. badanych uczniów rozwinęła się otyłość.

Rodzice dzieci wypełniali ankiety dotyczące danych demograficznych i społecznych, historii chorób oddechowych u dziecka, jego aktywności fizycznej, ekspozycji na bierne palenie w domu oraz innych czynników związanych z warunkami domowymi. Same dzieci (lub ich rodzice) udzielały też informacji na temat liczby zajęć ruchowych, w których brały udział oraz liczby dni spędzanych na uprawianiu sportu na świeżym powietrzu.
Jak wyliczyli badacze, dzieci, które w momencie włączenia do badania miały astmę, były o 51 proc. bardziej narażone na rozwój otyłości w ciągu kolejnej dekady niż ich rówieśnicy bez tej przewlekłej choroby oddechowej.

Co ciekawe, dzieci z astmą, które podczas ataków choroby stosowały inhalatory z lekami rozszerzającymi oskrzela, miały o 43 proc. niższe ryzyko otyłości w porównaniu z tymi, które nie korzystały z tej terapii podczas ataków choroby. Naukowcy podkreślają jednak, że istnienie tej zależności wymaga potwierdzenia w innych badaniach.

Naukowcy potwierdzili tę zależność w innej grupie liczącej 2684 dzieci w wieku od 9-10 lat, których stan zdrowia śledzono do 17.–18. roku życia.
„Dzieci z astmą często mają nadwagę lub są otyłe, ale w badaniach naukowych nie udało się wykazać, że to astma przyczynia się do rozwoju otyłości” – komentuje główna autorka pracy Zhanghua Chen.

Jedną z przyczyn leżących u podłoża tej zależności może być teoretycznie fakt, że dzieci z astmą mniej ćwiczą i rzadziej uczestniczą w zajęciach fizycznych. Jednak w najnowszej analizie naukowcy uwzględnili ten czynnik. Dodatkowo, skutkiem niepożądanym leków stosowanych w leczeniu astmy (np. steroidów) może być przybieranie na wadze.

Autorzy najnowszej pracy zaznaczają, że ma ona pewne ograniczenia, ponieważ po pierwsze zebrane informacje były subiektywne (zebrano je przy pomocy ankiet), a po drugie, dane na temat aktywności fizycznej dzieci były ograniczone i nie zebrano informacji odnośnie ich diety.