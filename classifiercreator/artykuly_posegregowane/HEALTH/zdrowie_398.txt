W ostatnich 12 miesiącach doszło na naszym kontynencie do 35 zgonów z powodu odry, choroby, przeciwko której jest skuteczna szczepionka - alarmuje Światowej Organizacji Zdrowia.
      
            Jedną z ofiar tego zakażenia jest 6-letni chłopiec, który zmarł we Włoszech. Najwięcej zgonów z powodu odry odnotowano w Rumunii – 31, we Włoszech zmarły dwie osoby; po jednej w Niemczech i Portugalii.

Dyrektor europejskiego biura Światowej Organizacji Zdrowia (WHO) w Kopenhadze dr Zsuzsanna Jakab podkreśliła w oświadczeniu opublikowanym na stronie WHO, że każda śmierć z powodu choroby, przeciwko której są dostępne szczepionki, jest nie do zaakceptowania.

Jakab zwraca uwagę, że preparat chroniący przez odrą jest skuteczny i bezpieczny, mimo to choroba ta nadal pozostaje główną przyczyną zgonów wśród dzieci na świecie. Niestety, wciąż występuje ona również w Europie, choć na naszym kontynencie nie ma żadnych kłopotów z dostępnością szczepionki.

Odra jest chorobą silnie zakaźną, pełną ochronę przed nią zapewnia jedynie zaszczepienie 95 proc. populacji. Atakuje głównie osoby, które nie zostały zaszczepione. Wśród nich są te, którym preparat nie mógł być podany z powodu stanu zdrowia, ale niektórzy dorośli nie szczepią swych dzieci, bo uważają, że nie jest to już potrzebne.

WHO zaleca, żeby każde dziecko zostało zaszczepione dwoma dawkami szczepionki przeciwko odrze. Dorośli powinni się zaszczepić, jeśli otrzymali tylko jedną dawkę lub nie pamiętają, czy w ogóle byli szczepieni.

Jakab apeluje do tych krajów europejskich, w których występuje odra, żeby podjęły bardziej zdecydowane działania zapobiegnięcia dalszemu rozprzestrzenianiu się wirusa wywołującego odrę.

BBC News poinformowało, że zdaniem premiera Włoch Paolo Gentiloniego, wzrost zachorowań i zgonów z powodu odry spowodowany jest „rozprzestrzenianiem się nienaukowych poglądów”. Jednym z nich jest przekonanie, że nie trzeba się szczepić przeciwko chorobom zakaźnym, które już prawie nie występują.

We Włoszech w ostatnich 12 miesiącach zarejestrowano 3,3 tys. przypadków odry.