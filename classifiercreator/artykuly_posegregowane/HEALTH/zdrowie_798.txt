Stosunkowo wysokie spożycie produktów zawierających cholesterol, np. codzienne jedzenie jednego jaja kurzego, nie wpływa na ryzyko rozwoju choroby niedokrwiennej serca nawet u osób z genetycznymi predyspozycjami.
      
            Tak wynika z badań przeprowadzonych przez naukowców z Uniwersytetu Wschodniej Finlandii i opublikowanych w "American Journal of Clinical Nutrition".

W przypadku większości populacji cholesterol zawarty w spożywanych produktach w małym stopniu wpływa na poziom cholesterolu we krwi. Wpływ ten jednak jest wyższy u osób posiadających wersję genu APOE4, który reguluje metabolizm cholesterolu.

W Finlandii liczba posiadaczy tego wariantu jest wyjątkowo wysoka - szacuje się, że występuje on u blisko jednej trzeciej populacji tego kraju.

Do badań w latach 1984-1989 rekrutowano 1032 Finów w wieku 42-60 lat, z których 32,5 proc. miało wariant APOE4. W ciągu średnio 21 lat obserwacji u 230 mężczyzn doszło do zawału mięśnia sercowego.

Analiza sposobu odżywiania mężczyzn wykazała, że wysokie spożycie cholesterolu w diecie nie było związane z ryzykiem rozwoju choroby niedokrwiennej serca w całej badanej grupie; dotyczyło to także posiadaczy APOE4.

Naukowcy podkreślają, że w badanej grupie wysokie spożycie cholesterolu wynosiło dziennie średnio 520 mg, dlatego wnioski te mogą nie dotyczyć "zjadaczy" znacznie większych ilości cholesterolu.