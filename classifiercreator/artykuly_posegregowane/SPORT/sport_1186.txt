Polish participants Jakub Przygonski and Tom Colsoul from Mini compete during stage 12th of the 2018 Rally Dakar, that runs between Chilecito and San Juan, Argentina, 18 January 2018. Archiwum fot. PAP/EPA/David Fernandez
                                        

            Kuba Przygoński z pilotem Tomem Colsoulem zwyciężyli w drugiej rundzie Pucharu Świata w rajdach terenowych - Dubai International Baja. To druga wygrana tego kierowcy w PŚ, po raz pierwszy triumfował w sezonie 2017 w Italian Baja.
      
            Polak prowadził w rajdzie po piątkowym etapie. W sobotę polsko-belgijska załoga i inni kierowcy mieli do przejechania pustynny odcinek specjalny o długości 173,7 km prowadzący po wydmach i wyschniętych jeziorach.

Etap wygrał kierowca gospodarzy Khalid al-Qassimi (Peugeot 3008 DKR), który był szybszy o minutę i 46 sekund od Saudyjczyka Yasira Seaidana (Toyota Hilux). Trzecie miejsce ze stratą trzech sekund do rywala zajął Przygoński. Dzięki temu zawodnik Orlen Teamu utrzymał prowadzenie z pierwszego dnia rywalizacji i w klasyfikacji końcowej rajdu o ponad 4 minuty wyprzedził Rosjanina Władimira Wasiliewa (Mini All4 Racing).

"Naszym celem było stanąć na podium Baja Dubai, dlatego atakowaliśmy już od pierwszych kilometrów. Wygraliśmy i jesteśmy bardzo szczęśliwi. Zostaliśmy liderami Pucharu Świata, a to dobry prognostyk przed kolejnymi rundami" - powiedział Przygoński na mecie.

Dodał, że bardzo cieszy go możliwość powrotu do rywalizacji na pustyni.

"Jazda w takich warunkach to doskonały trening, chociaż temperatura powietrza dochodząca do 35 st. Celsjusza dawała się we znaki. Fajna, techniczna trasa po wydmach i wyschniętych jeziorach, na których jechaliśmy nawet ponad 180 km/h, dała dużo frajdy".

W klasyfikacji PŚ prowadzi Przygoński z dorobkiem 42 pkt. O pięć punktów mniej zgromadził Wasiliew.

Kolejną rundą PŚ w rajdach terenowych będzie Abu Dhabi Desert Challenge, który odbędzie się w dniach 24-29 marca.

Czołówka Dubai International Baja:

1. Kuba Przygoński (Polska/Mini John Cooper Works Rally) 4:10.27
2. Władimir Wasiliew (Rosja/Mini All4 Racing) strata 4.08
3. Yasir Seaidan (Arabia Saudyjska/Toyota Hilux) 5.40