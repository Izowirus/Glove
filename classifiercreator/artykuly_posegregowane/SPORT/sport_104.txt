PAP/EPA/VALDRIN XHEMAJ
                                        

            Robert Kubica (Williams) uzyskał dziewiąty czas podczas wtorkowych testów opon w Abu Zabi, po ostatniej rundzie mistrzostw świata Formuły 1. Na trybunach obecni byli polscy kibice.
      
            Polak pojawił się na torze w drugiej, popołudniowej sesji testowej. Najpierw pokonał siedem okrążeń i z czasem 1.40,519 został sklasyfikowany na 11., przedostatnim miejscu. Po krótkiej przerwie wrócił na tor i po pięciu okrążeniach awansował na dziewiątą pozycję. Później, kiedy pojawił się na torze po raz trzeci, jeszcze poprawił swoje najlepsze osiągnięcie na 1.39,269.

Tym samym wyprzedził kolegę z zespołu 20-letniego Brytyjczyka George'a Russella, który w porannej części testów uzyskał 1.39,512. Najszybciej jedno okrążenie toru pokonał we wtorek Niemiec Sebastian Vettel (Ferrari) - 1.36,812.

W środę - jak poinformował brytyjski zespół - Kubica będzie jeździł w sesji porannej, a po południu na torze pojawi się Russell.

W czwartek ogłoszono, że Kubica będzie kierowcą wyścigowym Williamsa w przyszłym sezonie. Do rywalizacji w F1 wróci po ponad ośmioletniej przerwie spowodowanej obrażeniami odniesionymi w wypadku podczas rajdu Ronde di Andora w lutym 2011 roku.

W tym roku Polak pełnił rolę kierowcy testowego i rozwojowego w tym teamie. Jego kontrakt przewidywał kilka startów w treningach przed wyścigami o GP oraz udział w oficjalnych testach między zawodami.