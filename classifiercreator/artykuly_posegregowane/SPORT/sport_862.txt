Selekcjoner piłkarskiej reprezentacji Hiszpanii Julen Lopetegui został trenerem Realu Madyt - poinformował klub. 51-letni szkoleniowiec związał się ze stołecznym klubem na trzy sezony, a pracę rozpocznie po zakończeniu mistrzostw świata w Rosji.
      
            Lopetegui zastąpi Francuza Zinedine'a Zidane'a, który niespodziewanie poinformował o swoim odejściu 31 maja, pięć dni po triumfie "Królewskich" w Lidze Mistrzów.

"Julen Lopetegui będzie trenerem Realu Madryt po mistrzostwach świata w Rosji 2018 przez najbliższe trzy sezony. Dołączy do klubu po zakończeniu udziału Hiszpanii w mundialu. Drużynę narodową prowadził przez dwa lata" - napisano w komunikacie opublikowanym na oficjalnej stronie internetowej Realu.

Zatrudnienie Lopeteguiego było równie dużą niespodzianką, jak rezygnacja Zidane'a. Hiszpan podpisał bowiem 22 maja nowy kontrakt z tamtejszą federacją piłkarską, w myśl którego miał pozostać z reprezentacją do 2020 roku.

Lopetegui był zawodnikiem Realu w latach 1988-1991, z kolei dekadę temu już jako trener objął drużynę rezerw stołecznego klubu. Z drużyną narodową zaczął pracować w 2016 roku, kilka miesięcy po tym, jak zwolniono go z FC Porto za słabe wyniki.

Pod jego wodzą Hiszpania awansowała na MŚ w Rosji, odnosząc w eliminacjach dziewięć zwycięstw i tylko raz remisując z Włochami 1:1. Imponujący jest też jej bilans bramek: 36-3.

W klubie hiszpańskiej ekstraklasy będzie pracował jako trener po raz pierwszy w karierze. Wśród podopiecznych będzie miał kilku piłkarzy, których zna z reprezentacji: Sergio Ramosa, Isco, Daniego Carvajala, Lucasa Vazqueza, Nacho i Marco Asensio.

"Rozpoczyna się nowa era Realu" - skomentowano w internetowym serwisie dziennika "Marca".

Pod wodzą Zidane'a, który 23 czerwca skończy 46 lat, "Królewscy" sięgnęli po dziewięć trofeów. Zdobyli mistrzostwo kraju i Superpuchar Hiszpanii, dwa razy Superpuchar Europy i klubowe mistrzostwo świata, ale przede wszystkim trzykrotnie z rzędu triumfowali w Lidze Mistrzów. Od kiedy w tej formule toczy się rywalizacja o Puchar Europy, czyli od 1992 roku, żadnemu klubowi nie tylko nie udało się zwyciężyć w trzech kolejnych edycjach, ale nawet obronić trofeum.

Za osiągnięcia w 2017 roku (m.in. LM, mistrzostwo i Puchar Hiszpanii) Zidane został uznany przez FIFA najlepszym trenerem świata.

"Postanowiłem, że w przyszłym sezonie nie będę trenerem Realu. Uważam, że to właściwy moment na zmianę, zarówno dla mnie, jak i dla drużyny oraz całego klubu" - tłumaczył na konferencji prasowej utytułowany Francuz.

Jak zapowiedział, w najbliższym sezonie nie zamierza pracować jako trener w żadnym innym klubie.