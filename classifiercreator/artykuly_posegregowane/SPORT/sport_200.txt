Z trójki polskich zawodników, którzy wystąpili w piątek w Budapeszcie w zapaśniczych mistrzostw świata w stylu klasycznym, w turnieju pozostał tylko Geworg Sahakjan (Cartusia Kartuzy) w wadze 67 kg
      
            W sobotę powalczy o brązowy medal. Pozą burtą znaleźli się debiutanci - Przemysław Piątek (Olimpijczyk Radom) w kategorii 60 kg oraz Tadeusz Michalik (Sobieski Poznań) w 87 kg.

"Dobrze się zaczęło, a źle skończyło. Sahakjan wyjdzie do walki o brązowy medal. Przegrał z dwukrotnym mistrzem świata i złotym medalistą olimpijskim Stefankiem. Walka mogła się inaczej potoczyć. Piątek i Michalik wygrali pierwsze pojedynki. Cenne było zwycięstwo tego drugiego z doświadczonym Szwedem Bergiem. Niestety obaj przegrali walki, z tej samej pozycji, będąc w ataku w parterze. Piątkowi można to wybaczyć, ale Michalik nie powinien popełnić takiego błędu" - powiedział PAP mistrz olimpijski z Atlanty z 1996 roku Ryszard Wolny.

Rozgoryczony decyzjami sędziów w pojedynku półfinałowym Geworga Sahakjana był trener kadry narodowej juniorów w stylu klasycznym Edward Barsegjan.

"Popatrz na skład sędziowski. Musisz być na to gotowy, że jako pierwszy pójdziesz do parteru - ostrzegałem przed walką Geworga. Wszyscy uważamy, że należały mu się dwa punkty. Stefanek nie jest zasłużonym zwycięzcą" - powiedział Barsegjan. 

Piątkowe mecze o medale w towarzystwie prezydenta United World Wrestling Serba Nenada Lalovica obserwował przewodniczący Międzynarodowego Komitetu Olimpijskiego Niemiec Thomas Bach, który cieszył się ze złotego medalu rodaka Franka Staeblera, który w finale wagi 72 kg zwyciężył reprezentanta gospodarzy Balinta Korpasiego 2:1.
 
W sobotę, w przedostatnim dniu mistrzostw świata, do rywalizacji przystąpią: Iwan Nylypiuk (AZS AWF Warszawa) w wadze 77 kg,  Marcin Olejniczak (Sobieski Poznań) w 97 oraz Rafał Krajewski (SSA Legia 1926 Warszawa) w najcięższej kategorii 130 kg. 