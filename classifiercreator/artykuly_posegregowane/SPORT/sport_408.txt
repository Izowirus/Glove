Glasgow, W. Brytania, 07.08.2018. Polak Szymon Krawczyk z brązowym medalem, wywalczonym w wyścigu eliminacyjnym podczas mistrzostw Europy w kolarstwie torowym w Glasgow, 7 bm. (paw) PAP/Bartłomiej Zborowski PAP © 2018 / Bartłomiej Zborowski
                                        

            Szymon Krawczyk zdobył brązowy medal w wyścigu eliminacyjnym mistrzostw Europy w kolarstwie torowym, które odbywają się w szkockim Glasgow. Triumfował Brytyjczyk Matthew Walls, drugi był Portugalczyk Rui Oliveira.
      
            To trzeci medal polskiej ekipy w Glasgow. Wcześniej tytuł mistrza Europy zdobył w wyścigu punktowym Wojciech Pszczolarski, a Justyna Kaczkowska ukończyła na trzecim miejscu rywalizację na dystansie 3 km.

W wyścigu eliminacyjnym co dwa okrążenia odpada zawodnik, który jako ostatni mija linię mety. Krawczyk próbował walczyć do końca, ale Brytyjczyk i Portugalczyk byli zdecydowanie szybsi na ostatnich okrążeniach.

W ostatnim dniu odbyły się wyścigi keirin. Wśród mężczyzn do finału A awansował Krzysztof Maksel, który próbował walczyć o medal, atakując na ponad okrążenie przed końcem. Na ostatnich kilkudziesięciu metrach zabrakło mu jednak sił i zajął szóste miejsce. Drugi z Polaków Mateusz Lipa, był dziesiąty. Zwyciężył Niemiec Stefan Boetticher.

Swój czwarty medal, tym razem brązowy, wywalczyła na torze w Glasgow Rosjanka Daria Szmieliewa. Wcześniej sięgnęła po złoto w trzech konkurencjach - sprincie, sprincie drużynowym i wyścigu na 500 ma ze startu zatrzymanego. W finale keirinu pań była jednak trzecia, a mistrzynią Europy została Mathilde Gros z Francji. Urszula Łoś wystąpiła w finale B, gdzie była trzecia, plasując się w końcowej klasyfikacji na dziewiątym miejscu.

Zaciętą walkę o kolejne złoto stoczyła w wyścigu madison Holenderka Kirsten Wild startująca w parze z Amy Pieters. Faworytki zaskoczone jednak zostały udaną akcją Dunek i Rosjanek, które nadrobiły okrążenie zdobywając po 20 punktów, co dało im miejsca na podium. Złoto przypadło parze duńskiej, która była skuteczniejsza na lotnych finiszach, a Holederki musiały zadowolić się trzecią lokatą. Polki - siostry Wiktoria i Daria Pikulik zajęły dziewiąte miejsce.

W klasyfikacji medalowej mistrzostw pierwsze miejsce zajęła Holandia - 5 złotych, 3 brązowe, przed wielką Brytanią - 4, 3, 3 oraz Niemcami 3, 4, 4. Polska z trzema medalami - złoty i dwa brązowe zajęła dziewiąte miejsce.

Wyniki ostatniego dnia mistrzostw Europy w kolarstwie torowym:

wyścig eliminacyjny mężczyzn

1. Matthew Walls (W. Brytania)
2. Rui Oliveira (Portugalia)
3. Szymon Krawczyk (Polska)

wyścig madison (parami) kobiet

1. Dania (Amalie Dideriksen, Julie Leth) - 42 pkt
2. Rosja (Gulnaz Badykowa, Diana Klimowa) - 34
3. Holandia (Kirsten Wild, Amy Pieters) - 38
...
9. Polska (Daria Pikulik, Wiktoria Pikulik) - 2

keirin mężczyzn

1. Stefan Boetticher (Niemcy)
2. Sebastien Vigier (Francja)
3. Jack Carlin (W. Brytania)
...
6. Krzysztof Maksel (Polska)
10. Mateusz Lipa (Polska)

keirin kobiet

1. Mathilde Gros (Francja)
2. Nicky Degrendele (Belgia)
3. Daria Szmieliewa (Rosja)
...
9. Urszula Łoś (Polska)

Julita Jagodzińska odpadła w repesażu.