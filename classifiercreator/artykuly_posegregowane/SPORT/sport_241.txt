Koszykarski klub Milwaukee Bucks sprzedał już ponad 10 tysięcy karnetów na rozpoczynający się w przyszłym tygodniu sezon ligi NBA. To najwięcej w historii tego zespołu. Poprzedni rekord - 8985 biletów sezonowych - ustanowiony został przed 30 laty.
      
            Od tego sezonu Bucks występować będą w hali Fiserv Forum. Dotychczas grali w otwartym właśnie w 1988 roku Bradley Center.

"To bardzo ważne wydarzenie dla klubu. Bardzo dużo mówi się o zespole i o Fiserv Fortum. Wszyscy w stanie Wisconsin chcą być tego częścią" - powiedział wiceprezes ds. sprzedaży biletów Jamie Morningstar, cytowany przez portal ESPN.

Jeszcze w maju 2014 roku wykupiono niecałe dwa i pół tysiąca karnetów i klub zajmował pod tym względem ostatnie miejsce w NBA. Teraz powinien plasować się w środku stawki. Obecnie jest na 11. miejscu - najwyższym w historii.

Bucks rozpoczną sezon meczem przed własną publicznością z Indiana Pacers 19 października.