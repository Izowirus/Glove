Białorusinka Hanna Huskowa zdobyła w Pjongczangu złoty medal igrzysk olimpijskich w narciarskich skokach akrobatycznych. Srebrny przypadł Chince Xin Zhang, a brązowy kolejnej zawodniczce tego kraju Fanyu Kong.
      
            Zawody były rozgrywane w bardzo trudnych warunkach. Silny wiatr opóźniał start kolejnych narciarek i przeszkadzał w wykonywaniu ewolucji. W ostatnim przejeździe finału tylko Huskowa i Zhang poprawnie ustały swoje skoki. Białorusinka otrzymała 96,14 a Chinka 95,52 pkt. W związku z wieloma upadkami rywalek do wywalczenia brązowego medalu Kong potrzebowała „tylko” 70,14 pkt.

„W skokach, które dziś wykonywałam chodziło o spokój i cierpliwość. Ważnym czynnikiem był tutaj wiatr” – powiedziała Huskowa.

To drugi z rzędu złoty medal olimpijski w skokach akrobatycznych dla Białorusi. Mistrzyni igrzysk w Soczi Ałła Cuper w ostatnim przejeździe w miała upadek i zajęła w Pjongczangu czwarte miejsce. Trzecia z reprezentantek tego kraju nie zakwalifikowała się do finału.

„Miałyśmy bardzo ambitny plan by zdobyć złoto srebro i brąz dla Białorusi. Tak się nie stało, ale jestem z nas bardzo dumna, każda z nas zrobiła co mogła” – dodała złota medalistka.

Wymieniana w gronie faworytek, srebrna medalistka ostatnich igrzysk Chinka Xu Mengtao, nie zakwalifikowała się do ostatniej rudny.

Reprezentantki Państwa Środka wywalczyły już od 1994 roku siedem medali olimpijskich w skokach akrobatycznych, ale ani jednego złota.