Bednary, 01.09.2013. Zawodnicy podczas biegu "Aktywnie dookoła Poznania" - pierwszej w Polsce imprezy biegowej zorganizowanej na pasie startowym lotniska w podpoznańskich Bednarach, 1 bm. (obm)  Archiwum PAP/Jakub Kaczmarczyk 
                                        

            Fundacja Wychowanie przez Sport, organizator akcji "BiegamBoLubię" rozszerzyła do 100 lokalizacji zajęcia biegowe dla amatorów pod okiem m.in. byłych reprezentantów Polski w lekkoatletyce i trenerów (także kadry narodowej).
      
            "Cieszę się, że dziewiąty sezon udało się połączyć z uczczeniem przez nasz kraj niepodległości. To szczególny rok dla każdego Polaka i rozszerzyliśmy do 100 lokalizacji nasze zajęcia. Odbywać się one będą zarówno w dużych miastach jak np. Warszawa, Poznań, Wrocław, jak i małych miejscowościach jak Kościan, Mikołajki, Żagań" - powiedział PAP pomysłodawca akcji, były mistrz Europy 1998 w biegu na 400 m ppł Paweł Januszewski.

Nie tylko on ze znanych sportowców jest zaangażowany w akcję. Zajęcia prowadzi także m.in. rekordzista Polski w biegu na 400 m Tomasz Czubak, dwukrotny olimpijczyk w chodzie sportowym Roman Magdziarczyk, była płotkarka Justyna Oleksy, reprezentantka Polski w biegach średniodystansowych Paulina Mikiewicz-Łapińska.

"To jedyna ogólnopolska akcja, w której uczestnicy mogą przychodzić i odbywać zajęcia na bezpiecznych bieżniach stadionowych pod okiem profesjonalnych, wykwalifikowanych trenerów. Wszystkie zajęcia są bezpłatne, wystarczy przyjść w stroju sportowym i dołączyć do grupy" - zachęca Januszewski.

Jak zaznaczył, treningi nie opierają się wyłącznie na bieganiu, ale także na ćwiczeniach sprawnościowych, koordynacyjnych i gimnastycznych. Program zajęć dostosowany jest do poziomu uczestników.

"To wspaniałe lokalne grupy pozytywnie zakręconych ludzi. Motywacja, wsparcie, wymiana doświadczeń i przyjaźń. Biegamy bo lubimy i czerpiemy z tego gigantyczną przyjemność. Bez presji, z uśmiechem na ustach, z pozytywną dawką energii i oczywiście potem na skroniach" - powiedział Januszewski.

To będzie dziewiąty sezon akcji, która rozpoczęła się od dużych miast, a z roku na rok się rozszerzała.