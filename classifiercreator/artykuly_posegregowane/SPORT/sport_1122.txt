epa06631353 Agnieszka Radwanska of Poland in action against Victoria Azarenka of Belarus during their fourth round match at the Miami Open tennis tournament on Key Biscayne, Miami, Florida, USA, 26 March 2018.  EPA/RHONA WISE 
Dostawca: PAP/EPA. PAP/EPA © 2018 / RHONA WISE
                                        

            Agnieszka Radwańska przegrała z Białorusinką Wiktorią Azarenką 2:6, 2:6 w 1/8 finału tenisowego turnieju WTA rangi Premier Mandatory w Miami.
      
            Pierwsza partia miała bardziej wyrównany przebieg niż wskazuje na to jej końcowy wynik. W drugim i szóstym gemie, przy swoim podaniu, Polka prowadziła, odpowiednio, 30:0 i 40:0, by później tracić seriami punkty i przegrać. Dlatego m.in. szybko zrobiło się 0:3, a później 1:5.

Radwańska, rozstawiona z Miami Open z numerem 30., nie serwowała najlepiej - trzy podwójne błędy w pierwszym secie i 52-procentowa skuteczność pierwszego podania, ale więcej kłopotów sprawiały jej agresywny, ofensywny styl rywalki oraz dynamika, z jaką poruszała się po korcie. Kilka technicznych zagrań Polki porwało publiczność, jednak to siła połączona z precyzją uderzeń Azarenki miały większe znaczenie.

Druga odsłona mogła się rozpocząć inaczej niż pierwsza, gdyż Radwańska miała break pointa, ale nie wykorzystała szansy, a po kilku minutach było już 2:0 dla byłej liderki światowego rankingu. Co prawda podopieczna trenera Tomasza Wiktorowskiego natychmiast zmniejszyła straty do 1:2, ale później wygrała jeszcze tylko jednego gema, ponownie przy podaniu Azarenki, której szybkość i energia mogły imponować.

"Czułam, że grałam tenis wysokiej jakości. Wyszłam agresywnie nastawiona, dobrze zaczęłam i punkt po punkcie robiłam swoje, trzymając poziom" - skomentowała krótko Azarenka trwający 83 minuty mecz.

Był to 19., licząc też potyczkę w Pucharze Federacji, ale pierwszy od 2014 roku pojedynek rówieśniczek urodzonych 29 lat temu. Białorusinka poprawiła bilans na 14-5.

Pochodząca z Krakowa tenisistka, która przed rokiem odpadła w Miami w 3. rundzie, do 1/8 finału dotarła tutaj po raz 10. w karierze, a najlepszy rezultat osiągnęła w 2012 roku, kiedy wygrała zawody.

W poprzedniej rundzie sprawiła sporą niespodziankę, pokonując najwyżej rozstawioną Rumunkę Simonę Halep 3:6, 6:2, 6:3. Było jej drugie w karierze zwycięstwo nad liderką światowego rankingu - w 2012 roku wygrała z prowadzącą wówczas w klasyfikacji tenisistek Dunką polskiego pochodzenia Caroline Wozniacki.

Urodzona w Mińsku Azarenka, która dwukrotnie triumfowała w wielkoszlemowym Australian Open, od połowy 2016 roku bardzo rzadko pojawiała się w zawodowej rywalizacji. Jej ostatnim występem w tamtym sezonie był mecz 1. rundy French Open, w którym skreczowała z powodu kontuzji. Wkrótce poinformowała, że jest w ciąży, a w grudniu urodziła synka Leo, którego imię widniało w poniedziałek na jej butach.

Wróciła do gry sześć miesięcy później. Mieszkająca na stałe w Kalifornii Białorusinka wystąpiła w ubiegłym roku tylko w dwóch turniejach, a z kolejnych zrezygnowała ze względu na sądowy spór z byłym partnerem o opiekę nad dzieckiem. Ojciec chłopca nie zgodził się, by w tym czasie opuszczał on wspomniany stan. Starty wznowiła niedawno, bo na początku marca. W Indian Wells odpadła w trzeciej rundzie. Zajmuje obecnie 186. miejsce w rankingu WTA, ale po tym turnieju awansuje co najmniej w okolice 120.

W głównej drabince Azarenka znalazła się dzięki przyznanej przez organizatorów "dzikiej karcie". W ćwierćfinale zmierzy się z rozstawioną z "piątką" Czeszką Karoliną Pliskovą. W Miami triumfowała już trzykrotnie, ostatnio dwa lata temu.

Oprócz nich w poniedziałek do najlepszej ósemki awansowały m.in. Amerykanki Venus Williams, która wyeliminowała broniącą tytułu Brytyjkę Johannę Kontę, i Sloane Stephens, lepsza od rozstawionej z "trójką" Hiszpanki Gabrine Muguruzy, a także Niemka polskiego pochodzenia Angelique Kerber.

Wynik meczu 1/8 finału:

Agnieszka Radwańska (Polska, 30) - Wiktoria Azarenka (Białoruś) 2:6, 2:6.