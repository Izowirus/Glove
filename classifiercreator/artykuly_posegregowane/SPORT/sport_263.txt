PAP/Piotr Nowak
                                        

            Od środy liczba beneficjentów programu "Team100" wzrosła do 250 - poinformował minister sportu Witold Bańka. Projekt ma na celu finansowe wspieranie młodych zawodników. "Efektywnie budujecie pozytywny wizerunek Polski na świecie" - zwrócił się do nich wicepremier Piotr Gliński.


      
            W czerwcu 2017 roku, kiedy program zainaugurowano, wsparciem zostało objętych 100 utalentowanych sportowców. W październiku dołączyło kolejnych 27 młodych, a na początku tego roku liczba osiągnęła 202 beneficjentów w wieku 18-23 lata.

"Rozpoczynaliśmy z grupą 100, ale przeczuwaliśmy, że projekt będzie się rozwijał. Ta nazwa to upamiętnienie roku stulecia odzyskania niepodległości i program funkcjonuje pod taką nazwą do dzisiaj, mimo że mieliśmy dotychczas 202, a teraz mamy już 250 członków Teamu" - powiedział Bańka podczas środowej konferencji prasowej na Stadionie PGE Narodowym w Warszawie.

Dodał, że "Team100" to wielki projekt i niezwykle istotny z punktu widzenia długofalowej strategii rozwoju.

W konferencji udział wzięli również m.in. wicepremier i minister kultury Piotr Gliński oraz prezes Polskiej Fundacji Narodowej Filip Rdesiński.

"Jesteście elitą. Młodą, ale elitą polskiej wspólnoty narodowej. Wasze sukcesy są ważne dla nas wszystkich. We współczesnym świecie to jest szalenie istotne wizerunkowo. Dziękuję za waszą ciężką pracę" - wspomniał Gliński.

Wicepremier i minister kultury cieszył się również z tego, że udział sportowców w programie "Team100" wiąże się nie tylko z wymiernymi korzyściami finansowymi, ale też z poczuciem wspólnoty.

"W sporcie szalenie ważna jest więź z innymi. W grach zespołowych to jest w zasadzie warunek jakiegokolwiek sukcesu, a w dyscyplinach indywidualnych daje dodatkowe pokłady sił. Jak istotna jest mentalność pokazali ostatnio polscy siatkarze (zdobyli złoty medal mistrzostw świata - PAP). Strona fizyczna i psychiczna są bardzo ważne, ale w tym ideale greckim, ideale człowieka, liczy się też moralność w życiu. Chodzi o to, żeby być człowiekiem uczciwym, przyzwoitym, wywiązywać się ze swoich obowiązków" - zwrócił się do sportowców Gliński.

Prezes PFN dodał, że uczestnicy projektu są doskonałym nośnikiem biało-czerwonych barw. "A nie ma poza sportem drugiej takiej dziedziny, która niosłaby takie emocje i przyciągała takie rzesze ludzi" – wskazał Rdesiński.

Jak podkreślił Bańka, planowana jest już dalsza pomoc dla sportowców, którzy zakończą udział w programie.

"Kolejnym etapem jest indywidualne wsparcie sponsoringowe spółek skarbu państwa. To projekt dla starszych sportowców, wywodzących się z programu Team100" - poinformował szef resortu.

Wspierani sportowcy rywalizują w 37 dyscyplinach, w tym 26 olimpijskich i 11 paraolimpijskich. W rozmaitych imprezach i różnych kategoriach wiekowych wywalczyli oni 186 medali: 49 złotych, 63 srebrne i 74 brązowe.

"Jesteście elitą polskiego sportu. Państwo obdarzyło was zaufaniem, a wy odwdzięczacie się medalami. Mamy nadzieję, że jesteście grupą przyszłych medalistów olimpijskich i paraolimpijskich. To wy będziecie stanowić o sile polskiego sportu w najbliższych latach" - zwrócił się do sportowców Bańka.

W imieniu beneficjentów głos zabrali kolarstwo torowe Paulina Petri i Bartosz Kucharski, a także reprezentujący niepełnosprawnych sportowców lekkoatleta Michał Derus.

"Taki program pomoże nam zdobyć jeszcze więcej, możemy zawsze zawiesić poprzeczkę wyżej. Być członkiem tego zespołu to naprawdę duża satysfakcja" - powiedział Kucharski.

Projekt "Team 100" powstał z inicjatywy ministra sportu we współpracy z Polską Fundacją Narodową i Instytutem Sportu. Polega na wspieraniu młodych sportowców przygotowujących się przede wszystkim do letnich igrzysk w Tokio w 2020 roku. Każdy z beneficjentów otrzymuje rocznie 40 tysięcy złotych i może samodzielnie decydować o wykorzystaniu tych środków.

Operatorem programu jest Instytut Sportu - Państwowy Instytut Badawczy. Dodatkowe wsparcie umożliwia m.in. łączenie kariery sportowej z nauką i podnoszeniem kwalifikacji zawodowych. Młodzi sportowcy samodzielnie decydują o wykorzystaniu otrzymanych funduszy. Środki mogą przeznaczyć na m.in. fizjoterapeutę, lekarza, dietetyka, psychologa, suplementację, wynajem mieszkania czy studia. Jest to pierwszy tego typu program w Polsce. Zawodnicy zobowiązani są do przestrzegania Kodeksu Etyki Beneficjenta oraz utrzymywania odpowiedniego poziomu sportowego.