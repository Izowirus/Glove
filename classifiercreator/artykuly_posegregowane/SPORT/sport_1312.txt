Międzynarodowy Trybunał Arbitrażowy ds. Sportu (CAS) poinformował we wtorek o pozytywnym wyniku testu antydopingowego u kolejnego olimpijczyka - słoweńskiego hokeisty Zigy Jeglica. Wykryto u niego fenoterol, lek rozszerzający oskrzela. Zawodnik został tymczasowo zawieszony.
      
            Jeglic, który 24 lutego skończy 30 lat, zaakceptował naruszenie przepisów antydopingowych, w ciągu 24 godzin ma opuścić wioskę olimpijską i wrócić do ojczyzny.

To trzeci przypadek dopingu odnotowany od początku igrzysk w Pjongczangu. Wcześniej na stosowaniu niedozwolonych środków przyłapano Japończyka Kei Saito (short track) i reprezentanta Olimpijczyków z Rosji Aleksandra Kruszelnickiego, brązowego medalistę par mieszanych w curlingu.

CAS zajmuje się na miejscu w Korei Płd. sprawami dopingowymi w trakcie olimpiady.