Jagiellonia Białystok, po serii pięciu wygranych, uległa w Poznaniu Lechowi aż 1:5 w 27. kolejce piłkarskiej ekstraklasy i została dogoniona w tabeli przez Legię Warszawa, która zwyciężyła w Gdańsku Lechię 3:1.
      
            Przed tą serią spotkań różnice między kolejnymi zespołami na szczycie tabeli wynosiły trzy i pięć punktów. Teraz pięć dzieli prowadzący duet od trzeciego "Kolejorza", który poprawił swoją pozycję w walce o tytuł.

Pojedynek w Poznaniu rozpoczął się po myśli "Jagi", która w 18. minucie po golu Litwina Arvydasa Novikovasa objęła prowadzenie. Jeszcze przed przerwą wyrównał Duńczyk Christian Gytkjaer, który uzyskał 13. gola w sezonie. Druga połowa to popis miejscowych, a Mariana Kelemena, który w pierwszej połowie zastąpił kontuzjowanego Mariusza Pawełka, kolejno pokonali Emir Dilaver, Darko Jevtic z rzutu karnego, Kamil Jóźwiak i Łukasz Trałka. W sumie trzy gole gracze Lecha zdobyli strzałami głową.

"Mam nadzieję, że teraz pójdziemy za ciosem" - powiedział po końcowym gwizdku pomocnik poznańskiej drużyny Radosław Majewski, a trener Nenad Bjelica podsumował: "W drugiej połowie nie daliśmy żadnych szans rywalowi, pokazaliśmy duże umiejętności. Jestem bardzo zadowolony, ale cały czas czeka nas dużo pracy".

Było to szóste z rzędu, a 10. w sezonie, zwycięstwo Lecha przy Bułgarskiej, gdzie punktów nie stracił od 27 października, kiedy z Wisłą Kraków zremisował 1:1. Wysoką wygraną jego zawodnicy powetowali sobie brak sukcesów w siedmiu poprzednich potyczkach z Jagiellonią, którą pokonali po trzyletniej przerwie.

Hit kolejki obejrzało 28587 widzów, co jest najwyższą frekwencją w ekstraklasie w tym roku kalendarzowym

Jagiellonia pozostała z dorobkiem 51 pkt. Dogoniła ją Legia i została liderem, gdyż ma minimalnie lepszą różnicę bramek. Gdyby jednak był to koniec sezonu i pod uwagę byłby brany w pierwszej kolejności bilans bezpośrednich meczów, to na pierwszym miejscu znalazłaby się jedenastka z Białegostoku, która dwukrotnie (1:0 i 2:0) pokonała obrońców tytułu.

Stołeczna ekipa wykorzystała potknięcie Jagiellonii pewnie wygrywając w Gdańsku i psując jednocześnie debiut Piotra Stokowca w roli trenera Lechii.

W 24. minucie po dobrym podaniu Czarnogórca Marko Vesovica 11. gola w sezonie, a ósmego na obcych stadionach, zdobył Jarosław Niezgoda. Decydujące ciosy goście zadali krótko po przerwie. W 48. minucie francuski obrońca William Remy podwyższył na 2:0, a 180 sekund później Michał Kucharczyk uzyskał trzecią bramkę. W 66. minucie Bułgar Simeon Sławczew odnotował honorowe trafienie dla gospodarzy, który od dziewięciu kolejek nie sięgnęli po komplet punktów.

Drużynie mającej walczyć o najwyższe cele znacznie bliżej jest obecnie do strefy spadkowej. Obecnie jest 13. i o czołowej ósemce przed podziałem tabeli i dodatkową fazą sezonu w Gdańsku mogą zapomnieć, a terminarz też nie będzie sprzymierzeńcem lechistów, których czekają jeszcze mecze z Lechem, Koroną Kielce i derby z Arką Gdynia.

W rundzie wiosennej po raz pierwszy przegrała także Korona Kielce

W rundzie wiosennej po raz pierwszy przegrała nie tylko drużyna z Białegostoku, ale i Korona Kielce, która w Płocku uległa Wiśle 0:2. Bramki w drugiej połowie zdobyli Damian Byrtek i Gruzin Giorgi Merebaszwili. Był to pojedynek szóstego z piątym zespołem tabeli, a w sobotę wieczorem zamieniły się one pozycjami. Miejscowi z 42 pkt mogą już być praktycznie pewni, że w dodatkowej fazie rozgrywek rywalizować będą z najlepszymi.

Nadzieje na "ósemkę" rosną także u piłkarzy i sympatyków Cracovii, która pokonując w Szczecinie Pogoń 3:0 odniosła trzecie z rzędu zwycięstwo

"Pasy" wiosną na możliwych 18 punktów wywalczyły 13, a w sobotę dodatkowo przerwały dobrą passę Pogoni na własnym stadionie, gdzie zespół trenera Kosty Runjaica nie przegrał pięciu poprzednich spotkań.

Tym razem jednak mecz ułożył się po myśli gości, gdyż prowadzili już od piątej minuty po golu Krzysztofa Piątka. To jego 12. trafienie w sezonie. W 22. minucie na 2:0 podwyższył głową Ukrainiec Ołeksij Dytiatjew, a tuż przed końcowym gwizdkiem samobójczą bramką rezultat ustalił Kamil Drygas.

"Gdyby ktoś zobaczył, gdzie są w tabeli zespoły, które dziś grały, to by nie uwierzył. Było to bowiem bardzo dobre spotkanie. Ciekawe i rozegrane w dobrym tempie. Będziemy robić wszystko, by awansować do pierwszej ósemki. Jeszcze niedawno wydawało się to niemożliwe" - zaznaczył trener Cracovii Michał Probierz.

Porażka mocno skomplikowała sytuację Pogoni

Pogoń w trzecim kolejnym występie nie zdobyła gola i z 25 pkt jest 14. w tabeli. Takim samym dorobkiem może się pochwalić 15. Bruk-Bet Termalica Nieciecza, ale ta drużyna w 27. kolejce na boisko wyjdzie dopiero w poniedziałek i w Gdyni zmierzy się z Arką.

Cracovia z 35 pkt zajmuje dziewiątą pozycję i traci trzy do ósmego KGHM Zagłębia Lubin. Dystans byłby jeszcze mniejszy, gdyby Filip Starzyński już w doliczonym przez sędziego czasie gry sprytnym uderzeniem z rzutu wolnego nie zapewnił "Miedziowym" remisu w Zabrzu z Górnikiem (2:2).

Gospodarze dwukrotnie obejmowali prowadzenie po celnych główkach obrońców - Michała Wieteski (piąty gol w sezonie) i Hiszpana Daniego Suareza. Autorem pierwszego trafienia dla lubinian, którzy przez 80 minut po czerwonej kartce dla Mateusza Matrsa grali w osłabieniu, był czeski napastnik Filip Mares.

"To strasznie nas boli, ale uważam, że moi chłopcy w takich meczach się rozwijają. Tego rodzaju spotkania wpłyną na to, że w kolejnych będą lepiej przygotowani do gry do ostatniej minuty" - przyznał trener zabrzan Marcin Brosz.

Wierzy on też, że w końcu strzelecką niemoc przełamie Igor Angulo. Hiszpan w drugiej części sezonu jeszcze nie trafił do siatki i w klasyfikacji najskuteczniejszych piłkarzy ekstraklasy dogonił go jego rodak Carlitos.

Napastnik Wisły Kraków popisał się hat-trickiem w zakończonym zwycięstwem 3:1 pojedynku ze Śląskiem i podobnie jak Angulo ma już na koncie 19 goli. Wrocławianie wiosną wywalczyli tylko dwa punkty i mimo zmiany trenera na dobre ugrzęźli w dolnej połowie tabeli.

"Przez około 60 minut był to wyrównany mecz, ale na boisku był jeden zawodnik, który +zrobił różnicę+ i zdobył trzy bramki. Gratuluję Carlitosowi, zagrał świetny mecz. My tak skutecznego piłkarza nie mieliśmy" - przyznał szkoleniowiec Śląska Tadeusz Pawłowski, który nie mógł skorzystać z chorego na anginę najlepszego strzelca swojej drużyny Marcina Robaka.

Jeszcze gorsze nastroje niż we Wrocławiu panują w Nowym Sączu. Zamykająca tabelę Sandecja uległa w Niecieczy, gdzie podejmuje ligowych rywali, innemu zespołowi walczącemu o utrzymanie - Piastowi Gliwice 0:3. To 18. kolejny mecz beniaminka bez zwycięstwa. Goście, którzy już w czwartym z rzędu spotkaniu (nie licząc przerwanego z Górnikiem przed tygodniem) nie stracili gola, dzięki trzem punktom awansowali na 12. lokatę.

"O naszej porażce przesądziła przede wszystkim pierwsza połowa. Nie było nas wtedy na boisku, a rywale strzelili dwa gole" - wspomniał trener Sandecji Kazimierz Moskal.

Do końca fazy zasadniczej pozostały trzy kolejki.