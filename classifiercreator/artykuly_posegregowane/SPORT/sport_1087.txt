Ząb, 07.04.2018. Uroczyste powitanie dwukrotnego medalisty olimpijskiego z Pjongczang Kamila Stocha (C), w Zębie, 07 bm. Mieszkający w Zębie skoczek narciarski wrócił z ostatnich zawodów sezonu Pucharu Świata z Kryształową Kulą za zwycięstwo w klasyfikacji generalnej Pucharu Świata. (jkm) PAP/Grzegorz Momot PAP © 2018 / Grzegorz Momot
                                        

            Podhale powitało w sobotę w Zębie k. Zakopanego Kamila Stocha, multimedalistę olimpijskiego i mistrzostw świata w skokach narciarskich.
      
            Wraz ze Stochem do jego rodzinnej miejscowości przyjechali m.in. kolega z brązowej drużyny igrzysk olimpijskich w Pjongczangu Dawid Kubacki, rodziny obu skoczków i przedstawiciele sztabu szkoleniowego.

Pogoda dopisała, więc spotkanie z mieszkańcami Podhala, kibicami i turystami poprzedził przejazd przez wieś kilkudziesięcioosobowej góralskiej banderii konnej, za którą w białych landach podążali sportowcy i pozostali honorowi goście.

Na Bartolskim Wierchu swojego byłego ucznia powitała m.in. mieszkająca w Zębie Barbara Sobańska, dyrektor zakopiańskiego Zespołu Szkół Mistrzostwa Sportowego.

"Witamy mistrza, którego cechuje wielka odwaga i pracowitość. Człowieka, który wyznacza nowe wartości i jest wzorem, w szczególności dla młodego pokolenia. Witamy cię Kamilu" - mówiła.

Te słowa wyraźnie wzruszyły Stocha, który powiedział, że cieszy się z tego, iż przygotowano dla niego, podobnie jak cztery lata wcześniej, tak piękną niespodziankę. A zaczął po góralsku.

"Piyknie Bóg zapłać, zeście się tu syćka - zębiany i nie ino ześli". I przechodząc na język literacki dodał: "Dziękuję wam wszystkim i każdemu z osobna za to spotkanie i za kibicowanie. To bardzo przyjemne uczucie, gdy wraca się do domu i spotyka z taką życzliwością"- podkreślił.

Wśród upominków, które otrzymał w sobotę mistrz olimpijski z Soczi i Pjongczangu była m.in. kurtka od strażaków-ochotników z rodzinnej wsi. Wręczając ją przypomnieli, że cztery lata wcześniej skoczek otrzymał już strażacki chełm i jeżeli tak dalej pójdzie, to niebawem skompletuje cały ekwipunek.

"Tylko nie budźcie mnie w nocy do pożaru" - prosił ze śmiechem Stoch i zaraz dodał: "Chociaż wiecie, że jak będzie trzeba, to ja zawsze jestem gotowy jechać z wami" - zapewnił.

Stoch wraz z żoną Ewą obdarowani zostali też m.in góralskimi odświętnymi, białymi, haftowanymi kożuszkami, tradycyjnymi obrazami malowanymi na szkle, pamiątkowymi statuetkami i naręczami kwiatów.

Wśród upominków był też pamiątkowy medal przekazany dyrektor Sobańskiej przez jednego z mieszkańców... Zanzibaru, gdzie Stochowie spędzili miesiąc miodowy.

Słowne i rzeczowe wyrazy uznania przekazano także Dawidowi Kubackiemu i jego najbliższym.

Nie zabrakło słodkiego poczęstunku. Stoch otrzymał od Andrzeja Łuszczka, miejscowego cukiernika, 100-kilogramowy tort przedstawiający trofea, które zdobył w minionym sezonie. Skoczek podziękował i sprawiedliwie obdzielił ciastem kilkaset obecnych na uroczystości osób.

Tej zimy czterokrotny olimpijczyk do dwóch mistrzowskich tytułów z Soczi dołożył: złoty indywidualny i brązowy druźynowy medal w Korei, srebrny krążek indywidualny i brązowy w drużynie na mistrzostwach świata w lotach w Oberstdorfie.

Wygrał również wszystkie konkursy Turnieju Czterech Skoczni, norweski cykle Raw Air i Planica 7, wieńcząc sezon drugą w karierze Kryształową Kulą Pucharu Świata.