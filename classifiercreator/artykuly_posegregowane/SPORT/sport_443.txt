Legia Warszawa zwolniła w środę chorwackiego trenera Deana Klafurica - poinformował piłkarski mistrz Polski na oficjalnej stronie internetowej. Dzień wcześniej stołeczny zespół odpadł w eliminacjach Ligi Mistrzów.
      
            "Obecnie trwają rozmowy dotyczące zatrudnienia nowego szkoleniowca, które powinny zostać zakończone w ciągu dwóch tygodni. Do tego czasu obowiązki pierwszego trenera przejmie Aleksandar Vukovic przy wsparciu obecnego sztabu" - przekazał klub w komunikacie.

W drugiej rundzie el. LM Legia przegrała u siebie ze Spartakiem Trnawa 0:2, zaś w rewanżu wygrała 1:0. Teraz walczyć będzie o awans do fazy grupowej Ligi Europejskiej.

Klafuric był wcześniej asystentem swojego rodaka Romeo Jozaka, który stracił pracę w połowie kwietnia po porażce z KGHM Zagłębiem Lubin 0:1. Na inaugurację tego sezonu ekstraklasy Legia uległa lubinianom 1:3, przegrała też z Arką Gdynia 2:3 w spotkaniu o Superpuchar. Dopełnieniem było niepowodzenie w starciu z mistrzem Słowacji.

Klafuric był chwalony za końcówkę poprzedniego sezonu, kiedy pod jego wodzą Legia wygrywała, sięgnęła po tytuł i wywalczyła Puchar Polski. Ostatnio spadła na niego fala krytyki. Media i kibice przypominały, że ma niewielkie doświadczenie, prowadził jedynie kobiecą kadrę Chorwacji i klub w drugiej lidze. Krytykowano go i za słabe wyniki legionistów, i błędy przy ustalaniu składu, ale też ustawienie taktyczne zespołu, tzn. grę z trójką środkowych obrońców. Później z tego pomysłu zaczął się wycofywać.

Chorwaci trafili do klubu z Łazienkowskiej we wrześniu 2017 roku. Wcześniej Legia nie tylko straciła szansę na udział w fazie grupowej Champions League, ale i Ligi Europejskiej. Jozak zastąpił Jacka Magierę, związanego od wielu lat z Legią, który miał być "trenerem na lata", a tymczasem szybko, po niecałym roku, pożegnał się z funkcją.

Jozak z kolei chciał zbudować ekipę podobną do tej znanej mu z Dinama Zagrzeb, słynącego ze szkolenia młodzieży, dawania jej szansy i późniejszej sprzedaży topowym europejskim klubom. W Legii spędził tylko kilka miesięcy, a teraz będzie pracował z reprezentacją Kuwejtu.

Obecna sytuacja w Legii przypomina tę z lata 2016 i 2017 roku. Przed dwoma laty, już po awansie do Ligi Mistrzów, zwolniony został Albańczyk Besnik Hasi; przejął zespół po Rosjaninie Stanisławie Czerczesowie, który sięgnął z Legią po zwycięstwo w lidze. We wrześniu 2016 nowym szkoleniowcem wybrano Magierę, a po kolejnym przeciętnym początku nowego sezonu, mimo wcześniejszego wywalczenia tytułu w ekstraklasie, zwolniono i jego. Wówczas nastała era Chorwatów... Teraz najgłośniej jest o możliwym zatrudnieniu przez Mioduskiego niedawnego selekcjonera reprezentacji Polski Adama Nawałki.

Od 2013 roku Legia Warszawa sięgnęła po pięć tytułów w polskiej lidze, czasem mimo wielu porażek z niżej notowanymi rywalami.