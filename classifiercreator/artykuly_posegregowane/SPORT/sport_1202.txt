Gliwice, 03.03.2018. Chuligańskie wybryki części kibiców Piasta Gliwice podczas meczu piłkarskiej Ekstraklasy z Górnikiem Zabrze, 3 bm. Spotkanie zostało przerwane w 80. minucie, przy stanie 1:0 dla gospodarzy. (paw) Archiwum fot. PAP/Marek Zimny
                                        

            Piast Gliwice wystąpił do lokalnego rywala Górnika Zabrze o dokończenie meczu tych drużyn w piłkarskiej ekstraklasie, przerwanego w sobotę z powody burd kibiców.
      
            Działacze gliwickiego klubu w opublikowanym wieczorem w niedzielę na swojej stronie internetowej oświadczeniu zaapelowali, aby sportowa rywalizacja nie cierpiała na skandalicznym zachowaniu marginalnych grup pseudokibiców.

"Brak reakcji ze strony naszych klubów w tej sprawie może doprowadzić do niebezpiecznego rozstrzygania wyników sportowych przez pseudokibiców" - napisali działacze Piasta.

Gliwiczanie zobowiązali się do pokrycia wszystkich kosztów dokończenia meczu i zagwarantowali zwrot wydatków poniesionych przez Górnika Zabrze.

Sobotni mecz na stadionie w Gliwicach został przerwany w 80. minucie przy stanie 1:0, po tym jak grupa miejscowych kibiców zniszczyła część ogrodzenia, a kilku wbiegło na murawę. Wcześniej w sektorze gości podpalono emblematy Piasta Gliwice. Interweniowali policjanci, po 38 minutach zapadła decyzja o zakończeniu spotkania przed czasem.

Zatrzymanych zostało siedem osób w wieku od 28 do 35 lat.



O karze dla Piasta będzie decydowała Komisja Ligi spółki Ekstraklasa podczas poniedziałkowego nadzwyczajnego posiedzenia.

Piotr Girczys