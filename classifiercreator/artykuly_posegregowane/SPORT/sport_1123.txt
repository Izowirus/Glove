Karl-Heinz Rummenigge zapewnił, że piłkarz reprezentacji Polski Robert Lewandowski latem nie odejdzie z Bayernu Monachium. "Na sto procent pozostanie z nami. Mogę się o to założyć" - powiedział szef mistrza Niemiec na łamach magazynu "Kicker".
      
            Niemal każdego dnia pojawiają się w mediach informacje o ewentualnym transferze Lewandowskiego do Realu Madryt.

"Robert w przyszłym sezonie na sto procent będzie zawodnikiem Bayernu. Mogę się o to założyć" - powiedział Rummenigge.

Magazyn "Kicker" już kilka dni temu informował, że władze w klubie rozmawiały na temat ewentualnego odejścia kapitana polskiej reprezentacji z Monachium i ustalono, że - bez względu na oferowaną kwotę - nie zostanie on sprzedany w najbliższym oknie transferowym.

"Przypominam sobie 2008 rok, kiedy otrzymaliśmy kosmiczną ofertę za Francka Ribery'ego. Wówczas Chelsea Londyn proponowała nam 80 mln euro i obrońcę Jose Bosingwę. Bayern odmówił, a cały piłkarski świat dowiedział się, że nie można kupić naszego piłkarza wbrew woli Bayernu Monachium. Tak samo będzie z Lewandowskim" - podkreślił Rummenigge.

Lewandowski związany jest kontraktem z Bayernem do 2021 roku. Jest obecnie jednym z najlepszych piłkarzy w Bundeslidze, zdecydowanie prowadzi też w klasyfikacji najskuteczniejszych strzelców. Zdobył w tym sezonie 23 bramki w niemieckiej ekstraklasie, a drugi zawodnik w zestawieniu - Nils Petersen z Freiburga ma ich 13 (tyle samo goli ma Pierre-Emerick Aubameyang, ale zimą odszedł z Borussii Dortmund do Arsenalu Londyn).

Pod koniec lutego spekulacje transferowe odżyły po zmianie przez Polaka agenta. Został nim izraelski menedżer Pini Zahavi, który w ubiegłym roku sfinalizował przejście Brazylijczyka Neymara z Barcelony do Paris Saint-Germain za rekordową sumę 222 mln euro.

Specjalizujący się w piłkarskich transferach portal Fichajes.com ocenił, że ewentualna walka o Polaka nastąpi między Realem i PSG, a w grę miałaby wchodzić kwota 160 mln euro.

W połowie marca hiszpańska gazeta "El Mundo Deportivo" poinformowała, że Lewandowski uzgodnił z Realem Madryt wszystkie warunki dwuletniego kontraktu.