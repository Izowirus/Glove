Carlitos był bohaterem gali ekstraklasy w Warszawie. 27-letni Hiszpan z Wisły Kraków odebrał trzy nagrody - dla najlepszego piłkarza i napastnika sezonu oraz króla strzelców. Laureatem wśród trenerów został Marcin Brosz z Górnika Zabrze.
      
            Carlitos zawodnikiem Wisły został w czerwcu ubiegłego roku i błyskawicznie podbił ekstraklasę. W klasyfikacji najlepszych strzelców triumfował z dorobkiem 24 goli.

"Najwięcej znaczy dla mnie nagroda dla piłkarza sezonu, bo wyboru dokonywali zawodnicy" - przyznał Hiszpan po odebraniu jej z rąk prezesa PZPN Zbigniewa Bońka.

Wybór Brosza na trenera sezonu nie jest niespodzianką. 45-letni szkoleniowiec doprowadził beniaminka do trzeciego miejsca. Dzięki temu zabrzanie po 23 latach zagrają w europejskich pucharach.

"Przede wszystkim chciałbym podziękować mojej żonie. Sport i piłka nożna to nie zawsze tylko pozytywne emocje. Czasem potrzebujemy dużego wsparcia" - przyznał Brosz.

Najlepszym bramkarzem został Arkadiusz Malarz z Legii Warszawa, obrońcą - Michał Helik z Cracovii, a pomocnikiem - Rafał Kurzawa z Górnika Zabrze. Za Odkrycie Sezonu uznano Szymona Żurkowskiego z Górnika Zabrze.

Zwycięzcy w poszczególnych kategoriach zostali wyłonieni po obradach kapituły. Wyjątkiem była główna - Piłkarz Sezonu. W niej kapituła wskazała nominowanych, a ostatecznego wyboru dokonali wszyscy zawodnicy ekstraklasy.

Ponadto statuetkę odebrał zdobywca największej liczby punktów w programie telewizyjnym "Turbokozak" - Sebastian Mila. To ostatnie wyróżnienie w karierze 38-krotnego reprezentanta Polski, który postanowił przejść na sportową emeryturę.

Po raz pierwszy uhonorowano byłych zawodników, którzy otrzymali nominacje do Galerii Legend Ekstraklasy. W poniedziałek wyróżnieni zostali Lucjan Brychczy, Włodzimierz Lubański, Zbigniew Boniek, Maciej Szczęsny i Tomasz Frankowski.

Nagrody indywidualne za sezon 2017/18:

Piłkarz Sezonu - Carlitos (Wisła Kraków)
Trener Sezonu - Marcin Brosz (Górnik Zabrze)
Odkrycie Sezonu - Szymon Żurkowski (Górnik Zabrze)
Bramkarz Sezonu - Arkadiusz Malarz (Legia Warszawa)
Obrońca Sezonu - Michał Helik (Cracovia)
Pomocnik Sezonu - Rafał Kurzawa (Górnik Zabrze)
Napastnik Sezonu - Carlitos (Wisła Kraków)