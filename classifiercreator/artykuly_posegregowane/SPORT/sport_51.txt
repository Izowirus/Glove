Piłkarki ręczne Francji będą rywalkami Rosjanek w finale mistrzostw Europy. W wieczornym półfinale gospodynie turnieju, aktualne mistrzynie świata, pokonały w Paryżu Holandię 27:21 (12:11). Wcześniej Rosja wygrała z Rumunią 28:22 (16:15).
      
            "Trójkolorowe" od stanu 3:3 wyszły na prowadzenie, którego nie oddały już do końca spotkania. Wprawdzie do przerwy prowadziły różnicą tylko jednej bramki, ale w drugiej części systematycznie powiększały przewagę nad aktualnymi jeszcze wicemistrzyniami Europy. W końcówce meczu prowadziły nawet 27:19.

Najwięcej bramek dla Francji zdobyła Estelle Nze Minko - sześć (na sześć rzutów), a dla Holandii Lois Abbingh - siedem (na 14 prób). Spotkanie oglądało 12,5 tys. widzów.

Kilka godzin wcześniej awans do finału wywalczyły mistrzynie olimpijskie Rosjanki. "Sborna" nie miała kłopotów z Rumunią (28:22), występującą bez swojej najlepszej zawodniczki Cristiny Neagu. Słynna szczypiornistka doznała kontuzji w ostatnim meczu drugiej fazy turnieju - z Węgrami.

W ekipie rosyjskiej popis gry dała Anna Wiachiriewa, która zdobyła 13 bramek.

W spotkaniu o piąte miejsce broniąca tytułu Norwegia wygrała ze Szwecją 38:29 (22:14).

Polki, które odpadły w pierwszej fazie turnieju, ostatecznie zostały sklasyfikowane na 14. pozycji.