epa06878345 Quick Step Floors rider Fernando Gaviria of Colombia (R) celebrates as he crosses the finish line to win the 4th stage of the 105th edition of the Tour de France cycling race over 195km between La Baule and Sarzeau, France, 10 July 2018.  EPA/KIM LUDBROOK 
Dostawca: PAP/EPA. PAP/EPA © 2018 / KIM LUDBROOK
                                        

            Kolumbijczyk Fernando Gaviria z ekipy Quick-Step wygrał w miejscowości Sarzeau, po finiszu z peletonu, czwarty etap wyścigu kolarskiego Tour de France. Żółtą koszulkę lidera zachował Belg Greg van Avermaet (BMC).
      
            Gaviria minimalnie wyprzedził Słowaka Petera Sagana (Bora-Hansgrohe), a na trzeciej pozycji uplasował się Niemiec Andre Greipel (Lotto Soudal). Najlepszy z Polaków Michał Kwiatkowski (Sky) zajął 28. miejsce.

To drugi sukces etapowy debiutującego w "Wielkiej Pętli" Kolumbijczyka. Gaviria najszybciej finiszował także na pierwszym odcinku z metą w Fontenay-le-Comte.

We wtorek peleton startował z La Baule, gdzie podczas Euro 2016 mieszkali polscy piłkarze. Nawiązań piłkarskich było więcej i same nasuwały się dziennikarzom. Wieczorem w Sankt Petersburgu Francja zmierzy się z Belgią w półfinale mistrzostw świata, a w ucieczce dnia na Tour de France uczestniczyło czterech kolarzy z dwóch krajów: Francuzi Jerome Cousin i Anthony Perez oraz Belgowie Dimitri Claeys i Guillaume Van Keirsbulck.

Osiągnęli oni siedem i pół minuty przewagi, która w drugiej części etapu zaczęła topnieć wskutek silnego czołowego wiatru i szybszego tempa, jakie podyktowali głównie zawodnicy drużyny Quick-Step. Peleton doścignął ucieczkę kilometr przed metą.

Około 5 km przed finiszem doszło do kraksy, w której ucierpieli m.in. Rosjanin Ilnur Zakarin i Kolumbijczyk Rigoberto Uran. Drugi z nich zdołał doścignąć peleton. Zakarinowi to się nie udało i zanotował 59 sekund straty.

W czołówce klasyfikacji generalnej nie nastąpiły żadne zmiany. Van Avermaet wciąż ma ten sam łączny czas co jego kolega z ekipy BMC Amerykanin Tejay van Garderen oraz trzy sekundy przewagi nad Brytyjczykiem Geraintem Thomasem (Sky). Rafał Majka (Bora-Hansgrohe) nadal zajmuje 11. lokatę ze stratą 50 sekund.

W środę kolarze pozostaną w Bretanii. Piąty, pagórkowaty etap poprowadzi z Lorient do Quimper.


Wyniki 4. etapu, La Baule - Sarzeau (195 km):

1. Fernando Gaviria (Kolumbia/Quick-Step Floors) - 4:25.01
2. Peter Sagan (Słowacja/Bora-Hansgrohe)
3. Andre Greipel (Niemcy/Lotto Soudal)
4. Dylan Groenewegen (Holandia/LottoNL-Jumbo)
5. Marcel Kittel (Niemcy/Katusha-Alpecin)
6. Andrea Pasqualon (Włochy/Wanty-Groupe Gobert)
7. Alexander Kristoff (Norwegia/UAE Team Emirates)
8. John Degenkolb (Niemcy/Trek-Segafredo)
9. Dion Smith (Nowa Zelandia/Wanty-Groupe Gobert)
10. Timothy Dupont (Belgia/Wanty-Groupe Gobert)
...
28. Michał Kwiatkowski (Polska/Sky)
50. Rafał Majka (Polska/Bora-Hansgrohe)
77. Maciej Bodnar (Polska/Bora-Hansgrohe) ten sam czas
165. Paweł Poljański (Polska/Bora-Hansgrohe) 3.48
169. Tomasz Marczyński (Polska/Lotto Soudal) 5.53

Klasyfikacja generalna:

1. Greg Van Avermaet (Belgia/BMC) - 13:33.56
2. Tejay van Garderen (USA/BMC) ten sam czas
3. Geraint Thomas (Wielka Brytania/Sky) 3 s
4. Philippe Gilbert (Belgia/Quick-Step Floors) 5
5. Bob Jungels (Luksemburg/Quick-Step Floors) 7
6. Julian Alaphilippe (Francja/Quick-Step Floors) ten sam czas
7. Tom Dumoulin (Holandia/Sunweb) 11
8. Soren Kragh Andersen (Dania/Sunweb)
9. Michael Matthews (Australia/Sunweb) ten sam czas
10. Rigoberto Uran (Kolumbia/Education First) 35
11. Rafał Majka (Polska/Bora-Hansgrohe) 50
...
29. Maciej Bodnar (Polska/Bora-Hansgrohe) 1.32
56. Michał Kwiatkowski (Polska/Sky) 2.28
144. Paweł Poljański (Polska/Bora-Hansgrohe) 9.52
149. Tomasz Marczyński (Polska/Lotto Soudal) 10.57