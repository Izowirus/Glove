epa06765340 The trophy on display prior to the UEFA Champions League final between Real Madrid and Liverpool FC at the NSC Olimpiyskiy stadium in Kiev, Ukraine, 26 May 2018. EPA/GEORGI LICOVSKI Dostawca: PAP/EPA. Archiwum PAP/EPA © 2018 / GEORGI LICOVSKI
                                        

            Piłkarze Legii we wtorek meczem w Irlandii z Cork City rozpoczną 27. podejście polskich klubów do fazy grupowej Ligi Mistrzów. Dotychczas warszawski zespół dwukrotnie wywalczył awans - w 1995 i 2016 roku, a raz - w 1996 roku - dokonał tego Widzew Łódź.
      
            Tym razem, wskutek reformy UEFA, by zostać jednym z 32 uczestników fazy grupowej, najlepszy polski zespół minionego sezonu będzie musiał uporać się z czterema rywalami.

Przed rokiem legioniści odpadli w trzeciej rundzie eliminacji z kazachskim FK Astana, a dwa lata temu zakwalifikowali się do Champions League po zwycięstwie w ostatniej rundzie kwalifikacji w dwumeczu nad irlandzkim Dundalk FC (na wyjeździe 2:0, u siebie 1:1). Wcześniej wyeliminowali bośniacki zespół Zrinjski Mostar (1:1, 2:0), a w następnej - słowacki AS Trencin (1:0, 0:0). W zasadniczej części rywalizacji mogli się sprawdzić z Realem Madryt (3:3 w Warszawie przy pustych trybunach), Borussią Dortmund czy Sportingiem Lizbona, kosztem którego z trzeciego miejsca dostali się do 1/16 finału Ligi Europejskiej.

Trzy lata temu mistrzem Polski był Lech Poznań, który uległ w trzeciej (przedostatniej) rundzie eliminacji FC Basel 1:3 u siebie i 0:1 w Szwajcarii. "Kolejorz" po raz czwarty starał się dostać do fazy grupowej LM i jeszcze mu się to nie udało.

Na początku lat 90. Lech, jako pierwsza polska drużyna, dwukrotnie uczestniczył w eliminacjach LM, ale za każdym razem odpadał w drugiej rundzie, przegrywając z IFK Goeteborg i Spartakiem Moskwa. W kolejnej edycji nie zdołała awansować Legia, która dwukrotnie została pokonana przez Hajduka Split.

W sezonie 1995/96 stołeczna ekipa znalazła się w gronie 16 najlepszych klubów Europy. W kwalifikacjach drużyna trenera Pawła Janasa pokonała IFK Goeteborg - 1:0 u siebie i 2:1 w Szwecji. Mistrz Polski dotarł później do ćwierćfinału, gdzie został wyeliminowany przez Panathinaikos Ateny.

W następnej edycji Polska również miała swojego przedstawiciela w fazie grupowej LM. Był nim Widzew Łódź, który w eliminacjach uporał się z Broendby Kopenhaga (2:1, 2:3). Gola na wagę awansu łodzianie zdobyli w 90. minucie rewanżu w Danii. Ich przygoda z LM zakończyła się na fazie grupowej, po zajęciu trzeciego miejsca. Później - aż do 2016 roku - żadnemu z polskich klubów nie udało się zakwalifikować do Champions League.

W 1997 roku UEFA zdecydowała się powiększyć liczbę uczestników zasadniczej rundy rozgrywek z 16 do 24, ale Widzew w 2. rundzie kwalifikacji został wyeliminowany przez włoską Parmę.

W sezonie 1998/99 do LM trafili wicemistrzowie najsilniejszych lig, a później także drużyny, które zajęły w nich nawet trzecie i czwarte lokaty, co jeszcze bardziej utrudniło polskim zespołom awans. Dodatkowo nie miały one szczęścia w losowaniu rywali. Ostatnie przeszkody w awansie do LM stanowiły m.in. Manchester United, Real Madryt czy trzykrotnie Barcelona.

W sezonie 2005/06 piłkarzom Wisły Kraków do sukcesu zabrakło kilku minut. Po golu Radosława Sobolewskiego do 87. minuty rewanżowego meczu w Atenach z Panathinaikosem przegrywali 1:2 i ten wynik zapewniał im awans, gdyż pierwsze spotkanie wygrali 3:1. Stracili jednak trzeciego gola, a w dogrywce czwartego i odpadli.

12 lat temu w ostatniej rundzie kwalifikacji dwukrotnie Szachtarowi Donieck uległa Legia, zaś rok później w 2. rundzie Zagłębie Lubin nie sprostało jedenastce Steauy Bukareszt.

W sezonie 2009/10 o awans do LM znów bezskutecznie walczyła Wisła. Po remisie w Sosnowcu w drugiej rundzie eliminacji (stadion w Krakowie był modernizowany) z Levadią Tallinn 1:1, w Estonii przegrała 0:1 i odpadła. W kolejnej edycji na trzeciej rundzie kwalifikacji zakończyła się przygoda Lecha, a wówczas za silna okazała się Sparta Praga.

Po reformie europejskich pucharów, przeprowadzonych przez ówczesnego szefa UEFA Michela Platiniego, eliminacje do LM odbywają się dwutorowo. By ułatwić dostęp do elity zespołom z Europy Środkowej i Wschodniej, wydzielono dwie ścieżki kwalifikacji, tzw. mistrzowską i ligową, w której rywalizują zespoły z niższych miejsc w ekstraklasach kontynentu. Dlatego rywale z Anglii, Hiszpanii, Niemiec czy Włoch nie znajdują się już na drodze mistrza Polski.

W 2011 roku wydawało się, że skorzysta na tym Wisła Kraków. Po wyeliminowaniu Skonto Ryga i Liteksu Łowecz, w decydującej rundzie kwalifikacji trafiła na APOEL Nikozja. Na własnym stadionie wygrała 1:0, ale w rewanżu uległa 1:3.

Sześć lat temu do piłkarskiego raju próbował się wedrzeć Śląsk Wrocław. W drugiej rundzie kwalifikacji wyeliminował co prawda czarnogórską Buducnost Podgorica, ale w kolejnej nie miał nic do powiedzenia w starciu ze szwedzkim Helsingborgs IF. Wyniki 0:3 i 1:3 mówiły same za siebie.

Także 22. podejście polskiego klubu do LM nie było udane, choć Legia w eliminacjach... nie doznała porażki. Najpierw wyeliminowała Walijczyków z The New Saints FC (3:1, 1:0), później norweskie Molde FK (1:1, 0:0), ale w decydującej rundzie lepsza okazała się Steaua Bukareszt. W stolicy Rumunii był remis 1:1, jednak 2:2 w Warszawie dało awans rywalom.

Kibice i piłkarze stołecznego zespołu będą długo pamiętać okoliczności, w jakich Legia straciła szansę awansu do LM w 2014 roku. Na boisku najpierw wyeliminowała irlandzki St Patrick's Athletic (1:1 i 5:0), a następnie Celtic Glasgow (4:1 i 2:0). Zwycięstwo w Szkocji miało jednak gorzki smak, ponieważ ze względu na nieuprawniony, choć ledwie kilkuminutowy, występ Bartosza Bereszyńskiego, UEFA ukarała mistrza Polski walkowerem 0:3, co zdecydowało, że w ostatniej rundzie kwalifikacji zagrali "The Bhoys".

Polskie kluby w eliminacjach piłkarskiej Ligi Mistrzów:

1992/93 - Lech Poznań
runda - Skonto Ryga 2:0, 0:0
runda - IFK Goeteborg 0:1, 0:3
1993/94 - Lech Poznań
runda - Beitar Jerozolima 3:0, 4:2
runda - Spartak Moskwa 1:5, 1:2
1994/95 - Legia Warszawa
runda - Hajduk Split 0:1, 0:4
1995/96  - Legia Warszawa - awans do fazy grupowej
IFK Goeteborg 1:0, 2:1

1996/97  - Widzew Łódź - awans do fazy grupowej
Broendby Kopenhaga 2:1, 2:3  

1997/98 - Widzew Łódź
runda - Neftczi Baku 2:0, 8:0
runda - AC Parma 1:3, 0:4
1998/99 - ŁKS Łódź
runda - Kapaz Gandża 4:1, 3:1
runda - Manchester United 0:2, 0:0
1999/2000 - Widzew Łódź
runda - Litex Łowecz 1:4, 4:1, karne 3:2
runda - Fiorentina 1:3, 0:2
2000/01 - Polonia Warszawa
runda - Dinamo Bukareszt 4:3, 3:1
runda - Panathinaikos Ateny 2:2, 1:2
2001/02 - Wisła Kraków
runda - Skonto Ryga 2:1, 1:0
runda - FC Barcelona 3:4, 0:1
2002/03 - Legia Warszawa
runda - Vardar Skopje 3:1, 1:1
runda - FC Barcelona 0:3, 0:1
2003/04 - Wisła Kraków
runda - Omonia Nikozja 5:2, 2:2
runda - Anderlecht Bruksela 1:3, 0:1
2004/05 - Wisła Kraków
runda - WIT Georgia Tbilisi 8:2, 3:0
runda - Real Madryt 0:2, 1:3
2005/06 - Wisła Kraków
runda - Panathinaikos Ateny 3:1, 1:4 po dogrywce
2006/07 - Legia Warszawa
runda - FH Hafnarfjoerdur 1:0, 2:0
runda - Szachtar Donieck 0:1, 2:3
2007/08 - Zagłębie Lubin
runda - Steaua Bukareszt 0:1, 1:2
2008/09 - Wisła Kraków
runda - Beitar Jerozolima 1:2, 5:0
runda - FC Barcelona 0:4, 1:0
2009/10 - Wisła Kraków
runda - Levadia Tallin 1:1, 0:1
2010/11 - Lech Poznań
runda - Inter Baku 1:0, 0:1, karne: 9-8
runda - Sparta Praga 0:1, 0:1
2011/12 - Wisła Kraków
runda - Skonto Ryga 1:0, 2:0
runda - Litex Łowecz 2:1, 3:1
runda - Apoel Nikozja 1:0, 1:3
2012/13 - Śląsk Wrocław
runda - Buducnost Podgorica 0:1, 2:0
runda - Helsingborgs IF 0:3, 1:3
2013/14 - Legia Warszawa
runda - The New Saints 3:1, 1:0
runda - Molde FK 1:1, 0:0
runda - Steaua Bukareszt 1:1, 2:2
2014/15 - Legia Warszawa
runda - St Patricks Atheltic 1:1, 5:0
runda - Celtic Glasgow 4:1, 0:3 walkower
2015/16 - Lech Poznań
runda - FK Sarajewo 2:0, 1:0
runda - FC Basel 1:3, 0:1
2016/17 - Legia Warszawa - awans do fazy grupowej
runda - Zrinjski Mostar 1:1, 2:0
runda - AS Trencin 1:0, 0:0
runda - Dundalk FC 2:0, 1:1
2017/18 - Legia Warszawa
runda - IFK Mariehamn 3:0, 6:0
runda - FK Astana 1:3, 1:0