Prezes Polskiego Związku Narciarskiego Apoloniusz Tajner jest przekonany, że trener kadry skoczków Austriak Stefan Horngacher przedłuży kontrakt na następne lata.
      
            "Mogę już dziś powiedzieć, że mamy to. Stefan Horngacher zostaje z nami. Wszystko mamy omówione" - ujawnił Tajner wywiadzie udzielonym radiu internetowemu zapinamypasy.pl.

Prezes dodał, że kontrakt ma zostać niebawem oficjalnie podpisany.

"Już wszystko omówiliśmy. Natomiast Horngacher jeszcze poprosił o czas do Planicy. Musi wrócić do domu i porozmawiać z żoną. Mieszka w Niemczech, więc gdyby od razu odpowiedział +tak, zgoda+, to mógłby mieć w domu nieprzyjemności. Mogę ujawnić jeden szczegół, że była oferta z austriackiego związku, ale Horngacher odmówił. Na dziewięćdziesiąt parę procent mogę powiedzieć, że zostanie u nas" - dodał prezes PZN.



Horngacher objął ekipę biało-czerwonych w 2016 roku. Doprowadził Kamila Stocha do zdobycia w Pjongczangu trzeciego w karierze złotego medalu olimpijskiego oraz dwukrotnego z rzędu triumfu w Turnieju Czterech Skoczni. Polacy w 2017 roku w Lahti zdobyli tytuł drużynowych mistrzów świata, a w Pjongczangu wywalczyli brązowy medal.