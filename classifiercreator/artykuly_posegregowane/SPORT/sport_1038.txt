epa06670131 Washington Wizards center Marcin Gortat (R) of Poland reaches for a loose ball over Toronto Raptors forward Serge Ibaka (L) of the Congo during the second half of the NBA Eastern Conference First Round basketball playoff game between the Washington Wizards at Toronto Raptors at the Air Canada Centre in Toronto, Canada, 14 April 2018.  EPA/WARREN TODA  SHUTTERSTOCK OUT 
Dostawca: PAP/EPA. Archiwum PAP/EPA © 2018 / WARREN TODA
                                        

            Marcin Gortat zdobył 10 punktów i miał 12 zbiórek, ale jego Washington Wizards ulegli na wyjeździe Toronto Raptors 98:108 w meczu 1. rundy fazy play off koszykarskiej ligi NBA. W rywalizacji do czterech zwycięstw "Czarodzieje" przegrywają 2-3.
      
            Gortat na parkiecie przebywał 34 minuty i trafił cztery z dziewięciu rzutów z gry oraz oba wolne. Jego konto uzupełniają dwie asysty, jeden blok i jedna strata. Popełnił cztery faule.

Mecz długo był bardzo wyrównany, a żadnej z drużyn nie udawało się osiągnąć przewagi większej niż kilkupunktowej. Na 8.52 min przed ostatnią syreną goście prowadzili 87:82, ale od tego momentu praktycznie przestali trafiać do kosza.

Przez ponad osiem minut "Czarodzieje" swoje konto powiększyli o zaledwie sześć punktów. W tym samym czasie Raptors zdobyli aż 24 i od awansu do półfinału Konferencji Wschodniej dzieli ich już tylko jedno zwycięstwo.

W drużynie Gortata najlepszy był John Wall, który uzyskał 26 punktów oraz po dziewięć asyst i zbiórek. Bradley Beal dołożył 20 pkt. Wśród zwycięzców najlepszy był DeMar DeRozan - 32 pkt.

"Mamy wrażenie, że zwycięstwo w tym meczu wymknęło nam się z rąk, ale jednocześnie wiemy, że robiliśmy wszystko co się dało, aby wygrać. Po prostu mimo dogodnych sytuacji piłka po naszych rzutach nie chciała wpadać do kosza" - podkreślił Wall.

Szósty mecz odbędzie się w piątek, w Waszyngtonie.

Prowadzenie 3-2 objęli także koszykarze Cleveland Cavaliers. Ubiegłoroczni finaliści we własnej hali pokonali Indiana Pacers 98:95, a wszystko zawdzięczając LeBronowi Jamesowi. 33-letni skrzydłowy nie tylko zapisał na swoim koncie 44 pkt, 10 zbiórek i osiem asyst, ale przede wszystkim był kluczową postacią w końcówce.

Przy remisie 95:95, gdy na zegarze pozostawało 3,3 s, zablokował wchodzącego pod kosz Victora Oladipo, a następnie równo z końcową syreną trafił za trzy punkty.

"To właśnie dlatego jest najlepszym zawodnikiem na świecie" - komplementował Jamesa kolega z drużyny Kevin Love.

Minionej nocy awans do kolejnej rundy wywalczyli Houston Rockets. Najlepsza drużyna sezonu zasadniczego wygrała u siebie z Minnesota Timberwolves 122:104, a całą rywalizację 4-1.

Wśród Teksańczyków najlepsi byli Clint Capela - 26 pkt i 15 zbiórek oraz James Harden - 24 pkt i 12 asyst.

W półfinale Konferencji Zachodniej Rockets zmierzą się z lepszym w parze Oklahoma City Thunder - Utah Jazz. W środę Thunder uniknęli wyeliminowania wygrywając u siebie 107:99 i teraz przegrywają tylko 2-3.

Gospodarzom udało się odwrócić losy meczu, choć w trzeciej kwarcie goście prowadzili już różnicą 25 punktów. W ekipie Thunder prym wiedli Russell Westbrook - 45 pkt, 15 zbiórek i siedem asyst oraz Paul George - 34 pkt.