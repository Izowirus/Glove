Manchester United pokonał na własnym stadionie Reading 2:0 w 3. rundzie piłkarskiego Pucharu Anglii. To piąte z rzędu zwycięstwo "Czerwonych Diabłów" pod wodzą Norwega Ole Gunnara Solskjaera.
      
            "Czerwone Diabły" awans do kolejnej rundy zapewniły sobie już w pierwszej połowie po golach Juana Maty (22 - z karnego) i Romelu Lukaku (45). Przy drugiej bramce asystował Alexis Sanchez, który rozpoczął spotkanie w podstawowym składzie.

To już piąte z rzędu zwycięstwo Manchesteru United pod wodzą Solskjaera, który zastąpił Jose Mourinho. Cztery poprzednie zwycięstwa podopieczni Norwega odnieśli w Premier League.

Do kolejnej rundy awansował też West Ham United, który pokonał u siebie występujący na zapleczu ekstraklasy Birmingham City 2:0. Rezerwowym bramkarzem gospodarzy był Łukasz Fabiański.

Inny reprezentant Polski Jan Bednarek również z ławki rezerwowych obejrzał spotkanie Southampton, który zremisował na wyjeździe z innym przedstawicielem Championship Derby County 2:2.

Z kolei Arsenal Londyn pewnie pokonał na wyjeździe trzecioligowy Blackpool 3:0. Jednak wyjazd "Kanonierów" z hotelu został opóźniony, ponieważ na dachu klubowego autokaru protestował kibic przeciwko polityce właściciela Blackpool Owena Oystona.