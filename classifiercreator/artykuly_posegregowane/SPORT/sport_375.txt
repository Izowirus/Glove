Szczecin,15.08.2018. Podwójna mistrzyni Europy z Berlina, Justyna Święty-Ersetic (C) w biegu na 400 metrów, jednej z konkurencji Memoriału Wiesława Maniaka w Szczecinie, 15 bm. (jkm) PAP/Marcin Bielecki PAP © 2018 / Marcin Bielecki
                                        

            Mistrzyni Europy na 400 i 4x400 m z Berlina Justyna Święty-Ersetic (AZS AWF Katowice) zwyciężyła na dystansie jednego okrążenia w lekkoatletycznym Memoriale Wiesława Maniaka w Szczecinie. Silnie obsadzony konkurs tyczkarzy wygrał Piotr Lisek (OSOT Szczecin).
      
            Święty-Ersetic osiągnęła na 400 m 51,81. Wyprzedziła Nigeryjkę Aminę Seyni - 52,03 oraz Brytyjkę Anyikę Onuorę - 52,29. Lisek, który startował przed własną publicznością, wygrał konkurs tyczkarzy pokonując poprzeczkę zawieszoną na wysokości 5,80. Drugi był Paweł Wojciechowski (CWZS Zawisza Bydgoszcz SL) - 5,70, a trzeci Kanadyjczyk Shawnacy Barber - 5,60. Polak zwycięstwem zrobił sobie prezent na 26. urodziny, które będzie obchodził 16 sierpnia.

Najlepszy wynik w sezonie uzyskała zwyciężczyni biegu na 100 m Anna Kiełbasińska (SKLA Sopot) - 11,44. Najszybszym sprinterem w Szczecinie okazał się Dominik Kopeć (KS Agros Zamość), który rezultatem 10,26 wyrównał rekord życiowy. W płotkarskim biegu na 400 m triumfowała Ukrainka Wiktorija Tkaczuk - 55,28. Biegi na 200 metrów wygrali Białorusinka Krystyna Cimanuska - 22,92 oraz reprezentant RPA Ncincihli Titi - 20,40. Drugi był Kopeć z rekordem życiowym 20,59. Na dystansie dwóch okrążeń najszybsza była Ukrainka Natalia Pryszczepa - 1.59,91, która wyprzedziła na finiszu Annę Sabat (CWKS Resovia Rzeszów) - 2.00,72. Zwycięstwo w biegu na 1000 m odniósł Marokańczyk Fouad El Kaam - 2.17,13, który pokonał nieznacznie wicemistrza Europy na 1500 m z Berlina Marcin Lewandowskiego (CWZS Zawisza Bydgoszcz SL) - 2.17,24.

W pchnięciu kulą najlepszy był złoty medalista z Berlina Michał Haratyk (KS Spring Bielsko-Biała), który w szóstej kolejce uzyskał 21,08. Impreza upamiętniająca lekkoatletę legendarnego Wunderteamu odbyła się w Szczecinie po raz pierwszy.

Wiesław Maniak (1938-1982) był sprinterem. W 1966 roku w Budapeszcie został mistrzem Europy na 100 metrów. Na tym dystansie był także rekordzistą kraju (10,1 w 1965 roku w Szczecinie). W 1964 roku na igrzyskach olimpijskich w Tokio wraz z kolegami ze sztafety 4x100 m zdobył srebrny medal. Indywidualnie w stolicy Japonii był czwarty. Były lekkoatleta zmarł nagle w trakcie pracy na budowie elektrowni atomowej w Kurczatowie (Związek Radziecki) w 1982 r. Stadion lekkoatletyczny, na którym odbył się memoriał, nosi jego imię.