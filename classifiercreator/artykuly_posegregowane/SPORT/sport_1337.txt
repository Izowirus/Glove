Pjongczang, Korea Płd., 17.02.2018. Zimowe Igrzyska Olimpijskie - Pjongczang 2018. Od lewej: Maciej Kot, Kamil Stoch, Dawid Kubacki i Stefan Hula, czekają na ogłoszenie wyników po konkursie skoków narciarskich na dużej skoczni, 17 bm. Kamil Stoch zdobył złoty medal. (gj)  Archiwum PAP/Grzegorz Momot 
                                        

            Polscy skoczkowie narciarscy nie wezmą udziału w niedzielnym treningu na dużym obiekcie w Pjongczangu. "Wszyscy udadzą się na ceremonię medalową Kamila Stocha" - poinformował Adam Małysz, dyrektor ds. skoków i kombinacji norweskiej w PZN.
      
            Już w sobotę, po triumfie Stocha w konkursie indywidualnym, trener Stefan Horngacher poinformował, że w treningu udziału nie weźmie złoty medalista. O reszcie sztab szkoleniowy miał zadecydować w niedzielę.

W poniedziałek nastąpi zakończenie rywalizacji skoczków w południowokoreańskich igrzyskach. Na ten dzień zaplanowano konkurs drużynowy. Oprócz Stocha, Polskę reprezentować będą: Dawid Kubacki, Stefan Hula i Maciej Kot.

Biało-czerwoni to aktualni mistrzowie świata. Po złoty medal sięgnęli w ubiegłym roku w Lahti, a wówczas w składzie zamiast Huli był Piotr Żyła.

Ceremonia medalowa ma rozpocząć się ok. 11.15 czasu polskiego. Srebrny medal wywalczył Niemiec Andreas Wellinger, a brązowy Norweg Robert Johannson.

Stoch został zaledwie trzecim skoczkiem w historii, któremu udało się triumfować w olimpijskich konkursach na dwóch kolejnych imprezach. Poprzednimi byli Norweg Birger Ruud (1932 i 1936) oraz Fin Matti Nykaenen (1984 i 1988). Indywidualnie najwięcej złotych medali - cztery - ma Szwajcar Simon Ammann, podwójny triumfator z 2002 i 2010.

Z Pjongczangu - Wojciech Kruk-Pielesiak