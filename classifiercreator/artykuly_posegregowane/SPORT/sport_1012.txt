Londyn, W.Brytania, 13.08.2017. Polak Rafał Augustyn chłodzi się na trasie chodu na 50 km podczas lekkoatletycznych mistrzostw świata w Londynie, 13 bm. (bz/dw)  Archiwum PAP/Bartłomiej Zborowski 
                                        

            Rafał Augustyn, Rafał Sikora i Adrian Błocki wywalczyli brązowy medal drużynowych mistrzostw świata w chodzie sportowym, które odbywają się w chińskiej miejscowości Taicang. Wygrali Japończycy przed Ukraińcami. Rywalizowano na dystansie 50 km.
      
            To dopiero druga edycja imprezy i pierwszy medal dla Polski. Augustyn uzyskał czas 3:48.22 i był siódmy. Na 11. pozycji doszedł do mety Sikora - 3:49.54. Obaj wypełnili minima PZLA na sierpniowe mistrzostwa Europy w Berlinie. Błocki zakończył rywalizację na 19. pozycji wynikiem 3:54.31. Najszybszy był Japończyk Hirooki Arai - 3:44.25. Zawodnicy z Kraju Kwitnącej Wiśni zajęli trzy pierwsze lokaty.

W klasyfikacji drużynowej Polacy mieli 37 punktów, tyle samo co Chińczycy, ale niższa lokata trzeciego zawodnika decydowała o końcowej pozycji.

Pierwszego dnia na dystansie 50 km startowały także kobiety, bez udziału Polek. Reprezentantka gospodarzy Rui Liang wynikiem 4:04.36 poprawiła o 1.20 rekord świata. Odebrała go Portugalce Ines Henriques, która ustanowiła go w sierpniu w Londynie, gdzie po raz pierwszy ta konkurencja znalazła się w programie lekkoatletycznych mistrzostw świata. W sobotę mistrzyni globu nie ukończyła rywalizacji.

W drużynie Chinki okazały się najlepsze. Na podium stanęły także reprezentacje Ekwadoru i Ukrainy. Sklasyfikowano cztery zespoły, a ostatnie miejsce zajęły Hiszpanki.