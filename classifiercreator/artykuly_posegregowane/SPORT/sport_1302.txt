epa06547640 Bayern's Robert Lewandowski celebrates during the UEFA Champions League round of 16, first leg soccer match between FC Bayern Munich and Besiktas Istanbul in Munich, Germany, 20 February 2018.  EPA/LUKAS BARTH 
Dostawca: PAP/EPA. PAP/EPA © 2018 / LUKAS BARTH
                                        

            Robert Lewandowski zdobył dwie bramki i zaliczył asystę, a jego Bayern Monachium pokonał u siebie Besiktas Stambuł aż 5:0 w 1/8 finału piłkarskiej Ligi Mistrzów. W szlagierowym wtorkowym spotkaniu Chelsea zremisowała w Londynie z Barceloną 1:1.
      
            Bayern był zdecydowanym faworytem wtorkowego meczu, na dodatek już od 16. minuty rywale musieli grać w dziesiątkę. Czerwoną kartkę za faul przed polem karnym na wychodzącym na tzw. czystą pozycję Lewandowskim zobaczył chorwacki obrońca Domagoj Vida.

Przy rzucie wolnym do piłki oddalonej ok. 17-18 metrów od bramki Besiktasu podeszli James Rodriguez i Lewandowski. Ostatecznie strzał oddał Kolumbijczyk, ale minimalnie chybił.

Gospodarze uzyskali jeszcze większą przewagę, ale dość długo turecki zespół skutecznie się bronił. Aż do 43. minuty, gdy po podaniu Austriaka Davida Alaby z bliska trafił do siatki Thomas Mueller.

Wcześniej żółtą kartkę za kopnięcie w głowę rywala przy próbie oddawania strzału zobaczył Lewandowski.

Pierwszej połowy nie dokończył Rodriguez. Król strzelców mistrzostw świata 2014 opuścił boisko z powodu kontuzji. Kolumbia będzie grupowym rywalem Polaków na mundialu w Rosji.

W drugiej połowie dominacja Bayernu nie podlegała już żadnej dyskusji, a kolejne gole były kwestią czasu. W 53. minucie na 2:0 podwyższył Francuz Kingsley Coman po ładnej asyście Lewandowskiego.

Trzynaście minut później swoją drugą tego dnia bramkę i 42. w historii występów w LM zdobył Thomas Mueller.

Końcówka spotkania była już popisem Lewandowskiego, który zdobył dwie bramki - na 4:0 i 5:0. Obie po strzałach z bliska. W 79. minucie trafił do siatki, dobiegając do piłki odbitej przez hiszpańskiego bramkarza rywali Fabriego po mocnym strzale Matsa Hummelsa, a w 88. minucie wykorzystał dokładne podanie Muellera.

Dla polskiego napastnika to 44. i 45. gol w historii występów w Lidze Mistrzów, co dało mu awans na dziesiąte miejsce w klasyfikacji najlepszych strzelców w historii tych rozgrywek.

W tej parze rewanż wydaje się formalnością, natomiast - zgodnie z przewidywaniami - znacznie ciekawiej jest w rywalizacji Chelsea z Barceloną.

We wtorek w Londynie padł remis 1:1. Gospodarze od 62. minuty prowadzili po bardzo precyzyjnym strzale zza pola karnego Brazylijczyka Williana.

Trzynaście minut później Katalończycy doprowadzili do wyrównania. Po błędzie defensywy "The Blues" i podaniu Andresa Iniesty gola z odległości ok. 14 metrów zdobył Lionel Messi. To pierwsze trafienie Argentyńczyka w dziewiątym meczu przeciwko Chelsea, natomiast łącznie 98. jego bramka w historii Ligi Mistrzów.

Chelsea na pocieszenie pozostał fakt, że nie przegrała ośmiu ostatnich meczów z Barceloną.

Pierwsze spotkania 1/8 finału (podobnie jak rewanże) są rozgrywane w czterech terminach.

W środę Sevilla podejmie Manchester United, a Szachtar Donieck zmierzy się z Romą, której rezerwowym bramkarzem jest Łukasz Skorupski.

W ubiegłym tygodniu losy awansu do ćwierćfinału praktycznie rozstrzygnęły na swoją korzyść dwie angielskie drużyny, który wysoko wygrały wyjazdowe spotkanie. Liverpool pokonał FC Porto 5:0, a Manchester City wygrał z FC Basel 4:0.

Znacznie ciekawiej powinno być w dwóch pozostałych parach, ponieważ broniący trofeum Real Madryt pokonał u siebie Paris Saint Germain 3:1, a Juventus Turyn zremisował z Tottenhamem Hotspur 2:2.

Rewanże 1/8 finału zaplanowano na 6/7 i 13/14 marca. Finał - 26 maja w Kijowie.