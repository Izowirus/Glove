Polish cyclist Rafal Majka, of Bora-Hansgrohe team in action during the 14th stage of La Vuelta cycling race, 175 km between Ecija in Seville and Sierra de la Pandera in Jaen, Spain, 02 September 2017.  EPA/Javier Lizon 
Dostawca: PAP/EPA. PAP/EPA © 2018 / Javier Lizon
                                        

            Kolumbijczyk Fernando Gaviria z ekipy Quick Step wygrał inauguracyjny etap kolarskiego wyścigu Tour de France z Noirmoutier-en-l'Ile do Fontenay-le-Comte (201 km) i został pierwszym liderem wyścigu. Rafał Majka (Bora-Hansgrohe) zajął 10. miejsce.
      
            Sobotni, przeznaczony dla sprinterów, etap kończyła 750-metrowa prosta w Fontenay-le-Comte. Znakomicie rozprowadzony przez kolegów z ekipy Gaviria, który debiutuje w "Wielkiej Pętli", wyprzedził na finiszu mistrza świata Słowaka Petera Sagana (Bora Hansgrohe) i Niemca Marcela Kittela (Katiusza), który przed rokiem wygrał pięć etapów - wszyscy w czasie 4:23.32.

23-letni Gaviria, były torowy mistrz świata w konkurencji omnium, wygrał m.in. cztery etapy w ubiegłorocznym Giro d'Italia.

Majka, który na ostatnich kilometrach wraz z kolegami z ekipy pomagał w wyprowadzeniu na dobrą pozycję do ataku Sagana, został sklasyfikowany na dziesiątym miejscu. Tuż za najlepszym z Polaków ukończył etap utytułowany Włoch Vincenzo Nibali (Bahrain-Merida).

Taki sam rezultat jak Gaviria uzyskało 82 kolarzy ze 176, którzy o godz. 11.09 wystartowali z Noirmoutier-en-l'Ile przy asyście m.in. francuskiej minister sportu Laury Flessel, księcia Monaco Alberta i słynnego belgijskiego kolarza Eddy'ego Merckxa, pięciokrotnego zwycięzcy Tour de France.

Już na pierwszym etapie straty wskutek kraksy na ok. 6 km przed metą poniósł faworyt wyścigu, jego czterokrotny zwycięzca Chris Froome (Sky). Brytyjczyk zajął 91. miejsce, kończąc etap 51 sekund po zwycięzcy. Opóźnienia zanotowali również inni pretendenci do triumfu - Australiczyk Richie Porte, Kolumbijczyk Nairo Quintana i Brytyjczyk Adam Yates.

Jeszcze więcej stracił asekurujący Froome'a na ostatnich kilometrach mistrz świata z 2014 roku Michał Kwiatkowski.

W niedzielę drugi etap wyścigu z Mouilleron-Saint-Germain do La Roche-sur-Yon (182,5 km).

Wyniki 1. etapu, Noirmoutier-en-l'Ile - Fontenay-le-Comte (201 km):

1. Fernando Gaviria (Kolumbia/Quick Step) 4:23.32
2. Peter Sagan (Słowacja/Bora-Hansgrohe)
3. Marcel Kittel (Niemcy/Katiusza)
4. Alexander Kristoff (Norwegia/UAE Team Emirates)
5. Christophe Laporte (Francja/Cofidis)
6. Dylan Groenewegen (Holandia/LottoNL-Jumbo)
7. Michael Matthews (Australia/Sunweb)
8. John Degenkolb (Niemcy/Trek)
9. Jakob Fuglsang (Dania/Astana)
10. Rafał Majka (Polska/Bora-Hansgrohe) wszyscy ten sam czas
...
77. Maciej Bodnar (Polska/Bora-Hansgrohe) strata 42 s
145. Paweł Poljański (Polska/Bora-Hansgrohe) 2.24
148. Michał Kwiatkowski (Polska/Sky) ten sam czas
164. Tomasz Marczyński (Polska/Lotto Soudal) 3.12