Roberto Santilli od 20 grudnia będzie trenerem siatkarzy ekstraklasowego Jastrzębskiego Węgla. Zastąpi innego Włocha Ferdinando de Giorgi, który rozwiązał umowę na własną prośbę.
      
            Santilli przenosi się na Śląsk z Indykpolu AZS Olsztyn. Kluby porozumiały się w tej kwestii. Stanowisko po Włochu w Olsztynie przejmie Michał Mieszko Gogol, do niedawna szkoleniowiec Stoczni Szczecin, która wycofała się w grudniu z PlusLigi.

Santilli pracował w śląskim klubie w latach 2007-10. Pod jego kierunkiem jastrzębianie z roku na rok zajmowali coraz wyższe miejsca w ekstraklasie. Na koniec współpracy wywalczyli srebrny medal i pierwszy w historii klubu Puchar Polski, a Włoch przeniósł się do rosyjskiej Iskry Odincowo.

Potem był w sztabie kadry Niemiec dowodzonym przez Vitala Heynena podczas rozgrywanych w Polsce MŚ 2014, w grudniu 2015 na pół roku przejął MKS Banimex Będzin, stamtąd przeniósł się do Australii, by objąć kadrę "Kangurów", a przez ostatnie półtora roku był trenerem Indykpolu AZS Olsztyn.

"Wyjeżdżam z tego samego powodu, dla którego przyjechałem do Polski w 2007 roku. Podążam za głosem mojej natury, natury kogoś, kto poszukuje nowych wyzwań. W nowym kraju czeka na mnie właśnie takie wyzwanie. Takie jest moje życie" - napisał Santilli w liście do kibiców Jastrzębskiego Węgla, kiedy wyjeżdżał 8 lat temu. Teraz wrócił.

Ferdinando De Giorgi po niespełna roku pracy w śląskim klubie poprosił o rozwiązanie umowy, która miała obowiązywać do końca następnego sezonu, w związku z otrzymaniem propozycji przejęcia włoskiego zespołu Cucine Lube Civitanova.

De Giorgi w styczniu zastąpił australijskiego szkoleniowca Marka Lebedewa, z którym klub się rozstał z powodu "braku zadowalającego poziomu sportowego drużyny". Włoch w 2017 r. przez pięć miesięcy był selekcjonerem reprezentacji Polski, a w ostatnich dwóch sezonach wywalczył mistrzostwo Polski z Zaksą Kędzierzyn-Koźle. Miniony sezon śląska ekipa zakończyła na piątym miejscu, teraz ma walczyć o medal.

Prezes Jastrzębskiego Węgla Adam Gorol przyznał, że był zaskoczony prośbą De Giorgiego. Przychylenie się do niej uzależniał od znalezienia odpowiedniego następcy.

W sobotę umowa z "Fefe" została w sobotę rozwiązana. Podczas niedzielnego meczu ligowego z ONICO Warszawa śląską ekipę poprowadzi dotychczasowy asystent Nicola Giolito.