Trzej piłkarze reprezentacji Polski Robert Lewandowski, Łukasz Piszczek i Bartosz Bereszyński nie wzięli udziału w pierwszym treningu reprezentacji Polski na zgrupowaniu poprzedzającym mecze towarzyskie z Nigerią i Koreą Południową.
      
            "Decyzją sztabu szkoleniowego cała trójka pozostała w hotelu i poddana została zabiegom fizykoterapeutycznym" - powiedział PAP rzecznik prasowy PZPN Jakub Kwiatkowski.

Piłkarze reprezentacji Polski do poniedziałkowego wieczoru przyjeżdżali do wrocławskiego hotelu, gdzie będą przebywać do najbliższej niedzieli. Tego samego dnia do Zabrza wrócił Damian Kądzior, który nabawił się urazu w sobotnim meczu wyjazdowym Górnika z Koroną Kielce (2:2).



Z urazem do Wrocławia przyleciał również Bereszyński, któremu odnowił się uraz w niedzielnym meczu Serie A z Interem Mediolan (0:5). 25-letni obrońca opuścił boisko już w 33. minucie spotkania. Nie wiadomo, czy będzie gotowy do gry w piątkowym pojedynku z Nigerią.

"Po wtorkowych badaniach została podjęta decyzja, że pozostaje z nami na zgrupowaniu i nadal będzie przechodził zabiegi fizykoterapeutyczne" - dodał Kwiatkowski.



W piątek we Wrocławiu reprezentacja Polski zagra towarzysko z Nigerią, a cztery dni później w Chorzowie z Koreą Południową.