Goalkeeper David de Gea of Spain is beaten during the penalty shootout of the FIFA World Cup 2018 round of 16 soccer match between Spain and Russia in Moscow, Russia, 01 July 2018. 


                                        

            Hiszpan David de Gea, jak podał dziennik "Marca", pod względem statystyk jest najgorszym bramkarzem piłkarskich mistrzostw świata od 1966 roku. W rosyjskim turnieju obronił tylko jeden z siedmiu strzałów, a Hiszpania odpadła w 1/8 finału.
      
            27-letni de Gea krytykowany był już za pierwszy występ w tegorocznym mundialu z Portugalią (3:3), kiedy trzykrotnie pokonał go Cristiano Ronaldo. Trener Fernando Hierro dał mu spory kredyt zaufania i bronił on także w kolejnych spotkaniach - w rozgrywkach grupowych z Iranem (1:0) i Marokiem (2:2) oraz 1/8 finału z Rosją (1:1 po dogrywce, 3-4 w karnych).

Ze statystyk wynika, że zawodnik Manchesteru United obronił tylko jeden (z Marokiem) z siedmiu strzałów. Na boisku spędził 420 minut i 38 sekund. Uwzględniając dorobek bramkarzy, którzy rozegrali minimum trzy mecze w MŚ, de Gea jest najgorszy od 1966 roku, tj. odkąd pojawiły się oficjalne dane.

Rezerwowymi w hiszpańskiej reprezentacji byli 23-letni Kepa (Atheltic Bilbao) i 35-letni Jose Manuel Reina (SSC Napoli).

Jak dotąd, po zaledwie jednym obronionym uderzeniu w tegorocznym mundialu mieli też: Wojciech Szczęsny (w dwóch spotkaniach) i Francuz Steve Mandanda (w jednym), a po dwa - czterech bramkarzy, w tym Brazylijczyk Alisson (w trzech występach).