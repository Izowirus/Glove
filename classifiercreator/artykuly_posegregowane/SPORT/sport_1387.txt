epa02622589 Jastrzebski Wegiel players celebrate after winning the return leg of the men's volleyball 'final 6' Champions League match between Belgian Noliko Maaseik and Polish volleyball team Jastrzebski Wegiel in Maaseik, Belgium, 08 March 2011.  EPA/YORICK JANSENS BELGIUM OUT
Dostawca: PAP/EPA. PAP/EPA © 2014 / YORICK JANSENS
                                        

            Siatkarze Jastrzębskiego Węgla pokonali na wyjeździe wicemistrza Francji Spacer's Toulouse VB 3:2 (25:17, 25:22, 23:25, 23:25, 15:12) w swoim przedostatnim meczu w grupie D Ligi Mistrzów.

      
            Jastrzębski Węgiel: Lukas Kampa, Maciej Muzaj, Damian Boruch, Jason De Rocco, Wojciech Sobala, Salvador Hidalgo Oliva - Jakub Popiwczak (libero) oraz Rodrigo Quiroga, Marcin Ernastowicz, Jakub Turski, Patryk Strzeżek.

Spacer's: Miguel Angel De Amo, Ryan Nickifor, Luka Basic, Barthelemy Chinenyeze, Diogenes Zagonel, Nicolas Burel - Jelle Ribbens (libero) oraz Bruno Temponi Araujo, Theo Faure, Dimitri Walgenwitz.

W tej grupie grają też rosyjski Zenit Kazań i niemiecki Berlin Recycling Volleys, które zmierzą się w środę.

Pierwszy mecz jastrzębian z Francuzami zakończył się łatwą wygraną gospodarzy 3:0. Ekipa z Tuluzy do wtorkowego rewanżu przystąpiła z kompletem czterech porażek. W krajowej lidze też spisują się przeciętnie. Wygrali trzy z 17 meczów, co zepchnęło ich na ostatnie miejsce. Jastrzębski Węgiel wcześniej ograł do zera także berlińczyków i doznał dwóch porażek po 0:3 z broniącym tytułu Zenitem.

W międzyczasie w polskim klubie doszło do zmiany trenera – Australijczyka Marka Lebedewa zastąpił Włoch Ferdinando De Giorgi.

W pierwszym secie gospodarze byli równorzędnym rywalem dla jastrzębian tylko na początku. Prowadzili nawet 10:8, ale szybko podopieczni De Giorgiego z nawiązką odrobili straty. Francuzi mieli problemy z przyjęciem, mylili się w ataku i przegrali seta po zagrywce Jasona DeRocco.

Potem Francuzi wyżej zawiesili poprzeczkę. W drugiej części, wspierani w chłodnej i pustawej hali przez „miniorkiestrę” dętą, długo toczyli walkę. Goście rozstrzygnęli seta w samej końcówce. Skuteczną, „zadaniową” zmianę dał Marcin Ernastowicz, który bardzo silnymi zagrywkami zdobył dwa ważne punkty.

Niespodziewanie dużych emocji dostarczył trzeci set wygrany przez gospodarzy, w czym pomogli im swoimi prostymi błędami jastrzębianie.

Francuzi skorzystali z tej „pomocnej dłoni” podanej przez rywali i doprowadzili do tie-breaka, wykorzystując mało przekonującą i chaotyczną postawę gości.

Ekipa De Giorgiego nie bez trudu rozstrzygnęła piątego seta i całe spotkanie na swoją korzyść. Ostatnie dwa punkty dla jastrzębian zdobył grający we wtorek chimerycznie Salvador Hidalgo Oliva. Dla polskiej drużyny nie był to "spacer", gospodarze wywalczyli swój pierwszy punkt w tej edycji LM.

W ostatniej kolejce grupowej LM śląska drużyna zagra w Berlinie. Do fazy play off awansują po dwie ekipy z każdej z pięciu grup plus 2 najlepsze z trzecich miejsc (z wyłączeniem nieznanego jeszcze organizatora Final Four).

Piotr Girczys