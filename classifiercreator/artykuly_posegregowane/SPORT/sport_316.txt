Łódź, 06.09.2018. Polak Jakub Moder (P) i Andrea Colpani (L) z Włoch podczas meczu piłkarskiego turnieju Ośmiu Narodów U-20 w Łodzi, 6 bm. (gj) PAP/Grzegorz Michałowski PAP © 2018 / Grzegorz Michałowski
                                        

            Piłkarska reprezentacja Polski do lat 20 przegrała w Łodzi z Włochami 0:3 (0:2) w spotkaniu w ramach towarzyskiego Turnieju Ośmiu Narodów. To był pierwszy sprawdzian drużyny budowanej przez trenera Jacka Magierę na przyszłoroczne mistrzostwa świata w Polsce.
      
            Polska - Włochy 0:3 (0:2)

Bramki: 0:1 Moise Kean (5), 0:2 Gianluca Scamacca (38), 0:3 Moise Kean (67).

Polska: Marcin Bułka - Kacper Michalski (75. Paweł Olszewski), Serafin Szota, Adam Chrzanowski, Adrian Gryszkiewicz - Jakub Bednarczyk (84. Marco Drawz), Sebastian Walukiewicz (85. Damian Pawłowski), Adrian Łyszczarz, David Kopacz (85. Bartosz Slisz) - Jakub Moder (75. Sebastian Strózik), Adrian Benedyczak (62. Tymoteusz Puchacz).

Spotkanie rozegrano na stadionie miejskim na Widzewie, który w najbliższych miesiącach stanie się "domem" kadry do lat 20. Łódzki obiekt będzie bowiem areną meczu otwarcia mundialu i prawdopodobnie wszystkich spotkań grupowych biało-czerwonych.

Konfrontacji z Włochami nie zaczęli jednak dobrze, bo już w piątej minucie bramkarza Chelsea Marcina Bułkę płaskim strzałem pokonał napastnik Juventusu Turyn Moise Kean. Później podopieczni debiutującego w roli trenera reprezentacji U20 Magiery głównie odpierali ataki wicemistrzów Europy do lat 19. W końcu jednak goście w 38. minucie wykorzystali błąd polskiego golkipera, który na piątym metrze złapał piłkę zagraną przez kolegę z obrony. Z bliska prowadzenie Włochów podwyższył Gianluca Scamacca.

W drugiej połowie zasłużone zwycięstwo włoskiego zespołu przypieczętował Kean, który razem z Christianem Capone łatwo poradził sobie z obrońcami biało-czerwonych.

W kolejnym meczu w ramach Turnieju Ośmiu Narodów w poniedziałek młodzi Polacy zagrają w Montreux ze Szwajcarią.