Katowice, 19.05.2018. Trener reprezentacji Polski Heynen Vital (C), podczas towarzyskiego meczu Polska - Kanada rozegranego w katowickim Spodku w ramach wydarzenia sportowego Aleja Gwiazd 2018, 19 bm. (dg/doro) PAP/Dominik Gajda PAP © 2018 / Dominik Gajda
                                        

            Mateusz Mika i Bartłomiej Lemański nie znaleźli się w 15-osobowym składzie reprezentacji Polski, która 29 lipca rozpocznie w Zakopanem przygotowania do wrześniowych mistrzostw świata. Na mundial trener Vital Heynen zabierze 14 zawodników.
      
            Heynen podał skład jeszcze w Lille, gdzie po czwartkowej porażce z USA 0:3 w turnieju finałowym Ligi Narodów, która zamknęła jego zespołowi drogę do półfinału, powiedział dziennikarzom, że nie zamierza długo zwlekać z podaniem składu na zgrupowanie w Zakopanem. Zaznaczył też wówczas, że powoła 15 graczy zamiast szerszego grona, bo - po częstych rotacjach podczas LN - pora rozpocząć budowanie ducha drużyny, która będzie walczyć w MŚ.

Zgodnie z zapowiedziami szkoleniowca do reprezentacji wracają odpoczywający w ostatnich tygodniach doświadczeni zawodnicy: będący kapitanem przyjmujący Michał Kubiak, środkowy Piotr Nowakowski i atakujący Dawid Konarski.

Belg zrezygnował z Miki - przyjmujący niedawno przeszedł operację wyrostka robaczkowego. Występujący na środku Lemański zaś swoimi występami w LN nie przekonał do siebie szkoleniowca.

Heynen zdecydował się na powołanie tylko trzech środkowych, mimo że Mateusz Bieniek ma problemy z kolanem i choć przyjechał do Lille, to zagrał tylko kilka minut w środowym pojedynku z Rosją (1:3).

W porównaniu z kadrą, która brała udział w Final Six, trener zrezygnował z Lemańskiego, atakującego Macieja Muzaja, przyjmującego Bartosz Bednorza i libero Michała Żurka. Do kadry wróci libero Damian Wojtaszek, któremu w połowie maja zaraz na początku pierwszego zgrupowania w Spale odnowiła się kontuzja kolana i z tego powodu nie wystąpił w żadnym meczu LN.

Niespodzianką jest powołanie Tomasza Fornala. 20-letni przyjmujący był w szerokim składzie na ten sezon reprezentacyjny, ale ani razu zagrał w narodowych barwach, nawet w spotkaniach towarzyskich. Brał za to udział w treningach w Spale, gdy część kadry uczestniczyła w wyjazdowych turniejach LN.

Zgrupowanie kadry w Spale rozpocznie się 29 lipca i potrwa do 8 sierpnia. Następnie biało-czerwonych czekają sprawdziany w Memoriale Huberta Jerzego Wagnera, sparingi z Czechami w Ostrowcu Świętokrzyskim i z Belgami w Szczecinie oraz treningi w Spale. MŚ rozpoczną się 9 września. Polacy będą bronić tytułu.

Kadra polskich siatkarzy na zgrupowanie reprezentacji Polski w Zakopanem przed mistrzostwami świata:

rozgrywający - Grzegorz Łomacz, Fabian Drzyzga;

atakujący - Dawid Konarski, Bartosz Kurek, Damian Schulz;

środkowi - Piotr Nowakowski, Jakub Kochanowski, Mateusz Bieniek;

przyjmujący - Michał Kubiak, Artur Szalpuk, Aleksander Śliwka, Bartosz Kwolek, Tomasz Fornal;

libero - Paweł Zatorski, Damian Wojtaszek