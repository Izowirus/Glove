Michał Kwiatkowski (Sky) zajął trzecie miejsce na piątym etapie wyścigu kolarskiego Tirreno-Adriatico i zdobył koszulkę lidera. Dzięki bonifikacie wyprzedził w klasyfikacji generalnej Włocha Damiano Caruso (BMC).
      
            Na mecie w miejscowości Filottrano triumfował po indywidualnej akcji Brytyjczyk Adam Yates (Mitchelton-Scott), wyprzedzając o siedem sekund grupę, na której czele finiszowali trzykrotny mistrz świata Słowak Peter Sagan (Bora-Hansgrohe) i Kwiatkowski. Cztery sekundy bonifikaty pozwoliły Kwiatkowskiemu zdobyć błękitną koszulkę lidera.

Adam Yates triumfował zaledwie kilkadziesiąt minut po tym, jak w Nicei jego brat bliźniak Simon niespodziewanie stracił pierwsze miejsce w klasyfikacji końcowej wyścigu Paryż-Nicea na rzecz Hiszpana Marca Solera.

Niedzielny etap był dedykowany pochodzącemu z Filottrano włoskiemu kolarzowi Michele Scarponiemu, który przed rokiem w trakcie przygotowań do Giro d'Italia został śmiertelnie potrącony przez furgonetkę. Po zakończeniu rywalizacji kolarze grupy Astana odwiedzieli jego grób. Maciej Bodnar spotkał z kolei... papugę Frankiego, która często towarzyszyła Scarponiemu na treningach.

O włoskim kolarzu pamiętał także Kwiatkowski. "Zwycięstwo etapowe było moim celem, ale jestem dumny, że założyłem błękitną koszulkę w Twoim mieście, Michele" - napisał na Twitterze.

Do zakończenia wyścigu pozostały dwa etapy. Decydująca będzie zapewne we wtorek ostatnia próba, jazda indywidualna na czas na płaskiej trasie ze startem i metą w San Benedetto del Tronto (10 km).

Wyniki 5. etapu, Castelraimondo - Filottrano (178 km):

1. Adam Yates (Wielka Brytania/Mitchelton-Scott) - 4:16.35
2. Peter Sagan (Słowacja/Bora-Hansgrohe) 7 s
3. Michał Kwiatkowski (Polska/Sky)
4. Tiesj Benoot (Belgia/Lotto Saudal)
5. Rigoberto Uran (Kolumbia/Education First)
6. Geraint Thomas (Wielka Brytania/Sky) ten sam czas
...
32. Rafał Majka (Polska/Bora-Hansgrohe) 50
98. Tomasz Marczyński (Polska/Lotto-Soudal) 14.28
142. Maciej Bodnar (Polska/Bora-Hansgrohe) 20.15

Klasyfikacja generalna:

1. Michał Kwiatkowski (Polska/Sky) - 21:31.28
2. Damiano Caruso (Włochy/BMC) 3 s
3. Mikel Landa (Hiszpania/Movistar) 23
4. Geraint Thomas (Wielka Brytania/Sky) 29
5. Rigoberto Uran (Kolumbia/Education First) 34
6. Adam Yates (Wielka Brytania/Mitchelton-Scott) 36
...
38. Rafał Majka (Polska/Bora-Hansgrohe) 13.40
74. Tomasz Marczyński (Polska/Lotto-Soudal) 31.16
133. Maciej Bodnar (Polska/Bora-Hansgrohe) 56.01