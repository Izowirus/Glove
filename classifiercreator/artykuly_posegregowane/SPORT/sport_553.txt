Łódź, 9.07.2018. Jedyny Polak grający w NBA Marcin Gortat razem ze swoją fundacją organizuje 11. edycję campów pod swoim nazwiskiem. Na zdjęciu koszykarz (P) z prezydentem Andrzejem Dudą (L) i jego małżonką Agatą Kornhauser-Dudą (C) podczas pierwszego z tegorocznych Marcin Gortat Camp w Atlas Arenie w Łodzi 9 bm.  (js) PAP/Grzegorz Michałowski PAP © 2018 / Grzegorz Michałowski
                                        

            W obecności prezydenta Andrzeja Dudy i jego małżonki Agaty Kornhauser-Dudy rozpoczął się w Łodzi cykl letnich koszykarskich treningów dla dzieci Marcin Gortat Camp. Prezydent podziękował koszykarzowi za "dzielenie się z innymi owocami swojego wielkiego sportowego sukcesu".
      
            "Dziękujemy, że Marcin Gortat chce dzielić się z innymi owocami swojego wielkiego sportowego sukcesu i patrzy także na sprawy naszego kraju, naszych dzieci, młodzieży. To wspaniała działalność" – podkreślił prezydent.

W łódzkiej hali Atlas Arena urodzony w tym mieście koszykarz NBA zainaugurował 11. edycję swoich campów, z którymi co roku odwiedza kilka polskich miast. Ideą prowadzonych przez Gortata treningów jest promocja uprawiania koszykówki i sportu wśród dzieci i młodzieży.

W poniedziałkowych zajęciach uczestniczyła rekordowa liczba 150 uczniów z całego kraju, a wśród gości honorowych była prezydencka para.

"Bardzo cieszymy się, że możemy spotkać się tu z Marcinem i z wami. Bardzo jest nam miło, że jesteście uczestnikami Gortat Camp 2018. Cieszę się, że widzę w waszych rękach piłki i że jesteście tak bardzo usportowieni; że sport sprawia wam ogromną radość. Cieszę się, że tyle młodych ludzi bierze udział w tych sportowych zajęciach" – podkreślił Duda podczas przywitania z uczestnikami treningu.

Podziękował jedynemu polskiemu zawodnikowi występującemu w NBA za "dbanie o kulturę fizyczną i rozwój polskiej młodzieży, o poszukiwanie talentów dla polskiej koszykówki".

Małżonka prezydenta wyraziła zadowolenie, że tak wielu najmłodszych wakacje spędza w aktywny sposób.

Ubrany w sportowe buty i koszulkę polo prezydent Duda dał się namówić do udziału w konkursie rzutów osobistych. Zapowiedział, że w ciągu jednej minuty co najmniej raz trafi do kosza, co udało mu się w... 58 sekundzie.

Rozegrał także krótki pojedynek jeden na jeden, do którego głowę państwa zaprosił jeden z adeptów koszykówki.

Prezydencka para z uwagą przyglądała się zajęciom prowadzonym przez jednego z najlepszych polskich koszykarzy

Prezydencka para z uwagą przyglądała się zajęciom prowadzonym przez jednego z najlepszych polskich koszykarzy, w tym mini-meczowi, który wzbudził najwięcej emocji. Zwiedziła również stacje, na których uczestnicy campu uczyli się koszykarskiej techniki - m.in. kozłowania piłki, dryblingów, podań, rzutów do kosza oraz postawy w obronie. Wspólnie zadawali także uczniom pytania w quizie na temat m.in. kariery Gortata oraz polskiego sportu. Na zakończenie wizyty wręczyli upominki i robili wspólne zdjęcia.

Prezydent Duda przekazał koszykarzowi Medal Stulecia Odzyskania Niepodległości, a sam otrzymał od Gortata koszulkę Washington Wizards.

"Kiedy przyjedziecie w delegację do Los Angeles, zapraszam na mecz, oczywiście bilety będą w pierwszym rzędzie" – zapewnił Gortat, który latem przeniósł się z ekipy Wizards do Los Angeles Clippers. Dodał, że wizyta prezydenckiej pary to ogromny zaszczyt i powód do dumy po 10 latach organizowania campów.

"Mam nadzieję, że kiedyś uczestnicy pańskich obozów stworzą reprezentację Polski, która będzie święciła sukcesy na całym świecie i z szeregów tych młodych zawodników wyjdą pańscy następcy w najlepszej lidze świata, czyli w NBA" - podsumował Duda.

Gortat razem z zaproszonymi przez siebie zawodnikami oraz trenerami, również z NBA, wakacyjne treningi dla najmłodszych adeptów koszykówki prowadzi od 2008 roku. Od tamtej pory w zajęciach wzięło udział kilka tysięcy chłopców i dziewczynek.

Po południu zaplanowano Klinikę Junior NBA, w której ma uczestniczyć 50 nastolatków (13-17 lat) grających w klubach oraz kadrach wojewódzkich.

We wtorek w Łodzi, w jedynym tegorocznym treningu, wezmą udział osoby niepełnosprawne. Kolejne campy odbędą się zaś we Włocławku, Rumi, Warszawie i Lubinie. Zwieńczeniem 11. edycji Gortat Camp będzie siódmy już charytatywny mecz drużyny Gortata z Wojskiem Polskim, który zostanie rozegrany 21 lipca w łodzkiej Atlas Arenie.