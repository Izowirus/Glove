epa06997534 Serena Williams of United States serves to Karolina Pliskova of the Czech Republic during the ninth day of the US Open Tennis Championships the USTA National Tennis Center in Flushing Meadows, New York, USA, 04 September 2018. The US Open runs from 27 August through 09 September.  EPA/JASON SZENES 
Dostawca: PAP/EPA. PAP/EPA © 2018 / JASON SZENES
                                        

            Amerykańska tenisistka Serena Williams pokonała Czeszkę Karolinę Pliskovą 6:4, 6:3 i po raz 12. w karierze awansowała do półfinału wielkoszlemowego turnieju US Open w Nowym Jorku.
      
            Od siódmego tytułu na kortach Flushing Meadows i 24. w Wielkim Szlemie w karierze dzielą Williams dwa wygrane mecze. O finał powalczy w czwartek z Łotyszką Anastasiją Sevastovą.

"Nie myślę jeszcze o końcowym sukcesie. Czy zostały mi dwa pojedynki, czy byłby to jeden, to zawsze daleka droga. Już w Wimbledonie byłam bliziutko, a nic z tego nie wyszło" - przyznała Amerykanka, która w lipcu w Londynie przegrała w finale z Niemką polskiego pochodzenia Angelique Kerber.

We wtorek wracająca na szczyt po przerwie macierzyńskiej Williams - dotychczas 26. w światowym rankingu, ale rozstawiona z 17. - potrzebowała niespełna półtorej godziny, by uporać się z ósmą w klasyfikacji tenisistek Pliskovą. Pierwszą rywalką z TOP10, z jaką musiała się zmierzyć po powrocie na kort w marcu.

"To był dla mnie prawdziwy test i poradziłam sobie" - przyznała Williams, która wzięła rewanż za przegraną w półfinale US Open w 2016 roku.

Kłopoty miała tylko w pierwszej partii, w której przegrywała 2:4. Później jednak - m.in. dzięki dwukrotnemu przełamaniu podania rywalki - wygrała cztery kolejne gemy i seta.

Serię kontynuowała w drugim, w którym szybko zrobiło się 4:0, a w tym okresie Czeszka zdobyła ledwie sześć punktów.

Pliskova była teoretycznie najsilniejszą rywalką, jaka mogła stanąć na drodze prawie 37-letniej faworytki gospodarzy w drodze do finału. Już w pierwszej rundzie odpadła prowadząca w rankingu Rumunka Simona Halep, szybko odpadła też dwukrotna triumfatorka imprez wielkoszlemowych Hiszpanka Garbine Murgurza, a wcześniej we wtorek wyeliminowana została broniąca tytułu Sloane Stephens, której pięć lat temu Williams - sensacyjnie wówczas - uległa w ćwierćfinale Australian Open.

Z dziewięć lat młodszą Sevastovą Amerykanka nigdy wcześniej nie miała okazji się zmierzyć.

"Będę skoncentrowana i skupiona jak w każdym meczu. Mam świadomość, że nie zostało mi 10 lat, by tu wrócić i powalczyć o kolejny tytuł. Wiem, że jeśli tego chcę, to muszę to uczynić tu i teraz" - podsumowała Serena Williams.