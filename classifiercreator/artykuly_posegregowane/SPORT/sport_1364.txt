epaselect Mathias Mayer of Austria in action during the Men's Super-G race at the Jeongseon Alpine Centre during the PyeongChang 2018 Olympic Games, South Korea, 16 February 2018.  EPA/GUILLAUME HORCAJUELO 
Dostawca: PAP/EPA. PAP/EPA JEON HEON-KYUN / GUILLAUME HORCAJUELO
                                        

            Austriak Matthias Mayer zdobył złoty medal igrzysk olimpijskich w Pjongczangu w rywalizacji narciarzy alpejskich w supergigancie. Srebro wywalczył Szwajcar Beat Feuz, a brąz - Norweg Kjetil Jansrud. Michał Kłusak nie ukończył swojego przejazdu.
      
            To drugi olimpijski triumf 27-letniego Mayera. Austriak był także najlepszy w zjeździe przed czterema laty w Soczi. W piątek uzyskał czas 1.24,44 i był szybszy od Feuza o 0,13 s i od Jansruda o 0,18 s.

"Niewiarygodne! Chciałem po prostu zaprezentować dobry przejazd. Wyszło mi tak, jak ćwiczyłem na treningach. Kiedy minąłem linię mety, pomyślałem sobie, że to mogła być jazda na złoty medal. Po dziewiątym miejscu w zjeździe byłem rozczarowany. To niezwykły dzień" - powiedział triumfator.

Szwajcar i Norweg też mają powody do zadowolenia. W Korei Południowej wywalczyli już po dwa krążki - w zjeździe Feuz był trzeci, a Jansrud drugi.

"Matthias wygrał zasłużenie. Na starcie byłem spokojny, rozluźniony po tym pierwszym medalu, nie czułem już presji. Zjazd jest dla mnie najważniejszy. Ale to świetne uczucie, odnieść też taki sukces w supergigancie. Pojechałem dziś na maksimum swoich możliwości" - przyznał Feuz.

Kłusak miał 44. numer startowy. Tuż przed wypadnięciem z trasy plasował się w okolicach 40. lokaty.