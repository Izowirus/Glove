Paweł Gil będzie asystentem wideo (AVAR) przy okazji sobotniego meczu piłkarskich mistrzostw świata Niemcy - Szwecja - ogłosiła FIFA. Już wcześniej było wiadomo, że na boisku w Soczi jako główny sędzia spotkanie poprowadzi Szymon Marciniak.
      
            Sędziowie do obsługi systemu VAR nie jeżdżą na mecze – ich centrum jest w Moskwie i stąd współpracują z arbitrami boiskowymi pracującymi na stadionach MŚ 2018.

Gil już po raz szósty na tegorocznym mundialu w Rosji będzie pełnił funkcję AVAR. Dotychczas pracował jako asystent sędziego wideo przy meczach Egiptu z Urugwajem (0:1), Argentyny z Islandią (1:1, wówczas na boisku zawody prowadził Marciniak), Kostaryki z Serbią (0:1), Urugwaju z Arabią Saudyjską (1:0) oraz Nigerii z Islandią (2:0).

W ciekawie zapowiadającym się meczu Niemców ze Szwedami głównym sędzią ds. wideoweryfikacji (VAR) będzie Francuz Clement Turpin. Sędzią ds. pozycji spalonych (tzw. offside VAR) - jego rodak Cyril Gringore, a pomocniczym (tzw. support) – Włoch Paolo Valeri.

Na boisku w Soczi asystentami Marciniaka będą Tomasz Listkiewicz i Paweł Sokolnicki. Początek meczu o godz. 20 czasu polskiego.

Z Moskwy - Maciej Białek