Piłkarz zespołu francuskiej ekstraklasy Paris Saint-Germain Brazylijczyk Neymar uciął wszystkie spekulacje dotyczące jego ewentualnego odejścia z klubu. "Zostaję w Paryżu, mam obowiązujący kontrakt" - powiedział podczas pobytu w Sao Paulo.
      
            Deklarację o pozostaniu w PSG Neymar złożył w trakcie aukcji charytatywnej na rzecz fundacji, która zbiera pieniądze przeznaczone na pomoc dla dzieci z brazylijskich miast mieszkających w dzielnicach zagrożonych przestępczością.

26-letni Neymar latem ubiegłego roku przeszedł do PSG z Barcelony za rekordową kwotę 222 milionów euro.

Od kilku miesięcy światowe media spekulowały o możliwości jego odejścia z PSG. Hiszpanie informowali o przejściu do Realu Madryt, we Włoszech pojawiały się informacje o klubach Serie A. Oficjalnych informacji jednak nigdy nie było.

Jedynie prezes PSG Nasser Al Khelaifi kilka razy kategorycznie dementował pojawiające się informacje o możliwości odejścia Neymara. "On już jest zmęczony plotkami na swój temat, proszę nie wierzyć +rewelacjom+ publikowanym przez media. Nie widzimy potrzeby, aby tracić tej klasy napastnika" - twierdził Al Khelaifi.

Pod koniec lutego Neymar doznał kontuzji w meczu ligowym z Olympique Marsylia. Badania wykazały skręcenie prawej kostki i złamanie kości śródstopia. Na początku marca przeszedł operację w specjalistycznej klinice w Belo Horizonte. Rehabilitacja trwała ponad trzy miesiące, później piłkarz wystąpił w mistrzostwach świata w Rosji, gdzie strzelił dwie bramki.