Za miesiąc - 14 czerwca - meczem drużyny gospodarzy z Arabią Saudyjską rozpoczną się w Rosji piłkarskie mistrzostwa świata, największa sportowa impreza tego roku.
      
            Wezmę w niej udział 32 drużyny, w tym reprezentacja Polski, która wraca na mundial po 12-letniej przerwie. Ekipa trenera Adama Nawałki w grupie H rywalizować będą z Senegalem (19 czerwca), Kolumbią (24 czerwca) i Japonią (28 czerwca).

Rosja organizuje MŚ po raz pierwszy. Turniej potrwa 32 dni i zakończy się finałem 15 lipca. Do wyłonienia najlepszej piłkarskiej drużyny globu potrzebne będą 64 mecze, które rozegrane zostaną na 12 obiektach w 11 miastach, gdyż w Moskwie odbywać się będą na dwóch stadionach. Poza tym piłkarze i kibice z całego świata zawitają do Kaliningradu, Petersburga, Jekaterynburga, Niżnego Nowogrodu, Kazania, Sarańska, Samary, Wołgogradu, Rostowa nad Donem oraz Soczi.

32 zespoły podzielone zostały w wyniku losowania na osiem grup po cztery. Będą w nich rywalizować każdy z każdym. Drużyny z pierwszego i drugiego miejsca w grupie awansują do 1/8 finału. Od tej fazy aż do finału włącznie obowiązywać będzie system pucharowy, czyli przegrany odpada. Drabinka jest już ustalona.



Polska po raz ósmy zagra w mundialu. Największe sukcesy przyniosły występy w 1974 roku w RFN i osiem lat później w Hiszpanii, gdzie biało-czerwoni zajęli trzecią pozycję. Po raz ostatni uczestniczyli w MŚ w 2006 roku w Niemczech, ale nie wyszli z grupy.

Rywalizacja o Puchar Świata odbędzie się po raz 21. Tytułu bronić będą Niemcy, czterokrotni mistrzowie globu, podobnie jak Włosi, których w Rosji zabraknie. Na czele klasyfikacji wszech czasów z pięcioma triumfami znajduje się Brazylia, która jako jedyna wystąpiła w każdym z turniejów finałowych. Wśród 32 uczestników imprezy w Rosji będzie dwóch debiutantów w MŚ - Islandia oraz Panama.