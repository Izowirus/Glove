Niemiec Eric Frenzel zdobył złoty medal w pierwszej konkurencji kombinacji norweskiej podczas igrzysk w Pjongczangu. Frenzel powtórzył sukces sprzed czterech lat z Soczi zwyciężając w rywalizacji na skoczni normalnej i biegu na 10 km. Paweł Słowiok zajął   22. miejsce.

      
            Drugie miejsce, ze stratą 4,8 s, zajął Japończyk Akito Watabe, a trzecie Austriak Lukas Klapfer - strata 18,1 s.

Słowiok stracił do zwycięzcy 2.35,2. Na 39. pozycji zawody ukończył Szczepan Kupczak - strata 4.11,2, na 42. Adam Cieślar - strata 4.47,3, a na ostatniej, 47. na mecie zameldował się Wojciech Marusarz ze stratą 6.36,1.

Po skoku prowadził Austriak Franz-Josef Rehrl, który jednak pobiegł słabo i ostatecznie został sklasyfikowany na 13. miejscu ze stratą ponad 1.30. Rehrl wyprzedzał Norwega Jarla Magnusa Riibera - 111 m i lidera klasyfikacji generalnej Pucharu Świata Japończyka Akito Watabe - 105,5 m.

Z Polaków najwyżej - na 20. pozycji był Kupczak, który uzyskał 97 m. Sporym zaskoczeniem było piąte miejsce Frenzela po lądowaniu na 106,5 m.

Jednak w biegu Frenzel udowodnił, że w Pjongczangu jest najmocniejszy. Po starcie szybko odrobił stratę do czołówki i wyszedł na prowadzenie. W połowie dystansu biegu na czele znajdowała się czwórka zawodników - Frenzel, Watabe, Klapfer i Norweg Jarl Magnus Riiber.

Liderzy szybko powiększali swoją przewagę, natomiast na czele grupy pościgowej biegł Johannes Rydzek. Niemiec po skoku (101 m) był 11. i na trasę biegu ruszał ze stratą 1.26. Jak się okazało, na 10 km zdołał odrobić prawie jedną minutę, ale to wystarczyło tylko do zajęcia 5. pozycji.

W polskiej ekipie najlepiej pobiegł Słowiok. Uzyskał 12. czas biegu i z 32. pozycji po skoku awansował na 22. w zawodach. Bieg wygrał Włoch Alessandro Pittin (19. w zawodach), drugi czas miał Fin Ilkka Herola (8.), a trzeci Rydzek. Frenzel uzyskał szósty wynik, który wystarczył do obrony medalu z Soczi.

29-letni Frenzel zdobył czwarty medal olimpijski, w Soczi oprócz złotego miał także srebrny, a na igrzyskach w 2010 roku w Vancouver zajął trzecie miejsce.

"To było niesamowite, jestem naprawdę szczęśliwy. To był dość trudny wyścig, ale zrealizowałem swój plan, aby zaatakować w końcówce. Po skoku byłem na dobrej pozycji do ataku, miałem trochę szczęścia z wiatrem. Gdyby nie to, walka o złoty medal byłaby o wiele trudniejsza" - powiedział Frenzel na mecie.

Słabiej niż się można było spodziewać wypadł wicelider klasyfikacji generalnej PŚ Norweg Jan Schmid. Po skoku (88,0 m) był 31., w biegu uzyskał 18 czas i ostatecznie uplasował się na 25. pozycji ze stratą 2.43,4.

Środowym zmaganiom w kombinacji norweskiej w Pjongczangu towarzyszy silny wiatr. Wielu zawodników i trenerów podkreślało, że konkurs był "loterią" i o wynikach decydowało w dużej mierze szczęście.