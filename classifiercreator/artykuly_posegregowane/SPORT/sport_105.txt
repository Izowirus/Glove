"Pracę w Lechu Poznań traktuję jako wyzwanie. Będę miał okazję sprawdzić swój potencjał i doświadczenie" - powiedział na konferencji prasowej Adam Nawałka, który w niedzielę został szkoleniowcem piłkarzy "Kolejorza".
      
            

Nawałka w poniedziałek rano odbył z zespołem pierwszy trening - teoretyczny i praktyczny.

"Chcę maksymalnie wykorzystać umiejętności piłkarzy. Na tym polega praca trenerska. Na zajęciach teoretycznych przedstawiłem moją wizję i strategię gry, a także, jakie mam oczekiwania. Zaczęliśmy od razu od treningu taktycznego. Mamy przed sobą zaledwie kilka dni do najbliższego meczu, dlatego nie mogę robić rewolucji. Nie mam czasu, by wprowadzić jakieś nowinki taktyczne" - podkreślił.

Były selekcjoner reprezentacji Polski zastąpił Dariusza Żurawia, który tymczasowo objął zespół po dymisji Ivana Djurdjevica na początku listopada. Pod wodzą Żurawia lechici zremisowali w Białymstoku z Jagiellonią 2:2 i pokonali Wisłę Płock 2:1.

O podpisaniu kontraktu na dwa i pół roku z niedawnym selekcjonerem reprezentacji Polski klub poinformował w niedzielę wieczorem. Niektórzy kibice, m.in. uczestnicy programów lojalnościowych i posiadacze karnetów na cały sezon, odebrali telefony z nagraniem Nawałki, który zakomunikował, że został właśnie trenerem Lecha i prosi o wsparcie.

W sztabie szkoleniowym znaleźli się też Bogdan Zając i Karol Bartkowiak (asystenci), Jarosław Tkocz (trener bramkarzy), Remigiusz Rzepka (koordynator sztabu przygotowania motorycznego), Andrzej Kasprzak i Stanisław Gadziński (trenerzy przygotowania motorycznego), Paweł Frelik (trener mentalny) oraz Łukasz Siwecki i Hubert Barański (analitycy).

61-letni Nawałka w lipcu tego roku zakończył pracę z drużyną narodową, którą objął w listopadzie 2013 roku. Pod jego wodzą polscy piłkarze dotarli do ćwierćfinału mistrzostw Europy we Francji w 2016 roku, a na tegorocznym mundialu w Rosji odpadli w fazie grupowej. Wcześniej prowadził m.in. Wisłę Kraków, Jagiellonię Białystok, GKS Katowice i Górnik Zabrze. W latach 2007-08 był w sztabie szkoleniowym reprezentacji prowadzoną przez Leo Beenhakkera.

Nawałka w roli trenera Lecha zadebiutuje w niedzielę w meczu wyjazdowym meczu z Cracovią.