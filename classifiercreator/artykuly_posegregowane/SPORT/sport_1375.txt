epa06527002 Aljona Savchenko and Bruno Massot of  Germany jubilate their win during the venue ceremony for the winners in the Pair Free Skating in the Figure Skating competition at the Gangneung Ice Arena during the PyeongChang 2018 Olympic Games, South Korea, 15 February, 2018.  EPA/TATYANA ZENKOVICH 
Dostawca: PAP/EPA. PAP/EPA © 2018 / TATYANA ZENKOVICH
                                        

            Reprezentanci Niemiec Aljona Savchenko i Bruno Massot triumfowali w łyżwiarskich parach sportowych na igrzyskach w Pjongczangu, ustanawiając rekord świata w programie dowolnym. Srebro zdobyli Chińczycy Wenjing Sui i Cong Han, a brąz Kanadyjczycy Meagan Duhamel i Eric Radford.
      
            Po programie krótkim Savchenko i Massot zajmowali dopiero czwarte miejsce, ale w dowolnym spisali się znakomicie. Uzyskali 159,31 pkt (łącznie 235,90), poprawiając o ponad dwa punkty należący do nich rekord świata w programie dowolnym, ustanowiony w ubiegłym roku.

Mistrzowie świata z 2017 roku Chińczycy Wenjing Sui i Cong Han, którzy wygrali program krótki, musieli zadowolić się w Pjongczangu drugim miejscem. Przegrali minimalnie, ich łączny wynik to 235,47.

Trzecią lokatę zajęli dwukrotni mistrzowie świata - Kanadyjczycy Duhamel, Radford (230,15).

"To był nasz dzień. Powiedzieliśmy sobie już wcześniej, że 2018 rok będzie należał do nas i to jest wspaniała historia. Jestem przeszczęśliwa" - skomentowała Savchenko ze łzami w oczach. Massot dodał: "Nasza pogoń była wspaniała. Jesteśmy wojownikami i nigdy się nie poddajemy".

Niemcy po raz ostatni w tej konkurencji zdobyli złoty medal 66 lat temu. W 1952 roku triumfowało małżeństwo Ria i Paul Falk.

Savchenko po raz trzeci stanęła na olimpijskim podium. W igrzyskach w Vancouver (2010) i Soczi (2014) wywalczyła brązowe medale, ale wówczas w parze z Robinem Szolkowym, który później postanowił zakończyć karierę.