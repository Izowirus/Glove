Japońskie panczenistki czasem 2.53,89 pobiły rekord olimpijski i zdobyły złoty medal igrzysk w Pjongczangu w zawodach drużynowych. Srebro wywalczyły Holenderki, a brąz - reprezentantki USA. Polki zakończyły rywalizację na siódmej pozycji.
      
            W finale Holenderki, mistrzynie olimpijskie z Soczi z 2014 roku, jechały niemal równo z Azjatkami do przedostatniego okrążenia, kiedy nagle osłabły. Ich strata wyniosła 1,59 s.

W składzie "Pomarańczowych" znalazła się Ireen Wuest, która powiększyła dorobek do 11 medali olimpijskich. Na koncie ma pięć złotych, pięć srebrnych i jeden brązowy.

W finale B, czyli wyścigu o trzecie miejsce, Amerykanki okazały się szybsze o niecałe pół sekundy od Kanadyjek. Polki wystąpiły w finale D, w którym o ponad cztery sekundy wygrały z reprezentantkami gospodarzy, uzyskując rezultat 3.03,11. W ekipie biało-czerwonych w Pjongczangu wystąpiły: Natalia Czerwonka, Luiza Złotkowska, Karolina Bosiek i Katarzyna Bachleda-Curuś.