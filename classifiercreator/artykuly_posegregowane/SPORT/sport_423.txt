Justyna Kaczkowska wywalczyła w sobotę brązowy medal w wyścigu na 3 km na dochodzenie w odbywających się w Glasgow mistrzostwach Europy w kolarstwie torowym. Szymon Sajnok w konkurencji omnium zajął czwarte miejsce.
      
            20-letnia Kaczkowska (Mat Atom Deweloper), srebrna medalistka ubiegłorocznych ME w Pruszkowie, uzyskała trzeci czas w kwalifikacjach. W pojedynku o medal wygrała z Białorusinką Iną Sawienką. Rywalka kilka godzin wcześniej wywalczyła srebro w wyścigu punktowym.

Sajnok (CCC Sprandi Polkowice), który w marcu w holenderskim Apeldoorn wywalczył mistrzostwo świata w omnium, rozpoczął od piątego miejsca w scratchu, w wyścigu tempo był czwarty, co dało mu drugą lokatę po dwóch konkurencjach. Po trzeciej - wyścigu eliminacyjnym - zajmował pierwszą lokatę, ex aequo z Francuzem Benjaminem Thomasem - obaj po 102 pkt.

O podziale medali decydowała ostatnia, czwarta konkurencja - wyścig punktowy. 20-letni Polak nie obronił w nim wysokiej pozycji, a rywalizację o podium przegrał o jeden punkt, zajmując ostatecznie z dorobkiem 112 pkt czwarte miejsce. Zwyciężył Brytyjczyk Ethan Hayter - 133 pkt, przed znanym także z zawodowego peletonu szosowców Włochem Elią Vivianim i Duńczykiem Casperem Von Folsachem - po 113.



W wyścigu punktowym kobiet Nikol Płosaj (UKS Jedynka Kórnik) wywalczyła 15. miejsce.

W sobotę wystąpiła także Julita Jagodzińska (KK Tarnovia Tarnowo Podgórne), która w 1/8 finału sprintu pokonała Niemkę Emmę Hinze, ale w ćwierćfinale przegrała z jej rodaczką Miriam Welte. 21-letnia Polka nie zakwalifikowała się do półfinału, ale miejsce w czołowej ósemce jest dużym osiągnięciem.

Wyniki sobotnich finałów:

1 km ze startu zatrzymanego mężczyzn
1. Matthijs Buechli (Holandia) 1.00,1342. Joachim Eilers (Niemcy) 1.00,3613. Sam Ligtlee (Szwajcaria) 1.00,905...16. Daniel Rochna (Polska)

wyścig punktowy kobiet
 1. Maria G. Confalonieri (Włochy) 33 pkt 2. Ina Sawienka (Białoruś) 32 3. Gulnaz Badykowa (Rosja) 30...15. Nikol Płosaj (Polska) 3

3 km na dochodzenie kobiet

o złoty medal Lisa Brennauer (Niemcy) 3.26,879 - Katie Archibald (W. Brytania) 3.29,577
o brązowy medalJustyna Kaczkowska (Polska) 3.34,750 - Ina Sawienka (Białoruś) 3.38,547

omnium mężczyzn
 1. Ethan Hayter (W. Brytania) 133 pkt 2. Elia Viviani (Włochy) 113 3. Casper Von Folsach (Dania) 113 4. Szymon Sajnok (Polska) 112