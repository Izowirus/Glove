Kapitan piłkarskiej reprezentacji Japonii 34-letni Makoto Hasebe kończy międzynarodową karierę. Wcześniej z kadry narodowej odszedł również dwa lata młodszy Keisuke Honda. Zespół odpadł w 1/8 finału mistrzostw świata po porażce z Belgią 2:3.
      
            Obaj zawodnicy przez wiele lat występowali w barwach "Niebieskich Samurajów", uczestniczyli w trzech mundialach. Hasebe rozegrał w karierze 114 meczów i strzelił dwa gole, bilans Hondy to 98 spotkań i 37 bramek.

"Koniec turnieju oznacza dla mnie koniec reprezentacyjnej przygody. To był wspaniały czas, podczas którego zawsze czułem wasze wsparcie. Będę teraz kibicem naszej drużyny narodowej" - przekazał Hasebe (Eintracht Frankfurt) na portalu społecznościowym.

W MŚ 2018 w Rosji zagrał we wszystkich czterech meczach Japończyków: z Kolumbią (2:1), Senegalem (2:2) i Polską (0:1) w fazie grupowej oraz Belgią w 1/8 finału.