Rozstawiona z "10" Petra Kvitova uzupełniła grono półfinalistek turnieju WTA rangi Premier Mandatory na kortach ziemnych w Madrycie (pula nagród 6,68 mln euro). Czeska tenisistka w czwartek późnym wieczorem pewnie pokonała Rosjankę Darię Kasatkinę (14.) 6:2, 6:0.
      
            Kvitova, która wygrała imprezę w stolicy Hiszpanii w 2011 i 2015 roku, w kolejnym spotkaniu zmierzy się z występującą z numerem szóstym rodaczką Karolinę Pliskovą. Druga z Czeszek w ćwierćfinale wyeliminowała triumfatorkę dwóch poprzednich edycji i pierwszą rakietę świata Simonę Halep 6:4, 6:3. "Pomściła" tym samym swoją siostrę bliźniaczkę Kristynę, którą Rumunka pokonała w 1/8 finału. Sama zaś nigdy wcześniej nie wygrała z Halep na "mączce".

Drugą parę półfinałową utworzą Francuzka Caroline Garcia (7.) i Holenderka Kiki Bertens. Jedyna nierozstawiona zawodniczka z "czwórki" do tego etapu dotarła po zwycięstwie nad Rosjanką Marią Szarapową 4:6, 6:2, 6:3. W trzeciej rundzie zaś odesłała wiceliderkę rankingu WTA Dunkę polskiego pochodzenia Caroline Wozniacki.

W ćwierćfinale gry podwójnej Alicja Rosolska i Amerykanka Abigail Spears przegrały z rozstawionymi z numerem jeden Rosjankami Jekateriną Makarową i Jeleną Wiesniną 7:6 (7-5), 6:7 (3-7), 4-10.

W eliminacjach odpadła Magda Linette. W turnieju wystartować planowała Agnieszka Radwańska, ale wycofała się z powodu kontuzji pleców.

Wyniki ćwierćfinałów:
Petra Kvitova (Czechy, 10) - Daria Kasatkina (Rosja, 14) 6:2, 6:0Karolina Pliskova (Czechy, 6) - Simona Halep (Rumunia, 1) 6:4, 6:3Caroline Garcia (Francja, 7) - Carla Suarez (Hiszpania) 6:2, 6:3Kiki Bertens (Holandia) - Maria Szarapowa (Rosja) 4:6, 6:2, 6:3