epaselect epa06947204 Perspiration comes off Rafael Nadal of Spain as he serves to Stefanos Tsitsipas of Greece during the final match of the Rogers Cup men's tennis tournament in Toronto, Canada, 12 August 2018.  EPA/WARREN TODA 
Dostawca: PAP/EPA. Archiwum PAP/EPA © 2018 / WARREN TODA
                                        

            Najwyżej rozstawiony i broniący tytułu hiszpański tenisista Rafael Nadal zagra z rodakiem Davidem Ferrerem w 1. rundzie wielkoszlemowego US Open. Już w ćwierćfinale mogą na siebie trafić w Nowym Jorku Szwajcar Roger Federer (2.) i Serb Novak Djokovic (6.).
      
            Nadal zmierzył się już z Ferrerem 30 razy i 24 z tych pojedynków kończyło się jego zwycięstwem. W US Open w przeszłości rywalizowali dotychczas tylko raz i wówczas lepszy okazał się jednak mniej utytułowany z Hiszpanów. W 2007 roku w 1/8 finału Ferrer wygrał w czterech setach. Na siódme zwycięstwo nad słynnym zawodnikiem z Majorki czeka on już cztery lata.

Spośród pojedynków pierwszej rundy nowojorskiej imprezy uwagę zwraca też mecz rozstawionego z "ósemką" Bułgara Grigora Dimitrowa ze Szwajcarem Stanem Wawrinką. Taką samą parę na otwarcie los zestawił w lipcu w Wimbledonie i wówczas wygrał drugi z nich. Jeszcze w ubiegłym roku zawodnicy ci mogliby wpaść na siebie dopiero w drugim tygodniu zawodów tej rangi, ale Wawrinka spadł znacząco w rankingu (obecnie jest 101.) ze względu na dłuższą przerwę w grze w ubiegłym sezonie. Gracz z Lozanny, który ma za sobą dwie operacje kolana, powoli wraca do formy. W połowie sierpnia dotarł do ćwierćfinału w Cincinnati. W głównej drabince w Nowym Jorku znalazł się dzięki przyznanej przez organizatorów tzw. dzikiej karcie.

Wielu kibiców tenisa już ostrzy sobie zęby na potencjalny pojedynek ćwierćfinałowy Federera z Djokovicem. Zmierzyli się oni ostatnio w finale turnieju w Cincinnati i górą był zawodnik z Bałkanów. Serb poprzednią edycję US Open - tak jak i drugą połowę sezonu - opuścił z powodu kontuzji łokcia. Do gry wrócił w styczniu i przez pierwsze kilka miesięcy daleki był od swojej najlepszej dyspozycji, ale w ostatnich miesiącach radzi sobie coraz lepiej. Poza niedawnym sukcesem w Ohio może pochwalić się lipcowym triumfem w Wimbledonie.

W Londynie niespodziewanie już w ćwierćfinale odpadł błyszczący zazwyczaj na trawie Federer. Na tym samum etapie zatrzymał się rok temu w Nowym Jorku. Występem w Cincinnati potwierdził jednak, że będzie się liczył w walce o zgarnięcie głównej nagrody na obiektach Flushing Meadows. Djokovic występ na nich rozpocznie od meczu z Węgrem Martonem Fucsovicsem, a zawodnika z Bazylei czeka na otwarcie spotkanie z Japończykiem Yoshihito Nishioką.

Po ponad roku przerwy do rywalizacji wielkoszlemowej wraca Andy Murray. Brytyjczyk, który sześć lat temu triumfował w US Open, długo zmagał się z kontuzją biodra. Jego ostatnim występem w zawodach tej rangi był ubiegłoroczny Wimbledon, w którym - już wówczas zmagając się z urazem - odpadł w ćwierćfinale. Szkot, który zajmuje obecnie 378. miejsce na liście ATP (korzysta obecnie z tzw. zamrożonego rankingu), w tym roku wystąpił jak na razie tylko w czterech zawodach. W pierwszej rundzie nowojorskiego turnieju czeka go mecz z Australijczykiem Jamesem Duckworthem.

Dołączyć do obsady głównej drabinki mogą jeszcze biorący udział w kwalifikacjach Hubert Hurkacz i Kamil Majchrzak. Pierwszy z Polaków awansował do trzeciej, decydującej fazy eliminacji, a drugi z nich powalczy o to w nocy z czwartku na piątek.

Zasadnicza część zmagań w US Open rozpocznie się w poniedziałek.