Brazylijski piłkarz Marcelo, który opuścił boisko w 10. minucie meczu z Serbią (2:0), powinien wkrótce wrócić do treningów. Według sztabu medycznego, uraz pleców okazał się niegroźny i prawdopodobnie zagra w 1/8 finału mistrzostw świata z Meksykiem.
      
            Jak poinformowały brazylijskie media, pierwszą diagnozą lekarzy było lumbago. Okazało się jednak, że doszło do "zablokowania pleców". Uraz nie jest groźny i Marcelo powinien być do dyspozycji trenera Tite na poniedziałkowy mecz 1/8 finału z Meksykiem w Samarze.

"Czasu jest mało, ale jestem optymistą" - powiedział lekarz zespołu "Canarinhos" Rodrigo Lasmar.

Brazylijczycy, pięciokrotni mistrzowie świata, w ostatnim występie grupowym pokonali Serbię 2:0 po golach Paulinho i Thiago Silvy.