Łukasz Skorupski, który doznał urazu biodra, za kilka dni wróci do treningów. Z kolei Kamil Glik dochodzi do zdrowia po urazie przeciążeniowym ścięgna Achillesa i w piątek powinien wrócić na boisko - poinformował lekarz piłkarskiej reprezentacji Jacek Jaroszewski.
      
            Skorupski kontuzji nabawił się w środę podczas porannego treningu.

"Wieczorem w Krakowie przeszedł badania diagnostyczne łącznie z rezonansem magnetycznym. Wykazały, że nie ma poważniejszych obrażeń, ale są dolegliwości bólowe. Po zabiegach medycznych Łukasz czuje się lepiej. W ciągu jednego, dwóch dni podejmiemy decyzję o jego powrocie do treningów" - powiedział Jaroszewski na czwartkowej konferencji prasowej.

W Arłamowie nie trenuje również Glik.

"Kamil przechodził planowe leczenie po urazie przeciążeniowym ścięgna Achillesa. Szybko dochodzi do zdrowia. W czwartek będzie miał indywidualny trening na boisku i w piątek powinien dołączyć do zajęć z zespołem" - poinformował lekarz.



Indywidualnie ćwiczył natomiast Jakub Błaszczykowski. Skrzydłowy ma problem z kolanem, ale w piątek również powinien wrócić do treningów z ekipą.

"Po infekcjach do zespołu dołączyli Marcin Kamiński i Dawid Kownacki. Sytuacja zdrowotna pozostałych jest dobra" - dodał Jaroszewski.

W zgrupowaniu bierze udział 32 zawodników, ale 4 czerwca ogłoszona zostanie ostateczna, 23-osobowa kadra na mistrzostwa świata.

Przed mundialem biało-czerwonych czekają jeszcze dwa mecze kontrolne. 8 czerwca w Poznaniu ich rywalem będzie Chile, a cztery dni później zagrają w Warszawie z Litwą. Następnego dnia kadra Nawałki wyleci do swojej bazy w Soczi.

Turniej w Rosji rozpocznie się 14 czerwca. Wówczas na Łużnikach w Moskwie gospodarz imprezy zmierzy się z Arabią Saudyjską.

Rywalami Polaków w grupie H będą kolejno: Senegal (19 czerwca w Moskwie), Kolumbia (24 czerwca w Kazaniu) i Japonia (28 czerwca w Wołgogradzie).