"Jestem przekonany, że to będzie piękny sezon i zakończy się medalem mistrzostw świata" - powiedział o polskich skoczkach narciarskich minister sportu i turystyki Witold Bańka w poniedziałkowym wywiadzie w radiu RMF FM.
      
            Inauguracja sezonu 2018/19 Pucharu Świata miała miejsce w Wiśle. W sobotę Polacy, w składzie: Piotr Żyła, Jakub Wolny, Dawid Kubacki i Kamil Stoch, wygrali konkurs drużynowy. W niedzielę w rywalizacji indywidualnej Stoch zajął czwarte miejsce, Żyła był szósty, a Kubacki ósmy. Zwyciężył Rosjanin Jewgienij Klimow.

"Fantastycznie rozpoczęty sezon przez naszą drużynę. Jestem przekonany, że to będzie piękny sezon i zakończy się medalem mistrzostw świata" - powiedział Bańka w porannej audycji.

W klasyfikacji Pucharu Narodów, po dwóch zawodach, Polacy o cztery punkty wyprzedzają Niemców. W tym sezonie biało-czerwoni jeszcze raz wystąpią w PŚ przed własną publicznością - w Zakopanem.

Minister sportu zwrócił uwagę na kwestie dotyczące infrastruktury w skokach narciarskich.

"Polski Związek Narciarski poczynił starania, żeby poprawić system szkolenia i żeby talentów było coraz więcej. Naszym zadaniem jest przede wszystkim rozwój infrastruktury sportowej, aby młodzież miała gdzie trenować. Muszą powstawać obiekty dla młodzieży i to się teraz dzieje. Niedawno otwarte zostały w Chochołowie, modernizowana jest Mała i Średnia Krokiew w Zakopanem" - podkreślił.