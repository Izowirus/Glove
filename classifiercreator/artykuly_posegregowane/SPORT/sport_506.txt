Wołgograd, Rosja, 28.06.2018. Selekcjoner piłkarskiej reprezentacji Polski Adam Nawałka przed meczem grupy H piłkarskich mistrzostw świata z Japonią, 28 bm. w Wołgogradzie. (js) PAP/Bartłomiej Zborowski (RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup). EDITORIAL USE ONLY  Archiwum PAP/Bartłomiej Zborowski 
                                        

            Polska, Hiszpania, Argentyna, Japonia, Kostaryka, Egipt, Australia - w reprezentacjach tych uczestników piłkarskich mistrzostwach świata w Rosji doszło do zmian selekcjonerów. Niektóre już mają nowych szkoleniowców, w innych federacjach trwają rozmowy.
      
            Od 3 lipca wiadomo, że trenerem polskich piłkarzy nie będzie Adam Nawałka, choć oficjalnie pełni tę funkcję do końca miesiąca. Prezes PZPN Zbigniew Boniek znalazł już jego następcę - będzie nim Jerzy Brzęczek. Prezentacja nowego selekcjonera biało-czerwonych nastąpi 23 lipca.

60-letni Nawałka był szkoleniowcem kadry od listopada 2013 roku. Doprowadził ją do ćwierćfinału mistrzostw Europy we Francji, ale występ w mistrzostwach świata w Rosji okazał się nieudany. Jego podopieczni przegrali z Senegalem 1:2, następnie ulegli Kolumbii 0:3 i stracili szansę awansu do 1/8 finału. Na zakończenie udziału w mundialu pokonali Japonię 1:0 i zajęli ostatnie miejsce w grupie H.

Od chwili przylotu na mistrzostwa świata do Rosji najwięcej, jeżeli chodzi o kwestię obsady funkcji selekcjonera, działo się w reprezentacji Hiszpanii. Tuż przed mundialem, już na miejscu, zwolniony został Julen Lopetegui (za związanie się z Realem Madryt), którego miejsce awaryjnie zajął dyrektor sportowy reprezentacji Fernando Hierro.

Po jego wodzą Hiszpanie nie zachwycili. W grupie B odnieśli tylko jedno zwycięstwo (1:0 nad Iranem) i zanotowali dwa remisy (3:3 z Portugalią, 2:2 z Marokiem), a w 1/8 finału odpadli po porażce w rzutach karnych z Rosjanami.

Przygoda Hierro trwała krótko. Przed tygodniem już ogłoszono, że nowym selekcjonerem zostanie Luis Enrique. Jak poinformował Luis Rubiales, szef piłkarskiej federacji Hiszpanii, nowy szkoleniowiec będzie kierował kadrą do lipca 2020 roku. Zaznaczył, że władze RFEF były jednomyślne przy wyborze Enrique.

Po trzech porażkach Egiptu w grupie A tamtejsza federacja zdecydowała, że nie przedłuży umowy z argentyńskim selekcjonerem Hectorem Cuperem. Kontrakt szkoleniowca, który drużynę narodową prowadził od 2015 roku, obowiązywał do końca mistrzostw. Pod jego wodzą Egipt zakwalifikował się na MŚ po raz pierwszy od 28 lat.

W Rosji Egipcjanie przegrali z Urugwajem 0:1, z gospodarzami 1:3 i z Arabią Saudyjską 1:2.

Wiadomo już, że Kostarykańska Federacja Piłkarska (Fedefutbol) nie przedłuży kontraktu z selekcjonerem Oscarem Ramirezem. "Los Ticos" przegrali z Serbią 0:1, Brazylią 0:2 i zremisowali ze Szwajcarią 2:2. Związek poinformował, że rozpoczyna się proces poszukiwania szkoleniowca, który miałby poprowadzić Kostarykę do mundialu w Katarze w 2022 roku.

Z reprezentacją Japonii żegna się Akira Nishino. Jego zadanie było trudne. 63-letni szkoleniowiec rozpoczął pracę z drużyną narodową w kwietniu po niespodziewanym zwolnieniu Bośniaka Vahida Halilhodzica. Miał dwa miesiące, aby przygotować podopiecznych do mundialu. Zdążył... Japonia zajęła drugie miejsce w grupie H - pokonała Kolumbię 2:1, zremisowała z Senegalem 2:2 i uległa, grając w dość eksperymentalnym składzie, Polsce 0:1. W 1/8 finału Azjaci przegrali z Belgią 2:3, choć prowadzili 2:0.

Funkcję selekcjonera reprezentacji Australii przestał pełnić Bert van Marwijk, który potwierdził to po porażce w trzecim meczu grupowym z Peru 0:2 (wcześniej 1:2 z Francją i 1:1 z Danią). Decyzja holenderskiego szkoleniowca nie była zaskoczeniem. Już w marcu zapowiadano, że po mundialu zostanie zastąpiony przez Grahama Arnolda.

W niedzielę do tej listy dołączył prowadzący Argentynę Jorge Sampaoli. "Albicelstes" - choć mieli w składzie Lionela Messiego - w Rosji prezentowali się słabo. Po wygranej z Nigerią 2:1 z grupy udało im się wyjść, ale wcześniej ulegli Chorwacji 0:3 i zremisowali z Islandią 1:1. W 1/8 finału 3:4 przegrali z Francją.

Inne federacje, choć ich reprezentacje nie osiągnęły sukcesu, nie decydują się na zmiany, np. trenerem Szwajcarów, mimo porażki ze Szwecją 0:1 w 1/8 finału, pozostanie Vladimir Petkovic. Jego kontrakt z tamtejszą federacją obowiązuje do mistrzostw Europy 2020 roku.

Wielki zawód swoim fanom sprawili broniący tytułu Niemcy, którzy po porażce z Koreą Południową 0:2 odpadli już w fazie grupowej. Tamtejsza federacja piłkarska (DFB) poinformowała jednak, że Joachim Loew pozostanie na stanowisku. Związek podał w komunikacie, że Loew chciał pozostać z zespołem i "przebudować go z myślą o nadchodzących wyzwaniach".

"Wraz z drużyną będziemy analizować i dyskutować, a przed startem nowego sezonu wyciągniemy właściwe wnioski" - powiedział 58-letni selekcjoner, który w maju przedłużył umowę z DFB do 2022 roku. Mówił wówczas, że wypełni kontrakt niezależnie od wyniku osiągniętego w Rosji.

Mimo odpadnięcia w fazie grupowej trenerem Arabii Saudyjskiej pozostanie Hiszpan Juan Antonio Pizzi. Jego podopieczni doznali dwóch porażek (0:5 z Rosją, 0:1 z Urugwajem) i pokonali Egipt 2:1.
Selekcjonerzy drużyn-uczestników MŚ 2018, którzy odchodzą ze stanowiska:

Polska - Adam Nawałka (nowy - Jerzy Brzęczek)Hiszpania - Fernando Hierro (Luis Enrique)Japonia - Akira NishinoKostaryka - Oscar RamirezEgipt - Hector CuperAustralia - Bert van Marwijk (Graham Arnold)Argentyna - Jorge Sampaoli