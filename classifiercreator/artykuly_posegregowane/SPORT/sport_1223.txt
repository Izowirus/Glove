Warszawa, 28.02.2018. Prezydent Rzeczypospolitej Polskiej Andrzej Duda (2L) wraz z Małżonką Agatą Kornhauser-Dudą (L) oraz parasnowboardzista Wojciech Taraba (P) podczas uroczystości wręczenia nominacji reprezentantom Polski startującym w XII Zimowych Igrzyskach Paraolimpijskich w Pjongczang, 28 bm. Nasza ekipa liczy ośmioro sportowców niepełnosprawnych oraz trzech przewodników.  PAP/Bartłomiej Zborowski 
                                        

            Prezydent Andrzej Duda wręczył w Belwederze nominacje sportowcom, którzy wystąpią w zimowych igrzyskach paraolimpijskich w Pjongczangu. W rozpoczynającej się 9 marca imprezie Polskę reprezentować będzie ośmioro niepełnosprawnych zawodników.
      
            "Jesteście państwo bardzo ważnym elementem polskiego sportu i polskiego społeczeństwa. (...) Każdy sportowiec jest przykładem, każdy sportowiec jakoś mobilizuje do zdrowego życia, każdy sportowiec jest wzorem, ale państwo - którzy pokonujecie dodatkowo słabość związaną z niepełnosprawnością, która was dotyka - jesteście dodatkowo niesamowicie mobilizującym elementem" - powiedział prezydent Duda.

W spotkaniu w Belwederze wzięli też udział m.in. małżonka prezydenta Agata Kornhauser-Duda, minister sportu Witold Bańka oraz prezes Polskiego Komitetu Paraolimpijskiego Łukasz Szeliga.

Do Pjongczangu uda się ośmioro polskich zawodników: w biegach narciarskich i biathlonie Iweta Faron (KS Obidowiec Obidowa), Piotr Garbowski (Przemyski Klub Podkarpacie), Kamil Rosiek (ZSON Start Nowy Sącz) oraz Witold Skupień (KS Obidowiec Obidowa), w narciarstwie alpejskim Maciej Krężel (WSSiRN Start Katowice) i Igor Sikorski (Start Bielsko-Biała), w biegach narciarski Łukasz Kubica (Start Bielsko-Biała), a w parasnowboardzie Wojciech Taraba (Beskidzkie Zrzeszenie Sportu i Rehabilitacji Start Bielsko-Biała). Towarzyszyć im będzie troje przewodników.

Zmagania paraolimpijskie w Korei Południowej zakończą się 18 marca. Organizatorzy przygotowali 80 kompletów medali w sześciu dyscyplinach. O te krążki powalczy 670 zawodników z blisko 50 krajów.

Dorobek reprezentacji Polski w zimowych igrzyskach sportowców niepełnosprawnych to 44 medale: 11 złotych, sześć srebrnych i 27 brązowych.