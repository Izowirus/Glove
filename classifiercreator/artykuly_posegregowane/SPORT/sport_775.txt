Players of Senegal celebrate after the FIFA World Cup 2018 group H preliminary round soccer match between Poland and Senegal in Moscow, Russia, 19 June 2018. Senegal won the match 2-1.


                                        

            Senegal był ostatnią afrykańską drużyną, która rozegrała swój pierwszy mecz mistrzostw świata w Rosji. Piłkarze Egiptu, Maroka, Nigerii oraz Tunezji zeszli z boiska pokonani. "Lwy Terangii" natomiast we wtorek pokonały Polskę 2:1.
      
            Od 1974 roku, kiedy na turnieju w RFN z Czarnego Lądu grał tylko Zair, nie zdarzyło się, aby w pierwszej kolejce mundialu afrykańska drużyna nie zdobyła choć punktu, a tylko dwa razy żadnej nie udało się wygrać - w 1986 i 2006.

Rosyjski turniej zaczął się jednak dla nich bardzo pechowo. Egipt uległ Urugwajowi 0:1 po golu w 89. minucie, a Maroko w takim samym stosunku przegrało z Iranem po samobójczej bramce w doliczonym przez sędziego czasie gry. Później Nigeria przegrała z Chorwacją 0:2, a Tunezja z Anglią 1:2. "Orły Kartaginy" decydującego gola także straciły w doliczonym czasie.

Senegalowi natomiast dopisało szczęście. Prowadzenie objął po samobójczej bramce Thiago Cionka, a później podwyższył Mbaye Niang wykorzystując poważny błąd polskiej drużyny. Rozmiary porażki zmniejszył Grzegorz Krychowiak.

Drużyna z Afryki nigdy nie awansowała do półfinału mundialu. Pierwszym ćwierćfinalistą w 1990 roku był Kamerun i dopiero po dogrywce uległ w nim Anglii 2:3. W 2002 roku Senegal również po dogrywce przegrał z Turcją 0:1, a w 2006 po karnych Ghana musiała uznać wyższość Urugwaju.