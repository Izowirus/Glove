Międzynarodowa Federacja Piłkarska (FIFA) jest zadowolona z dotychczasowego poziomu sędziowania meczów na mistrzostwach świata w Rosji - napisano w opublikowanym w środę oficjalnym komunikacie.
      
            W opinii FIFA system VAR zdaje egzamin. "Wprowadzone nowe technologie pomagają sędziom w podejmowaniu właściwych decyzji. VAR został pozytywnie przyjęty i doceniony przez środowisko piłkarskie" - podkreśliła FIFA.

Dotychczas jedynie Brazylia złożyła zażalenie na decyzję sędziego podczas meczu ze Szwajcarią (1:1) podjętą na skutek oceny sytuacji, jaką ujawnił zapis video.

Czterech Polaków - Szymon Marciniak w gronie głównych, Tomasz Listkiewicz i Paweł Sokolnicki w grupie liniowych oraz Paweł Gil jako sędzia VAR znaleźli się wśród 111 arbitrów wyznaczonych przez FIFA do prowadzenia meczów w Rosji.

37-letni Marciniak ma już za sobą debiut na mundialu. W sobotę 16 czerwca był arbitrem głównym meczu Argentyna - Islandia (1:1) w Moskwie. W środę będzie sędzią VAR podczas spotkania Urugwaju z Arabią Saudyjską w grupie A. Jako asystent pomoże mu Gil, który podobną funkcję pełnił już przy okazji trzech wcześniejszych meczów MŚ.