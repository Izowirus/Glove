Portugalski piłkarz Cristiano Ronaldo przechodzi z Realu Madryt do Juventusu Turyn - poinformował hiszpański klub. "Madryt zawsze będzie twoim domem" - napisano w komunikacie na pożegnanie 33-letniego rekordzisty pod względem liczby bramek dla "Królewskich".
      
            Ronaldo, pięciokrotnie wybierany najlepszym piłkarzem roku na świecie, bronił barw stołecznej drużyny od 2008 roku, kiedy przeszedł tam z Manchesteru United za rekordową wówczas kwotę 100 milionów euro. Klub z Turynu zapłaci za niego Realowi taką samą kwotę w dwóch ratach. Z Juventusem zawodnik związał się czteroletnim kontraktem - do końca czerwca 2022 roku.

"Real Madryt informuje, że (...) zgodził się na odejście Cristiano Ronaldo do Juventusu. Pragniemy wyrazić naszą wdzięczność piłkarzowi, który pokazał, że jest najlepszy na świecie, i zapisał się w jednej z najwspanialszych epok naszego klubu i światowego futbolu" - napisano w komunikacie opublikowanym na oficjalnej stronie internetowej "Królewskich".

W koszulce Realu Portugalczyk zdobył 451 bramek w 438 meczach i przyczynił się do zdobycia dwóch tytułów mistrza Hiszpanii oraz czterech triumfów w Lidze Mistrzów.

"Pomijając zdobyte tytuły, trofea i odniesione triumfy na boiskach przez te dziewięć lat, Cristiano Ronaldo był przykładem poświęcenia, pracy, odpowiedzialności, talentu i doskonałości. Dla Realu Madryt zawsze będzie jednym z wielkich symboli i punktem odniesienia dla przyszłych pokoleń. Real Madryt zawsze będzie twoim domem" - podkreślono.

Sam zawodnik napisał też list, w którym pożegnał się z klubem i kibicami. Pismo w całości również opublikowano na stronie internetowej Realu.

"Te lata w Realu Madryt, i w tym mieście, były być może najszczęśliwszymi w moim życiu. Odczuwam jedynie wdzięczność wobec tego klubu, miasta i kibiców. Dziękuję za wsparcie i troskę, którymi zostałem obdarzony. Jednak wierzę, że przyszedł czas na rozpoczęcie nowego etapu w moim życiu i dlatego poprosiłem klub o zgodę na odejście. Jest mi przykro i proszę wszystkich, szczególnie kibiców, żeby mnie zrozumieli" - zaapelował słynny "CR7".

Ronaldo, który niedawno zakończył udział w mistrzostwach świata w Rosji - z reprezentacją Portugalii dotarł do 1/8 finału - pochwalił także swoich dotychczasowych kolegów z drużyny.

"Na boisku i w szatni miałem znakomitych towarzyszy, a przy wsparciu niesamowitych kibiców razem triumfowaliśmy w Lidze Mistrzów trzy razy z rzędu i czterokrotnie w ostatnich pięciu latach. Na poziomie indywidualnym cieszyłem się też z czterech Złotych Piłek i trzech Złotych Butów. Real Madryt podbił serce moje i mojej rodziny" - dodał Ronaldo.

Autorka książki o "CR7" Yvette Żółtowska-Darska w rozmowie z PAP stwierdziła, że "w Madrycie Ronaldo osiągnął już wszystko".

"Transfer do Juve nie będzie dla niego ani awansem sportowym, ani marketingowym, ale z punktu widzenia czysto ludzkiego ma więcej sensu niż się wydaje" - uważa autorka książki "Ronaldo. Chłopiec, który wiedział, czego chce", wydanej w 2015 roku.

Jej zdaniem Juventus z tym graczem w składzie miałby szansę na sięgnięcie po wymarzony triumf w Lidze Mistrzów.

"To +Juve+ jest przecież klubem, który ostatnio aż dwa razy doszedł do finału tego turnieju, z czego raz przegonił go stamtąd właśnie Real i Cristiano" - dodała Żółtowska-Darska.

Juventus zdominował rywalizację na krajowym podwórku. Po mistrzostwo Włoch sięgnął w siedmiu ostatnich sezonach, a w minionych czterech wywalczył także Puchar. W Europie nie potrafi jednak zdobyć ważnego trofeum od 1996 roku.