To będzie prawdziwie sportowy i rowerowy weekend w Gdańsku. W sobotę 26 maja zostanie rozegrana druga w tym sezonie edycja wyścigu szosowego dla amatorów Lang Team Race. W niedzielę 27 maja każdy kto ma rower i kask może wystartować w Vienna Life Lang Team Maratonie Rowerowym.
      
            Gdańsk będzie trzecim przystankiem na trasie Vienna Life Lang Team Maratonów Rowerowych. Tym razem, inaczej niż zazwyczaj, maraton zostanie rozegrany w niedzielę. Trasa wyścigu tradycyjnie poprowadzi malowniczymi lasami Trójmiejskiego Parku Krajobrazowego. „To jedna z najpiękniejszych i najtrudniejszych tras. Ostatnio byłem w Gdańsku, gdzie w kawiarni spotkałem dwóch rowerzystów. Właśnie wracali z trasy maratonu i byli pod ogromnym wrażeniem. Jestem więc przekonany, że to będzie wspaniały maraton i wielkie święto dla wszystkich, którzy kochają rower” - mówi Czesław Lang, Dyrektor Generalny Lang Team. "Trasa bardzo wymagająca, interwałowa, pofałdowana. Wszyscy, którzy myślą, że będzie płasko, jak w Warszawie, bardzo się mylą. To chyba nawet cięższa trasa niż ta w Krakowie. Osobiście liczę na dobry wynik" - mówi Dariusz Batek, ambasador Vienna Life Lang Team Maratonów Rowerowych.

W Vienna Life Lang Team Maraton wystartować może każdy - niezależnie od wieku i formy. Wystarczy mieć rower i kask. Dla najmłodszych przygotowana została Parada Rodzinna, która dla wielu jest pierwszą rowerową przygodą. Bardziej doświadczeni mogą wybrać jeden z trzech dystansów - Mini (33 km), Medio (64 km) i Grand Fondo (96 km). W Gdańsku odbędzie się także trzeci w tym sezonie wyścig o Puchar Ministra Sportu i Turystyki. To cykl zawodów dla dzieci i młodzieży rozgrywany pod hasłem "Szukamy kolarskich talentów".

Niedziela będzie stała pod znakiem kolarstwa górskiego i maratonu, a w sobotę do boju ruszą miłośnicy kolarstwa szosowego. Po roku przerwy wraca bowiem cykl wyścigów szosowych dla amatorów. Po inauguracji w Warszawie druga edycja zostanie rozegrana właśnie w Gdańsku. Uczestnicy mają do wyboru dwa dystanse - Mini (51 km) i Maxi (102 km). „Lang Team Race to wyścigi dla amatorów w zawodowej oprawie. Wszystko przenosimy tu z Tour de Pologne - oprawa, scenografia, przygotowanie i zabezpieczenie trasy. Widzimy rosnącą popularność kolarstwa szosowego i chcemy dać możliwość rywalizacji w profesjonalnych warunkach” - mówi Czesław Lang.

Obydwu imprezom będzie towarzyszyło wiele atrakcji dodatkowych, dzięki którym wszyscy, którzy przyjdą do miasteczka wyścigu będą mogli poczuć prawdziwie sportową i kolarską atmosferę. „Jestem przekonany, że i tym razem gdańskie odcinki Vienna Life Lang Team Maratonów Rowerowych oraz Lang Team Race zaoferują wszystko to, czego oczekują kolarze amatorzy - adrenalinę podczas zawodów oraz bogatą ofertę spędzenia wolnego czasu. Po sportowych emocjach zapraszam do spędzania wolnego czasu w malowniczych uliczkach Starego i Głównego Miasta. Dla tych, którzy nawet po zawodach nie będą mieli ochoty na rozstanie się ze swoimi rowerami, polecam rekreacyjną jazdę po Gdańsku. A jest gdzie jeździć - długość tras rowerowych to 685 km, a wydzielonych dróg rowerowych - 119 km” - mówi Prezydent Gdańska Paweł Adamowicz.

Wszelkie szczegóły dotyczące zawodów znajdują się na stronach viennalifemaraton.pl oraz langteamrace.pl.