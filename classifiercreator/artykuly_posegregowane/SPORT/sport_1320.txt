Artur Waś zajął 13. miejsce w olimpijskim wyścigu łyżwiarskim na 500 m w Pjongczangu. Złoty medal igrzysk w Korei Południowej zdobył Norweg Havard Lorentzen. Pecha miał Artur Nogal, który się potknął na starcie i przewrócił. Piotr Michalski był 33.
      
            Srebro wywalczył Koreańczyk Cha Min-kyu, a brąz Chińczyk Gao Tingyu. Pierwszy Holender Ronald Mulder zajął dopiero siódme miejsce.

Waś liczył na znacznie więcej w olimpijskiej rywalizacji. W zawodach Pucharu Świata zdarzało mu się zajmować nawet miejsca na podium. Na torze w Gangneung uzyskał czas 35,02, a do zwycięzcy stracił aż 0,61 s.

Lorentzen złoto wywalczył czasem 34,41, co jest rekordem olimpijskim, a drugiego Koreańczyka Min-kyu wyprzedził o zaledwie 0,01 s. Brąz Tingyu dał wynik 34,65. Lorentzen jest pierwszym Norwegiem, który zdobył złoto na 500 m od 70 lat.

Słabo wypadł Michalski, którego rezultat 35,64 dał mu dopiero 33. lokatę. A pecha miał Nogal. Mistrz świata juniorów sprzed ośmiu lat potknął się na drugim kroku i się przewrócił. Wprawdzie wstał i dotarł do mety, ale jego wynik: 58,71 wskazuje na to, że już nawet nie podjął rywalizacji.