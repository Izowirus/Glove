epa06538500 Gold medal winner Marcel Hirscher of Austria in the second run of the Men's Giant Slalom race at the Yongpyong Alpine Centre during the PyeongChang 2018 Olympic Games, South Korea, 18 February 2018.   PAP/EPA/Antonio Bat
                                        

            Austriak Marcel Hirscher zdobył złoty medal olimpijski w slalomie gigancie igrzysk olimpijskich w Pjongczangu. To jego drugi triumf w Korei Południowej, pierwszy odnotował w kombinacji alpejskiej.
      
            Hirscher prowadził już na półmetku, wyprzedzając Pinturault o 0,63 s. Austriak, ubiegłoroczny mistrz świata i dwukrotny wicemistrz w tej konkurencji, najlepiej poradził sobie na trudnej technicznie i mocno oblodzonej trasie. W kilku miejscach na jadących czekały "pułapki", tuż po skręcie wybijające muldy, które powodowały, że prawie dwudziestu alpejczyków nie ukończyło rywalizacji.
W drugim przejeździe doskonale zaprezentował się Kristoffersen. Był najszybszy i dzięki temu "wskoczył" z 10. pozycji po pierwszej próbie na podium. Hirscher kontrolował sytuację, uzyskał drugi czas finałowej próby i wygrał zdecydowanie, wyprzedzając Norwega o 1,27 s.

"Nie było wcale tak łatwo jak mogą sugerować wyniki. Na początku popełniłem kilka drobnych błędów, ale później złapałem właściwy rytm i tor jazdy. Przed startem czułem ogromne napięcie, z którym ciężko sobie momentami poradzić. Mam wciąż w sobie dużo energii, ale ciekawe, czy zdołam ją utrzymać do slalomu. Dwa złote medale już zdobyłem, ale mam apetyt na jeszcze jeden" - przyznał Hirscher na mecie.

Austriak, który 2 marca skończy 29 lat, sześciokrotnie zdobył już Puchar Świata, ale olimpijskiego złota przed przyjazdem do Korei Płd. nie miał. Wcześniej jego najlepszym wynikiem na igrzyskach było drugie miejsce w slalomie w Soczi przed czterema laty.

Radości nie krył też Kristoffersen, który dzięki świetnemu drugiemu przejazdowi odnotował olbrzymi awans.

"To moje najpiękniejsze w karierze drugie miejsce. Marcel jest obecnie nie do pokonania w gigancie, jednak będę z nim walczył. Może za rok, może za dwa lata się uda... W pierwszym przejeździe byłem zdenerwowany, stąd słabszy wynik. Drugi był już lepszy. Teraz wiem, że slalom będą mógł pojechać pełnym gazem" - powiedział Norweg.

Trzeci w gigancie Pinturault, podobnie jak Hirscher, wywalczył już drugi medal w Pjongczangu, gdyż w kombinacji był drugi.

Czołowa trójka olimpijskiej rywalizacji jest identyczna jak w klasyfikacji Pucharu Świata w tej konkurencji.

Na 15. pozycji uplasował się złoty medalista poprzednich igrzysk Amerykanin Ted Ligety, który stracił do triumfatora 3,21 s. Jedyny Polak na liście startowej Michał Jasiczek zrezygnował z występu.