Warszawa, 21.07.2018. Bramkarz Legii Warszawa Arkadiusz Malarz (2L) po stracie gola w meczu 1. kolejki Ekstraklasy sezonu 2018/2019 z KGHM Zagłębie Lubin, 21 bm. (paw) PAP/Leszek Szymański PAP © 2018 / Leszek Szymański
                                        

            Piłkarze Legii Warszawa rozpoczęli walkę o obronę tytułu mistrza Polski od porażki u siebie z KGHM Zagłębiem Lubin 1:3. Wcześniej w sobotę Śląsk pokonał we Wrocławiu Cracovię 3:1, a w Krakowie Wisła zremisowała bezbramkowo z Arką Gdynia.
      
            Początek sezonu nie jest dla Legii udany. Podopieczni chorwackiego szkoleniowca Deana Klafurica wprawdzie bez problemu pokonali Cork City w pierwszej rundzie eliminacji Ligi Mistrzów, za to zaprzepaścili szansę na zdobycie pierwszego trofeum przegrywając z Arką Gdynia 2:3 przed własną publicznością w meczu o Superpuchar Polski.

W sobotę bramkę stracili już w 15. minucie, kiedy na listę strzelców wpisał się Patryk Tuszyński. Na 2:0 podwyższył sześć minut później Filip Starzyński, który wykorzystał rzut karny po faulu Adama Hlouska na Alanie Czerwińskim we własnym polu karnym i interwencji sędziego wideo (VAR). Czech częściowo odkupił swoją winę jeszcze przed przerwą, gdy zmniejszył stratę na 1:2. Wcześniej do siatki trafił Fin Kasper Hamalainen, ale był na spalonym i gola nie uznano.

W drugiej połowie Legia miała wiele dogodnych sytuacji na wyrównanie, jednak to goście trafili do siatki. Po raz drugi tego wieczoru gola uzyskał Tuszyński, ustalając wynik na 3:1.

W pierwszym sobotnim spotkaniu Śląsk Wrocław pokonał Cracovię 3:1. Gole dla gospodarzy zdobyli Piotr Celeban (14.), Portugalczyk Augusto (57.) i Jakub Kosecki (89.), a dla gości trafił Hiszpan Gerard Oliva (30.).

Bramek nie zobaczyli z kolei kibice w Krakowie, gdzie Wisła zremisowała z Arką. Gospodarze mogli objąć prowadzenie w 64. minucie, ale Rafał Boguski nie wykorzystał rzutu karnego. Jego strzał obronił łotewski bramkarz Pavels Steinbors.

"Musimy szanować ten remis, bo był szczęśliwy, ale szczęściu trzeba też pomóc" - ocenił na konferencji prasowej trener Arki Zbigniew Smółka, który debiutował w tej roli.

Także szkoleniowiec Wisły Maciej Stolarczyk poprowadził zespół po raz pierwszy.

"Nie jestem zadowolony z wyniku, bo za wszelką cenę chcieliśmy wygrać. Wykonaliśmy te elementy, które chciałem, żeby zostały wykonane, zabrakło tylko odpowiedniej finalizacji i z tego nie możemy być zadowoleni" - stwierdził.

W piątek na inaugurację rozgrywek zwycięstwo odniosła Miedź Legnica. Beniaminek, który w ekstraklasie występuje po raz pierwszy w historii klubu, wygrał u siebie z Pogonią Szczecin 1:0. Zwycięską bramkę zdobył w doliczonym czasie drugiej połowy Fin Petteri Forsell.

"Nie widziałem, aby mój zespół przestraszył się Pogoni. W pierwszej połowie długimi momentami dominowaliśmy na boisku. Podobnie, jak w pierwszej lidze, walczyliśmy do końca i to nam dało upragnionego gola i wygraną. Gratuluję zwycięstwa mojemu zespołowi, które smakuje wyjątkowo" - skomentował trener Miedzi Dominik Nowak.

Tego dnia nie popisał się też wicemistrz Polski. Jagiellonia Warszawa uległa Lechii Gdańsk przed własną publicznością.

"To jest pierwszy mecz, o niczym jeszcze nie przesądza i myślę, że Jagiellonia będzie groźna i będzie grała o najwyższe cele" - ocenił szkoleniowiec gości Piotr Stokowiec.

Klub z Białegostoku w czwartek podejmie Rio Ave w drugiej rundzie eliminacji Ligi Europejskiej. Rewanż tydzień później w Portugalii.

W niedzielę swoje spotkania ekstraklasy rozegrają dwaj inni uczestnicy eliminacji LE. Górnik Zabrze zmierzy się o 15.30 u siebie z Koroną Kielce, natomiast Lech Poznań zagra o 18 z Wisłą w Płocku. Inauguracyjna kolejka zakończy się w poniedziałek, gdy beniaminek Zagłębie Sosnowiec podejmie Piasta Gliwice.