Przygotowujący się do meczów Ligi Narodów z Portugalią i Włochami piłkarze reprezentacji Polski trenowali we wtorek na stadionie GKS Katowice. "To dzień, w którym podczas zgrupowania możemy najmocniej popracować" - powiedział obrońca biało-czerwonych Kamil Glik.

      
            

„Jesteśmy w trakcie naszego drugiego zgrupowania z trenerem Jerzym Brzęczkiem. On ma swój pomysł na trening, który chce nam +sprzedać+. W jakimś stopniu różni się od tego, co wcześniej proponował nam trener Adam Nawałka” – stwierdził bramkarz Łukasz Fabiański.

Stoper Kamil Glik zauważył, że właśnie wtorek jest dla kadrowiczów dniem najbardziej wytężonej pracy.

„Tak naprawdę możemy potrenować dwa razy, bo w środę czeka nas tylko trening oficjalny, a w czwartek mecz z Portugalią” – powiedział obrońca francuskiego AS Monaco.

Przyznał, że dla niego drugi dzień po pojedynku ligowym nie jest łatwy. „Grałem w niedzielę i wszystkie bóle wychodzą, ale trzeba się spiąć i pracować” – dodał.

Katowicki stadion jest bardzo dobrze znany selekcjonerowi Jerzemu Brzęczkowi, który w latach 2015–2017 prowadził pierwszoligowy zespół GKS. Poprzedni szkoleniowiec kadry Adam Nawałka też w przeszłości pracował w katowickim klubie.

W pierwszym spotkaniu Ligi Narodów, nowych rozgrywek mających zastąpić w dużej mierze potyczki towarzyskie, biało-czerwoni zremisowali 7 września w Bolonii z Włochami 1:1. W tabeli grupy 3 dywizji A z trzema punktami prowadzi Portugalia, która trzy dni później pokonała Italię 1:0.

Polacy zagrają z Portugalią w czwartek, a z Włochami w niedzielę na chorzowskim Stadionie Śląskim. Oba spotkania rozpoczną się o godz. 20.45.

Autor: Piotr Girczys