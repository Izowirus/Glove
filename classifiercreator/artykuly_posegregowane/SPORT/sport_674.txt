Warszawa, 05.06.2018. Minister sportu i turystyki Witold Bańka (C) podczas konferencji prasowej dotyczącej Narodowej Strefy Kibica, która powstanie na stadionie PGE Narodowym na czas trwania meczu z Senegalem na Mistrzostwach Świata, 05 bm. (bz/pkus) PAP/ Bartłomiej Zborowski Archiwum PAP © 2018 / Bartłomiej Zborowski
                                        

            Minister sportu Witold Bańka podjął decyzję o kandydowaniu na stanowisko przewodniczącego Światowej Agencji Antydopingowej - potwierdziła PAP rzeczniczka resortu Anna Ulman. Wybór nowego szefa tej organizacji nastąpi na kongresie WADA w Katowicach (5-7 listopada 2019).
      
            O tym, że Bańka będzie kandydował na stanowisko szefa WADA, poinformowała we wtorek agencja AFP, powołując się na rozmowę z nim.

Nowy przewodniczący WADA zastąpi obecnie kierującego nią Brytyjczyka Craiga Reedie, wybranego jako kandydata ruchu olimpijskiego. Zgodnie z zasadą rotacyjnej prezydentury, na to stanowisko ma być w przyszłym roku wybrany kandydat wyłoniony przez rządy krajów. Takim ma być przedstawiciel Polski.

Rywalem Bańki będzie obecna wiceprzewodnicząca WADA Linda Helleland, minister w norweskim rządzie, która zgłosiła swoją kandydaturę pod koniec maja.

Jak zaznaczyła Ulman w komunikacie przesłanym PAP, Bańka "jako jeden z priorytetów swojego programu deklaruje zrównoważony rozwój systemu antydopingowego i budowę potencjału narodowych organizacji antydopingowych w państwach, w których walka z dopingiem była dotąd ograniczona".

"Podczas igrzysk olimpijskich w Rio de Janeiro blisko 10 procent wszystkich medali zdobyli zawodnicy z takich właśnie krajów, co kładzie się cieniem na ich osiągnięciach. W tym celu minister deklaruje rozwój programów partnerstwa między lepiej i słabiej rozwiniętymi organizacjami antydopingowymi oraz utworzenie Funduszy Solidarności Antydopingowej, który byłby zasilany m.in. wpłatami sponsorów" - podkreśliła rzeczniczka MSiT.

Jak dodała, Bańka chce przy walce z dopingiem współpracować z wieloma różnymi partnerami.

"Chce budować jedność w Światowej Agencji Antydopingowej, ściśle współpracując z rządami, ruchem sportowym i narodowymi organizacjami antydopingowymi. Przede wszystkim jednak minister chce, aby w centrum walki z dopingiem w sporcie znaleźli się sami zawodnicy. Jednym z jego założeń jest praca na rzecz poprawy komunikacji z zawodnikami i zwiększenie ich zaangażowania w walkę o +czysty sport+" - zaznaczyła.

Ulman poinformowała, że Europa zarekomenduje swojego kandydata na to stanowisko prawdopodobnie do końca 2018 roku.

33-letni Bańka, były lekkoatleta, od kwietnia 2017 jest członkiem Komitetu Wykonawczego WADA.

W przyszłym roku (5-7 listopada) Katowice będą gospodarzem Światowej Konferencji Antydopingowej. Udział w obradach weźmie ok. 2 tys. osobistości z całego świata, zostaną m.in. wybrane nowe władze WADA, zatwierdzone będą też zmiany w kodeksie antydopingowym.

WADA powstała w listopadzie 1999 roku jako niezależna fundacja pod przewodnictwem MKOl. Dwa lata później przeniosła się ze Szwajcarii do Kanady. Jej celem jest walka z niedozwolonym wspomaganiem w sporcie, m.in. poprzez opracowywanie i ustalanie przepisów oraz procedur antydopingowych. Poza tym m.in. publikuje listę substancji zakazanych i wydaje akredytacje dla krajowych laboratoriów antydopingowych.