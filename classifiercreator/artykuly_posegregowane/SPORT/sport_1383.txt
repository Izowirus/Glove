Podczas "Dnia Polskiego" przy okazji igrzysk w Pjongczangu, w centrum kulturowym w Gangneung odbył się recital fortepianowy. Utwory Fryderyka Chopina i Jana Paderewskiego wykonał młody, utalentowany artysta - Łukasz Krupiński.

      
            Koncert honorowym patronatem objęła małżonka Prezydenta RP - Agata Kornhauser-Duda.

Wśród gości pojawili się m.in. członkini MKOl Irena Szewińska, prezes PKOl Andrzej Kraśnicki, minister sportu i turystyki Witold Bańka, przedstawiciele narodowych komitetów olimpijskich, polskiej ambasady w Seulu oraz lokalnych władz.

Sekretarz stanu w kancelarii prezydenta RP Adam Kwiatkowski przeczytał list od Andrzeja Dudy. Prezydent podkreślił w nim, że zastąpienie konfliktów zbrojnych przyjazną rywalizacją sportową w duchu fair play niesie nadzieję na lepszą przyszłość.

Wydarzeniu towarzyszyła degustacja polskiej kuchni, a wyjątkową popularnością cieszyły się pierogi i gulasz.