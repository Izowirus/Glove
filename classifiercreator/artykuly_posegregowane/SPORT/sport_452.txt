Brytyjczyk Geraint Thomas z grupy Sky wygrał największy wyścig kolarski Tour de France. Wyprzedził Holendra Toma Dumoulina (Sunweb) oraz kolegę klubowego i rodaka Chrisa Froome'a, który w "Wielkiej Pętli" triumfował czterokrotnie.
      
            Swój udział w tym sukcesie miał Michał Kwiatkowski, który należał do najbardziej pożytecznych pomocników w drużynie Sky.

W klasyfikacji punktowej zwyciężył po raz szósty Słowak Peter Sagan (Bora-Hansgrohe), wyrównując rekord Niemca Erika Zabela. Najlepszym "góralem" został Francuz Julian Alaphilippe (Quick-Step), a najlepszym młodzieżowcem - jego rodak Pierre Latour (AG2R). Drużynowo triumfowała hiszpańska ekipa Movistar.

Ostatni etap, z Houilles do Paryża (116 km), wygrał po finiszu na Polach Elizejskich Norweg Alexander Kristoff (UAE Team Emirates), wyprzedzając Niemca Johna Degenkolba (Trek-Segafredo) i Francuza Arnauda Demare'a (Groupama-FDJ).

Wszystkie najważniejsze rozstrzygnięcia zapadły dzień wcześniej na etapie jazdy indywidualnej na czas we francuskiej części Kraju Basków. Kolarze Sky świętowali zwycięstwo Thomasa, pijąc szampana i pozując do zdjęć fotoreporterom. Ściganie zaczęło się praktycznie kilka kilometrów przed metą. Długiego finiszu próbował mistrz Belgii Yves Lampaert (Quick-Step), odskoczył na kilkadziesiąt metrów od stawki, ale rozpędzony peleton nie dał mu szans.

32-letni Thomas, jeden z żelaznych pomocników Froome'a, wobec nieco słabszej dyspozycji Chrisa sam został liderem brytyjskiej drużyny i z tej funkcji wywiązał się wzorowo. Wygrał 11. etap do La Rosiere w Alpach, gdzie założył żółtą koszulkę. Nie oddał jej już do mety w Paryżu i nikt praktycznie mu nie zagroził. W sobotę urodzony w Cardiff kolarz obronił trykot w Espelette, zajmując w samotnej próbie na czas trzecie miejsce.

W klasyfikacji generalnej wyprzedził o 1.51 Dumoulina oraz o 2.24 Froome'a.

Triumf Walijczyka nie jest niespodzianką. Był już liderem Tour de France w pierwszych czterech dniach edycji 2017, a w czerwcu wygrał Criterium du Dauphine, będący alpejskim testem przed "Wielką Pętlą". Karierę rozpoczynał na torze. Ma w kolekcji m.in. złote medale igrzysk olimpijskich w Pekinie (2008) i Londynie (2012) w wyścigu drużynowym na dochodzenie.

"To jeden z najlepszych dni w moim życiu. Nie mam jeszcze dziecka, więc ten moment jest dla mnie tak ważny jak dzień ślubu. To coś, co do mnie jeszcze nie dociera i będę potrzebował dni, może tygodni, by pojąć co osiągnąłem. Zazwyczaj gdy wyścig się kończy, jestem zmęczony, ale nie tym razem. Czułem się jakbym leciał. To po prostu szczęście" - powiedział Thomas, któremu na mecie, tak jak dzień wcześniej w Espelette, towarzyszyła żona.

Z Polaków najwyższe, 19. miejsce zajął Rafał Majka (Bora-Hansgrohe), ze stratą blisko 40 minut do Thomasa. W klasyfikacji górskiej, którą w przeszłości dwukrotnie wygrał, uplasował się na trzeciej pozycji.

Przed wyścigiem kolarz z Zegartowic zapowiadał, że chce powalczyć o czołową piątkę. Z tymi marzeniami pożegnał się po pierwszych górskich etapach w Alpach. Odżył w Pirenejach. W pamięci kibiców pozostanie jego wspaniała walka w piątek na przełęczy Aubisque, na którą wjechał z niewielką przewagą nad grupą faworytów. Do mety w Laruns dotarł jednak na piątej pozycji.

Najlepszym wynikiem Polaka w 105. edycji Tour de France okazało się czwarte miejsce Kwiatkowskiego w sobotniej czasówce w Espelette.

Wyniki 21. etapu, Houilles - Paryż (116 km):

1. Alexander Kristoff (Norwegia/UAE Team Emirates) 2:46.36
2. John Degenkolb (Niemcy/Trek-Segafredo)
3. Arnaud Demare (Francja/Groupama-FDJ)
4. Edvald Boasson Hagen (Norwegia/Dimension Data)
5. Christophe Laporte (Francja/Cofidis)
6. Maximiliano Richeze (Argentyna/Quick-Step Floors)
7. Sonny Colbrelli (Włochy/Bahrain-Merida)
8. Peter Sagan (Słowacja/Bora-Hansgrohe)
9. Andrea Pasqualon (Włochy/Wanty-Groupe Gobert)
10. Jasper De Buyst (Belgia/Lotto Soudal)
...
50. Maciej Bodnar (Polska/Bora-Hansgrohe) ten sam czas
78. Tomasz Marczyński (Polska/Lotto Soudal) 24 s
93. Paweł Poljański (Polska/Bora-Hansgrohe) 30
110. Rafał Majka (Polska/Bora-Hansgrohe) 39
135. Michał Kwiatkowski (Polska/Sky) 3.21

Klasyfikacja końcowa:

1. Geraint Thomas (Wielka Brytania/Sky) 83:17.13
2. Tom Dumoulin (Holandia/Sunweb) 1.51
3. Chris Froome (Wielka Brytania/Sky) 2.24
4. Primoz Roglic (Słowenia/LottoNL-Jumbo) 3.22
5. Steven Kruijswijk (Holandia/LottoNL-Jumbo) 6.08
6. Romain Bardet (Francja/AG2R) 6.57
7. Mikel Landa (Hiszpania/Movistar) 7.37
8. Daniel Martin (Irlandia/UAE Team Emirates) 9.05
9. Ilnur Zakarin (Rosja/Katusha-Alpecin) 12.37
10. Nairo Quintana (Kolumbia/Movistar) 14.18
11. Bob Jungels (Luksemburg/Quick-Step) 16.32
12. Jakob Fuglsang (Dania/Astana) 19.46
13. Pierre Latour (Francja/AG2R) 22.13
14. Alejandro Valverde (Hiszpania/Movistar) 27.26
15. Egan Bernal (Kolumbia/Sky) 27.52
16. Tanel Kangert (Estonia/Astana) 34.52
17. Warren Barguil (Francja/Fortuneo) 37.06
18. Domenico Pozzovivo (Włochy/Bahrain-Merida) 39.08
19. Rafał Majka (Polska/Bora-Hansgrohe) 39.57
20. Damiano Caruso (Włochy/BMC) 42.31
...
49. Michał Kwiatkowski (Polska/Sky) 2:05.29
94. Paweł Poljański (Polska/Bora-Hansgrohe) 3:07.14
103. Tomasz Marczyński (Polska/Lotto Soudal) 3:19.10
122. Maciej Bodnar (Polska/Bora-Hansgrohe) 3:39.20