epa06887778 Iga Swiatek of Poland returns to Leonie Kung of Switzerland during their Girls Singles Final at the Wimbledon Championships at the All England Lawn Tennis Club, in London, Britain, 14 July 2018.  EPA/GERRY PENNY EDITORIAL USE ONLY/NO COMMERCIAL SALES 
Dostawca: PAP/EPA. PAP/EPA © 2018 / GERRY PENNY
                                        

            Iga Świątek wygrała rywalizację juniorek w wielkoszlemowym Wimbledonie. 17-letnia tenisistka, która po raz pierwszy wystąpiła w finale turnieju tej rangi w singlu, pokonała w sobotę Szwajcarkę Leonie Kung 6:4, 6:2.
      
            Wygranie sobotniego pojedynku zajęło Świątek 73 minuty.

Zajmująca 347. miejsce w rankingu WTA Polka prowadziła już 5:2, ale 417. w tym zestawieniu Kung zapisała na swoim koncie dwa gemy z rzędu i sytuacja zrobiła się niebezpieczna. Podopieczna trenera Piotra Sierzputowskiego przy stanie 5:3 zmarnowała piłkę setową, ale zrehabilitowała się w kolejnym gemie, gdy wykorzystała trzecią okazję na objęcie prowadzenia w tym spotkaniu.

W drugiej partii znów szybko odskoczyła rywalce na 4:1 i potem już do końca kontrolowała przebieg pojedynku. Szwajcarka dodatkowo ułatwiała zadanie pewnie radzącej sobie warszawiance, popełniając nieraz proste błędy.

Świątek popisała się ośmioma asami, a jej przeciwniczka posłała tylko jednego. Statystyka uderzeń wygrywających także wyraźnie wypadła na korzyść Polki, która miała ich 33, przy 10 po stronie Kung.

17-letnia zawodniczka stołecznej Legii w drodze do finału wyeliminowała trzy rozstawione rywalki. Na otwarcie pokonała turniejową "jedynkę" i zwyciężczynię juniorskiego French Open 2017 Amerykankę Whitney Osuigwe 2:6, 6:3, 6:3, w 1/8 finału występującą z "16" finalistkę styczniowego Australian Open Francuzkę Clarę Burel 6:1, 6:2, a w półfinale turniejową "czwórkę" Chinkę Xinyu Wang 7:5, 7:6 (7-1).

To drugi juniorski tytuł wielkoszlemowy Świątek, ale pierwszy zdobyty w singlu. W deblu triumfowała w tym roku we French Open, występując razem z Amerykanką Caty McNally. W finale gry podwójnej zaprezentowała się wcześniej jeszcze raz. W ubiegłorocznym Australian Open w parze z Mają Chwalińską musiały uznać wyższość przeciwniczek.

Dotychczas jej najlepszym wynikiem w singlu w zawodach tej rangi był półfinał tegorocznej imprezy w Paryżu.

W juniorskim Wimbledonie nastolatka z Warszawy startowała wcześniej raz - dwa lata temu. Wówczas w singlu przegrała mecz otwarcia, a w deblu, w parze ze Słowenką Kają Juvan, dotarła do półfinału.

Świątek była siódmą reprezentantką Polski w singlowym finale juniorskiego Wielkiego Szlema. Jej sobotni mecz był zarazem 10. decydującym pojedynkiem zawodów tej rangi w grze pojedynczej z udziałem biało-czerwonych w tej kategorii wiekowej. Przed nią zwycięstwa zanotowały: Aleksandra Olsza (Wimbledon 1995), Magdalena Grzybowska (Australian Open 1996), Agnieszka Radwańska (Wimbledon 2005 i French Open 2006) oraz Urszula Radwańska (Wimbledon 2007).

W pierwszej rundzie tegorocznych juniorskich zmagań w Londynie odpadli Stefania Rogozińska-Dzik i Wojciech Marek, a na drugiej zatrzymał się Daniel Michalski. Wspomniana trójka zgłosiła się z zagranicznymi partnerami do gry podwójnej - wszyscy przegrali pierwsze spotkania.

Wynik finału gry pojedynczej juniorek:

Iga Świątek (Polska) - Leonie Kung (Szwajcaria) 6:4, 6:2.