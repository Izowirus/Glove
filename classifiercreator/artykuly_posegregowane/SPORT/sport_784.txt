Kolumbijczyk Carlos Sanchez otrzymał pierwszą czerwoną kartkę w piłkarskich mistrzostwach świata w Rosji. Zawodnik grupowych rywali Polaków został ukarany już w trzeciej minucie spotkania z Japonią w Sarańsku.
      
            Japończycy wykorzystali zamieszanie w szeregach kolumbijskiej defensywy. Juja Osako miał szansę pokonać bramkarza rywali, jednak trafił prosto w niego. Do piłki doskoczył Makoto Hasebe, ale jego dobitkę zatrzymał ręką stojący w polu karnym Sanchez.

Słoweński sędzia Damir Skomina nie miał wątpliwości - wyrzucił z boiska zawodnika z Ameryki Południowej i podyktował "jedenastkę" dla azjatyckiej drużyny. Wykorzystał ją w szóstej minucie Shinji Kagawa.