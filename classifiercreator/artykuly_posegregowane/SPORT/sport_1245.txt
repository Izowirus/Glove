Piłkarze Legii Warszawa zremisowali na wyjeździe z Cracovią 0:0 i stracili pozycję lidera ekstraklasy na rzecz mającej tyle samo punktów Jagiellonii Białystok, która w 24. kolejce pokonała Lechię Gdańsk 4:1. We wtorek w stolicy - mecz na szczycie.
      
            Legia w dwóch poprzednich tegorocznych występach zdobyła siedem bramek i komplet punktów. Tym razem zabrakło skuteczności, choć trzeba przyznać, że zmrożona murawa nie ułatwiała zadania zawodnikom obu drużyn. Składnych akcji, podbramkowych spięć i emocji jednak nie brakowało.

Już w drugiej minucie Fin Kasper Hamalainen trafił w słupek, a w drugiej połowie po strzale Sebastiana Szymańskiego w sytuacji sam na sam z bramkarzem gospodarzy, który lekko zdołał odbić piłkę, z linii bramkowej wybił ją Michał Helik. Po drugiej stronie boiska Arkadiusz Malarz nie pozwolił się pokonać Słowakowi Milanowi Duminowi i Krzysztofowi Piątkowi.

"Pasy" nie przegrały z Legią u siebie po raz pierwszy od 25 lutego 2011, kiedy było 3:3.

"Mogę powiedzieć, że wynik jest sprawiedliwy. Nasza słabsza postawa była spowodowana warunkami pogodowymi, szczególnie w pierwszej połowie nie potrafiliśmy się do nich przystosować. Jestem rozczarowany, bo straciliśmy dziś dwa punkty, ale idziemy dalej" - przyznał chorwacki trener Legii Romeo Jozak.

Podobnie ocenił wydarzenia na boisku opiekun Cracovii. "Uważam, że zagraliśmy bardzo dobre spotkanie. Trochę szkoda, bo mogliśmy pokusić się o wygraną, ale zabrakło nam trochę cwaniactwa i ostatniego podania" - powiedział Michał Probierz.

Na potknięcie dotychczasowego lidera czekali piłkarze oraz kibice Jagiellonii Białystok, która już w piątek wygrała na swoim stadionie z Lechią Gdańsk 4:1 i jako jedyna po zimowej przerwie zdobyła komplet punktów.

Zaczęło się po myśli gości - w 26. minucie 15. gola w sezonie uzyskał Portugalczyk Marco Paixao. Jednak jeszcze przed przerwą prowadzili białostoczanie. Najpierw wyrównał Piotr Wlazło, a następnie pierwszą bramkę na polskich boiskach zdobył pozyskany zimą Słoweniec Roman Bezjak. Po przerwie na listę strzelców wpisali się Czech Martin Pospisil, który trafił do siatki w trzecim meczu z rzędu, oraz Karol Świderski.

"Dobra gra, dużo sytuacji i z tego się cieszymy. Na pewno szkoda straconej bramki, kolejny raz Marco Paixao znalazł na nas receptę, ale nie będę narzekał - cieszy nas wynik, bo wiem, że dotychczas Lechia była dla nas bardzo niewygodnym rywalem" - ocenił trener "Jagi" Ireneusz Mamrot.

Jego zespół ma 45 punktów i różnicę bramek plus 11. Legią wyprzedza dzięki jednemu zdobytemu golowi więcej. Obie ekipy zmierzą się we wtorek w Warszawie. W niedzielę może się do nich zbliżyć Lech Poznań, który ma pięć "oczek" mniej i zagra w Kielcach z Koroną.

Po porażce w Białymstoku sytuacja Lechii jeszcze bardziej się skomplikowała. Zespół, który miał walczyć o najwyższe laury nie wygrał od sześciu spotkań, po zimowej przerwie zdobył jeden punkt i z 25 jest coraz bliżej strefy spadkowej.

Blisko wydostania się z niej jest natomiast Pogoń Szczecin, która długimi tygodniami była "czerwoną latarnią" tabeli. Piłkarze trenera Kosty Runjaica pokonali przed własną publicznością Wisłę Płock 2:1 i po raz czwarty w ostatnich pięciu kolejkach zgarnęli komplet punktów. Poza tym przerwali świetną passę gości, którzy doznali pierwszej porażki od 26 listopada. Później w sześciu pojedynkach wywalczyli 16 punktów na 18 możliwych.

Gola na wagę zwycięstwa uzyskał dla "Portowców" w 70. minucie pozyskany zimą duński napastnik Morten Rasmussen. To jego pierwsze trafienie w polskiej ekstraklasie.

"To był piłkarsko chyba nasz najgorszy pojedynek w tej rundzie. Dla nas przede wszystkim istotne są jednak punkty. To było takie +brudne+ zwycięstwo" - przyznał szkoleniowiec Pogoni, która ma 23 pkt, tyle samo co grający w niedzielę z Wisłą Kraków Piast Gliwice.

Ostatnia jest Sandecja Nowy Sącz. W sobotę w derbach Małopolski w Niecieczy, gdzie podejmuje ligowych rywali ze względu na to, że jej stadion nie spełnia wymogów ekstraklasy, uległa Bruk-Betowi Termalice 0:1. Ostatnie zwycięstwo beniaminek odniósł 17 września z tym właśnie przeciwnikiem.

Gol, samobójczy, padł w 80. minucie. Szymon Pawłowski dośrodkował z prawego skrzydła, w polu karnym strzał głową oddał Roman Gergel, a piłka jeszcze odbiła się od Adriana Basty i wpadła do siatki. Tym samym pracę w Niecieczy od zwycięstwa rozpoczął trener Jacek Zieliński, który kilka dni temu zastąpił zwolnionego Macieja Bartoszka.

"Chodziło o to, żeby złapać oddech, żeby chłopcy uwierzyli, że mogą wygrywać. Ważne dla nas też było, aby odskoczyć w tabeli od Sandecji. Myślę, że drużyna pokazała się z dobrej strony" - podsumował Zieliński, którego zespół po pierwszych w tej części sezonu punktach łącznie ma ich 24 i awansował na 13. pozycję w tabeli.

Podobnie jak Sandecji i Lechii, które zdobyły po punkcie w tym roku, nie wiedzie się KGHM Zagłębiu. Lubinianie w piątek zremisowali na własnym terenie z także pozostającą bez zwycięstwa Arką Gdynia 0:0.

Obie jedenastki walczą o miejsce w "ósemce" po zasadniczej części rozgrywek i z takiego wyniku bardziej zadowoleni mogą być goście, tym bardziej że... "Z przebiegu meczu byliśmy drużyną słabszą i taka jest prawda. Nie wyglądało to dobrze, dlatego musimy ten punkt szanować" - zaznaczył trener Arki Leszek Ojrzyński.

W niedzielę, poza pojedynkami w Kielcach i Gliwicach, Śląsk podejmie we Wrocławiu czwartego w tabeli Górnika Zabrze. Gospodarzy po raz pierwszy poprowadzi nowy-stary trener Tadeusz Pawłowski, który w poniedziałek zastąpił Jana Urbana.