Katowice, 04.04.2018. Minister Sportu i Turystyki Witold Bańka (L) i prezydent Katowic Marcin Krupa (P) podczas briefingu prasowego dot. podpisania umowy na organizację Światowej Konferencji Antydopingowej Katowice 2019, 4 bm. (gj)  PAP/Andrzej Grygiel
                                        

            Podczas Światowej Konferencji Antydopingowej w 2019 Katowice staną się globalnym centrum walki z dopingiem na rok przed igrzyskami w Tokio – uważa minister sportu i turystyki Witold Bańka. "Tu zapadną najważniejsze decyzje" - powiedział minister.
      
            Kongres odbędzie się w dniach 5–7 listopada 2019. W środę podpisana została umowa dotycząca organizacji wydarzenia między resortem, a samorządem Katowic.

Udział w obradach weźmie ok. 2 tys. osobistości z całego świata, zostaną m.in. wybrane nowe władze Światowej Agencji Antydopingowej (WADA), zatwierdzone będą też zmiany w światowym Kodeksie Antydopingowym.

„Doping jest cichym zabójcą idei olimpijskiej. Walka z nim to także problem wyścigu technologicznego, za którym musimy nadążać. Nie ma innej drogi, jak intensyfikacja tej walki, także w kontekście finansowym, do czego namawiam kolegów z WADA i ministrów z całego świata” – dodał Bańka, członek komitetu wykonawczego organizacji.

Jego zdaniem warto jest zwiększać nakłady na działania śledcze w walce z oszustami w sporcie.

„Te działania mogą być skuteczne, co pokazuje m.in sytuacja w Rosji i skandal dopingowy, który wybuchł przy okazji igrzysk w Soczi” - dodał.

Podkreślił, że kongres będzie też okazją do promocji miasta i regionu.

„Katowice to doskonałe miejsce na organizację takiego wydarzenia. Jestem pewien, że zrobimy to dobrze. Reakcje na nasz ofensywny styl promocji przeszły nasze najśmielsze oczekiwania. To zaszczyt i wyróżnienie. Jeśli chodzi o kwestie organizacyjne, jesteśmy mocno do przodu” – zauważył minister.

Podkreślił, że przedstawicielki WADA wizytujące już Katowice komplementowały tutejsze Międzynarodowe Centrum Kongresowe.

„Usłyszeliśmy, że tak znakomitego, pięknego centrum na świecie nie widziały, a przypomnijmy, że gospodarzami poprzednich konferencji były m.in. Lozanna, Madryt czy Johannesburg. To nas tym bardziej optymistycznie nastraja, że wydarzenie będzie miało znaczenie nie tylko sportowe, ale i wizerunkowe oraz promocyjne dla naszego regionu” – zaznaczył Bańka.

Decyzja o przyznaniu Katowicom organizacji kongresu zapadła w maju 2017 na posiedzeniu zarządu WADA w Montrealu. Prezentacja Katowic okazała się lepsza od oferty Genewy i Maskatu (stolica Omanu).

Kandydaturę stolicy Górnego Śląska przedstawili minister Bańka i prezydent miasta Marcin Krupa. Światowe konferencje odbywają się co sześć lat. Przyszłoroczna będzie piątą edycją. Poprzednie odbyły się w Lozannie, Kopenhadze, Madrycie i Johannesburgu.

Piotr Girczys