"Neymar musi ograniczyć na boisku swoje teatralne gesty oraz podejmowane próby symulowania kontuzji, aby sędzia podyktował rzut karny. To jego zespołowi wcale nie pomaga, przeciwnie szkodzi" - uważa dyrektor techniczny FIFA Marco van Basten.
      
            Jeden z najlepszych w historii napastników piłkarskiej reprezentacji Holandii uważa, że Neymar zbyt mocno wierzy w swoje teatralne umiejętności i tylko się... ośmiesza.

"Problem w tym, że nie tylko siebie, ale i całą drużynę. Jego zachowania są zbyt nachalne, a przez to czytelne dla sędziów. On powinien zrozumieć swoją sytuację, to, że jest znany z prób wymuszenia karnych" - dodał działacz FIFA podczas czwartkowego briefingu w Moskwie.

Van Basten dodał jednak, że momentami "gra" Neymara daje pozytywne efekty.

"Jego zachowanie sprawia, że kibice się śmieją... A przecież zawsze jest miło, gdy mamy na boisku trochę humoru" - zakończył.

Jednymi z największych oponentów gwiazdy reprezentacji Brazylii byli zawodnicy ekipy Meksyku. Kilka razy zarzucali mu grę nie fair, symulowanie faulu i przewracanie się przy każdym kontakcie z przeciwnikiem. Proponowali nawet, że "jeżeli boi się kontaktu z przeciwnikami, powinien zmienić uprawianą dyscyplinę sportu". Dodawali także, że "jeśli chce dużo leżeć na boisku, to niech jedzie do domu, bo tam będzie mógł się wyspać".