Źródło: Tour de Pologne
                                        

            Agencja AP360 realizuje na zlecenie Lang Team, organizatora Tour de Pologne, działania wspierające bezpieczeństwo związane z lotami dronów nad wyścigiem – „Lataj bezpiecznie nad Tour de Pologne”. Celem akcji jest edukacja i kompleksowa informacja, zarówno dla posiadających odpowiednie uprawnienia do wykonywania lotów dronami, jak i amatorów.
      
            W ramach akcji organizator wyścigu nie zabrania i nie ogranicza lotów dronów, jak mówi Paweł Pakosz z AP360: „Przepisy jasno określają zasady i możliwości wykonywania lotów dronami. Naszym celem nie jest wprowadzanie dodatkowych ograniczeń, a edukacja osób, które nie do końca wiedzą o właściwych przepisach. Dla operatorów posiadających odpowiednie uprawnienia, udzielamy szczegółowych informacji nt. aktywności helikopterów realizujących transmisję telewizyjną, czy innych zagrożeń wpływających na bezpieczeństwo lotów dronem.”

W ramach akcji, na stronie www.tourdepologne.pl, pojawią się informacje skierowane zarówno dla osób realizujących loty dronami dla własnych potrzeb, jak i dla profesjonalistów, posiadających odpowiednie uprawnienia. Będą to odniesienia do obowiązujących przepisów, odpowiedzi na pytanie, kto może latać dronem w mieście oraz informacje na temat aktywności helikopterów realizujących relację telewizyjną na poszczególnych etapach wyścigu. Agencja AP360 uruchomi również infolinię. Pod wskazanym numerem telefonu będzie można dowiedzieć się o aktualnych działaniach ekip telewizyjnych przelatujących nad wyścigiem Tour de Pologne. Ponadto, informacje na temat obszaru trasy, stref lotniczych w których aktualnie znajduje się operator drona będzie można sprawdzić w aplikacji Drone Radar. Na terenie miasteczek etapowych każdego etapu Tour de Pologne, pojawią się plansze informujące o akcji z odniesieniem do kontaktu telefonicznego oraz aplikacji Drone Radar.

Tegoroczna akcja, „Lataj bezpiecznie nad Tour de Pologne”, jest odpowiedzią organizatora wyścigu na rosnące zainteresowanie tematyką dronów i jednoczesne dbanie o bezpieczeństwo na każdym obszarze wyścigu. Jest to pierwsza taka akcja w Polsce, realizowana przy imprezie sportowej. Partnerem merytorycznym akcji jest Portal dlapilota.pl, twórca i wydawca aplikacji DroneRadar.

Źródło: Tour de Pologne