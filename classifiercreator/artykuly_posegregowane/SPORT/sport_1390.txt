epaselect Choi Min-jeong of South Korea (2R) on her way to win with new Olympic record of 42.422 seconds ahead of Arianna Fontana of Italy (L) during the Women's Short Track Speed Skating 500 m semi final competition at the Gangneung Ice Arena during the PyeongChang 2018 Olympic Games, South Korea, 13 February 2018.  EPA/TATYANA ZENKOVICH 
Dostawca: PAP/EPA. PAP/EPA © 2018 / TATYANA ZENKOVICH
                                        

            Włoszka Arianna Fontana triumfowała w olimpijskiej rywalizacji w short tracku na 500 m. W Pjongczangu srebro wywalczyła Holenderka Yara van Kerkhof, a brąz Kanadyjka Kim Boutin. Natalia Maliszewska odpadła w ćwierćfinale i zajęła 11. miejsce.
      
            W finale niemal równo z Fontaną linię mety minęła reprezentantka gospodarzy Minjeong Choi, ale po analizie wideo i długiej dyskusji arbitrów nie tylko stwierdzono, że była druga - o 22 cm za Włoszką, ale i zdyskwalifikowano ją za jazdę niezgodną z przepisami. Ostatecznie Koreanka zajęła szóstą lokatę.

Do 27-letniej Fontany pasuje powiedzenie, że "do trzech razy sztuka...". Osiem lat temu w Vancouver zajęła trzecie miejsce, w 2014 roku w Soczi wywalczyła srebrny medal, a wreszcie w Pjongczangu stanęła na najwyższym stopniu podium. To pierwsze złoto Italii w tegorocznych igrzyskach.

Czwarta była rekordzistka świata na tym dystansie Brytyjka Elise Christie, która w finale upadła i ukończyła rywalizację długo po rywalkach. W podobnych okolicznościach przepadły jej trzy medalowe szanse w Soczi, np. na 500 m zdyskwalifikowano ją po kolizji z... Fontaną.

"Jestem zdruzgotana. Tak bardzo szykowałam się do tego właśnie startu... Wiem, że to short track i trzeba być przygotowanym na upadki, ale trudno się z tym pogodzić" - mówiła dziennikarzom ze łzami w oczach.

Jak dodała 10-krotna mistrzyni Europy, teraz musi się zresetować, by w pełni zrelaksowana przystąpić do wyścigów na 1000 i 1500 m. "Na razie sobie nie wyobrażam, że to możliwe, ale postaram się wyrzucić z pamięci dzisiejszy finał i skupić się na następnych startach" - przyznała.

Mistrzyni globu w trzech ostatnich latach Chinka Kexin Fan została zdyskwalifikowana w półfinale.

Maliszewska, która w sobotę w ładnym stylu awansowała do ćwierćfinału, trafiła do najmocniej obsadzonego biegu tej fazy rywalizacji. Wystarczy nadmienić, że jej rywalkami były Fontana, van Kerkhof, czyli późniejsze złota i srebrna medalistka, oraz wicemistrzyni olimpijska z Vancouver Marianne St-Gelais. Rozpoczęło się od falstartu, a w powtórce szybko upadła van Kerkhof. Po analizie sędziów wykluczona została Kanadyjka. W trzeciej próbie Polka, która musiała wyprzedzić jedną zawodniczkę, by zakwalifikować się do półfinału, od początku jechała trzecia.