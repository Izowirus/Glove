Broniąca tytułu Legia i prowadząca w ekstraklasie Lechia awansowały do ćwierćfinału Pucharu Polski po wyjazdowych zwycięstwach w środę nad pierwszoligowcami. Warszawski zespół wygrał z Chrobrym Głogów 3:0, a piłkarze z Gdańska pokonali Bruk-Bet Termalicę Nieciecza 3:1.
      
            Emocje w Głogowie skończyły się praktycznie już po pierwszej połowie. Między 31. i 36. minutą bramki dla Legii zdobyli Michał Kucharczyk oraz Portugalczyk Cafu. Drugi z nich ustalił wynik w 82. minucie.

W sumie Legia oddała 14 strzałów (9 celnych), a rywale tylko cztery (dwa celne, ale żadnego w pierwszej połowie).

Kilka godzin wcześniej awansowała Lechia. Gdańszczanie nie mieli większych kłopotów ze spadkowiczem z ekstraklasy Bruk-Betem Termalicą. Bramki dla gości zdobyli Daniel Łukasik, Tomasz Makowski i Rafał Wolski, a jedyną dla ekipy z Niecieczy - Słowak Patryk Misak w 75. minucie (przy stanie 0:2).

Gospodarze ostatnie pół godziny grali w dziesiątkę, dwie żółte kartki zobaczył Piotr Wlazło.

W pierwszym środowym meczu rewelacja obecnego sezonu PP, trzecioligowa (czwarty poziom) Wisła Sandomierz uległa u siebie pierwszoligowej Odrze Opole 0:1.

Dzień wcześniej odpadli m.in. piłkarze Arki Gdynia, którzy w maju ubiegłego roku triumfowali w Pucharze Polski, a w 2018 grali w finale tych rozgrywek. We wtorkowy wieczór przegrali u siebie z Jagiellonią Białystok 0:2.

Tego dnia awans wywalczyły także Miedź Legnica (1:0 we Wrocławiu ze Śląskiem) oraz pierwszoligowa Puszcza Niepołomice po niespodziewanym zwycięstwie nad reprezentantem ekstraklasy Wisłą Płock 3:1.

Pozostałe spotkania tej fazy PP odbędą się w czwartek.

Wyniki i program 1/8 finału piłkarskiego Pucharu Polski:

4 grudnia, wtorek:

Puszcza Niepołomice - Wisła Płock 3:1 (1:0)

Śląsk Wrocław - Miedź Legnica 0:1 (0:1)

Arka Gdynia - Jagiellonia Białystok 0:2 (0:0)

5 grudnia, środa:

Wisła Sandomierz - Odra Opole 0:1 (0:1)

Bruk-Bet Termalica Nieciecza - Lechia Gdańsk 1:3 (0:1)

Chrobry Głogów - Legia Warszawa 0:3 (0:2)

6 grudnia, czwartek:

Rozwój Katowice - Górnik Zabrze (godz. 12.15)

Wigry Suwałki - Raków Częstochowa (20.30) 