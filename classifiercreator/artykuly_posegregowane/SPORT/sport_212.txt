Prowadzący w klasyfikacji generalnej mistrzostw świata Formuły 1 Brytyjczyk Lewis Hamilton wygrał kwalifikacje przed niedzielnym wyścigiem o Grand Prix Stanów Zjednoczonych w Austin, 18. rundą cyklu. Już w ten weekend kierowca Mercedesa GP może obronić tytuł.
      
            Hamilton pokonał okrążenie w czasie 1.32,237, co jest rekordem toru, i był o 0,061 s szybszy od Niemca Sebastiana Vettela. Kierowca Ferrari ruszy jednak z piątej pozycji - to kara za zignorowanie czerwonej flagi podczas jednego z piątkowych treningów.

Z pierwszej linii w niedzielę wystartuje kolega Vettela z teamu Fin Kimi Raikkonen. Z trzeciej pozycji wyruszy drugi z kierowców Mercedesa GP Fin Valtteri Bottas.

Tradycyjnie słabo poszło zawodnikom teamu Williams-Mercedes, którego kierowcą testowym jest Robert Kubica. Rosjanin Siergiej Sirotkin uzyskał 17., a Kanadyjczyk Lance Stroll - 18. czas okrążenia.

Hamilton wywalczył pole position po raz 81. w karierze. Brytyjczyk śrubuje własny rekord pod tym względem.

Aby zapewnić sobie piąty tytuł, Hamilton musi w niedzielę zdobyć osiem punktów więcej niż Vettel. Brytyjczyk jest w rewelacyjnej formie - z siedmiu ostatnich wyścigów wygrał sześć. Za nim przemawia też fakt, że świetnie czuje się na amerykańskim torze, gdyż najlepszy był w pięciu z sześciu rozegranych tam wyścigów F1, a z najwyższego stopnia podium nie schodzi od 2014 roku.