Meczem Australia - Dania (1:1), dwudziestym pierwszym w turnieju, przekroczona została granica miliona widzów na trybunach rosyjskich stadionów podczas mistrzostw świata - poinformowała FIFA.

      
            "Do tej pory wśród kibiców z całego świata nabywców znalazło ponad 2,6 mln biletów, których sprzedaż trwać będzie do 15 lipca (dzień finału - PAP). Średnie obłożenie stadionów podczas mistrzostw świata wynosi 97 procent" - napisano w komunikacie FIFA.

Jak dodano, za pośrednictwem oficjalnego portalu FIFA odsprzedano do tej pory jedynie 70 tys. biletów.

Jedyny przypadek, kiedy wyraźnie widoczne były puste miejsca na trybunach, to mecz Urugwaju z Egiptem w Jekaterynburgu, kiedy nie zostało wykorzystanych rozprowadzonych wcześniej sześć tysięcy wejściówek. Według FIFA, dotyczyło to głównie biletów przeznaczonych dla przedstawicieli sponsorów i federacji narodowych.