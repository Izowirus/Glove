Zgodnie z wcześniejszymi doniesieniami argentyńskich mediów selekcjoner piłkarskiej reprezentacji tego kraju Jorge Sampaoli odszedł z zajmowanego stanowiska. Federacja (AFA) poinformowała oficjalnie, że umowę rozwiązano za porozumieniem stron.
      
            Kontrakt 58-letniego szkoleniowca miał obowiązywać do 2022 roku. Media informują, że za jego rozwiązanie otrzyma odszkodowanie w wysokości dwóch milionów dolarów.

Argentyna rywalizowała na mundialu w grupie D z Chorwacją (0:3), Islandią (1:1) i Nigerią (2:1). Z trudem awansowała do fazy pucharowej, a w 1/8 finału po zaciętym meczu uległa Francji 3:4.

Sampaoli to ósmy trener "Albicelestes" w ostatnich 14 latach. Swoje obowiązki pełnił od początku czerwca 2017 roku.Seniorska drużyna narodowa Argentyny pozostaje bez znaczącego trofeum od 25 lat, kiedy triumfowała w Copa America. Jest dwukrotnym mistrzem świata - z 1978 i 1986 roku. Cztery lata temu przegrała w finale mundialu w Brazylii z Niemcami 0:1 po dogrywce.