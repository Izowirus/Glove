Warszawa, 30.01.2018. Minister sportu Witold Bańka przed posiedzeniem rządu, 30 bm. w Warszawie. (rp/pkus) PAP/Radek Pietruszka Archiwum PAP © 2018 / Radek Pietruszka
                                        

            Minister Sportu i Turystyki Witold Bańka w poniedziałkowym wywiadzie dla "Radia dla Ciebie" zapowiedział powstanie nowego programu, podobnego do "Team 100", wspierającego utalentowanych polskich sportowców. Finansować go mają spółki Skarbu Państwa.
      
            "Planujemy w najbliższym czasie uruchomienie programu z udziałem spółek Skarbu Państwa. To będzie dodatkowe wsparcie dla grupy utalentowanych sportowców, którzy nie są w podobnym projekcie i działającym na podobnych zasadach +Team 100+" - powiedział minister Bańka.

W "Team 100" obecnie jest 200 sportowców (każdy otrzymuje rocznie 40 tysięcy złotych) w wieku 18-23 lata, w tym z niepełnosprawnościami. Kilka tygodni temu na konferencji prasowej minister podkreślił, że 127 beneficjentów zdobyło w ubiegłym roku 98 medali mistrzostw świata i Europy, w tym 22 złote.

"W nowym projekcie znajdą się sportowcy, którzy choćby ze względu na wiek nie są w programie +Team 100+" - dodał Bańka, który dostrzega konieczność wspierania finansowo sportowców powyżej 23. roku życia z kluczowych dyscyplin letnich i zimowych.

Wszystkie działania polegające na finansowaniu sportowców mają pomóc im w przygotowaniach do letnich igrzysk w Tokio w 2020 roku i zimowych w Pekinie w 2022.

Witold Bańka zapowiedział inwestowanie w infrastrukturę, szczególnie w kontekście najmłodszych sportowców. Chodzi m.in. o skocznie narciarskie i trasę dla narciarstwa biegowego w Zakopanem.