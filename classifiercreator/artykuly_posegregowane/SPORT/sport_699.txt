Gdynia, 24.06.2018. Prezydent Andrzej Duda (P) i dowódca ORP Gen. K. Pułaski kmdr. por. Paweł Werner (L) kibicują naszym piłkarzom w „marynarskiej” Strefie Kibica na pokładzie ORP Gen. K. Pułaski, 24 bm. w Gdyni. Dziś reprezentacja Polski gra z Kolumbią w meczu grupy H mistrzostw świata w Rosji. (paw)  PAP/Adam Warżawa 
                                        

            Prezydent Andrzej Duda ogląda w niedzielę mecz Polska-Kolumbia w Gdyni w „marynarskiej” Strefie Kibica na ORP Generał Kazimierz Pułaski. Wcześniej  tego dnia prezydent wziął udział w uroczystościach Święta Marynarki Wojennej i odbywającego się równolegle Święcie Morza.
      
            „Marynarska” Strefa Kibica została zorganizowana na rufie fregaty rakietowej ORP Generał Kazimierz Pułaski, gdzie znajduje się lądowisko dla helikopterów; na jednym z włazów do hangaru zawieszono telebim. Przed spotkaniem marynarze rozłożyli na krzesełkach biało-czerwone szaliki, które, na hasło „barwy do góry”, wznieśli tuż przed spotkaniem nad głowę.

Prezydent, także zaopatrzony w szalik pojawił się wśród załogi 10 minut przed rozpoczęciem meczu i zrobił sobie „selfie” z marynarzami. Wcześniej zwiedził okręt, wpisał się do księgi pamiątkowej, dostał także prezent od dowódcy jednostki komandora porucznika Pawła Wernera - zdjęcie fregaty na płótnie. "Z Dowódcą i Załogą ORP +Gen. Kazimierz Pułaski+ trzymamy kciuki za Biało-Czerwonych. Polacy do boju! Jesteśmy z Wami!" - napisał prezydent na Twitterze.

Andrzej Duda uczestniczył wcześniej w Gdyni w morsko-lotniczej paradzie, w której wzięło udział 5 samolotów i ponad 20 okrętów. Razem z ministrem obrony narodowej Mariuszem Błaszczakiem odsłonił także na Skwerze Kościuszki Pomnik Polski Morskiej, który nie tylko przypomina o polskich związkach z morzem. Upamiętnia również żeglarzy, marynarzy i rybaków, którzy na nim zginęli.