epa06458157 Winner Daniel Andre Tande of Norway arrives at the winner's ceremony for the FIS Ski Flying World Championships in Oberstdorf, Germany, 20 January 2018.  EPA/PHILIPP GUELLAND 
Dostawca: PAP/EPA. Archiwum PAP/EPA © 2018 / PHILIPP GUELLAND
                                        

            Aktualny mistrz świata w lotach narciarskich Norweg Daniel Andre Tande był w maju leczony w szpitalu po wykryciu u niego syndromu Stevensa-Johnsona. Skoczek przyznał, że w pewnym momencie bał się o życie.
      
            Zespół Stevensa-Johnsona jest chorobą z pogranicza immunologii i dermatologii, zaliczany jest do grupy rumienia wielopostaciowego. Jest to nagła i zagrażająca życiu reakcja skórna, często w wyniku zażycia leków, gdy dochodzi do pojawienia się ostrych zmian błon śluzowych oraz naskórka.

„Zaczęło się na początku maja od zwykłego zakażenia dróg oddechowych i po zażywaniu przepisanego mi antybiotyku po jakimś czasie zacząłem się źle czuć. Pewnego dnia po obudzeniu się spojrzałem w lustro i wpadłem w panikę, ponieważ całe moje usta i ich okolice były jedną wielka raną, a ja miałem poważne trudności z oddychaniem” - powiedział Tande w rozmowie z agencją NTB.

Skoczek opisał, że miał wielkie szczęście, że natychmiast zadzwonił po taksówkę i po wizycie na pogotowiu został przewieziony do szpitala.

„Myślałem, że umieram. Na szczęście, jak powiedzieli lekarze, znalazłem się w szpitalu w niecałą dobę po pierwszych poważnych objawach i zdążyłem przed rozszerzeniem się choroby na inne części ciała. Jak się dowiedziałem, przy 10 procentach zaatakowanej skóry prawdopodobieństwo śmierci wynosi 30 procent”.

24-letni skoczek przebywał w szpitalu dwa tygodnie, schudł kilka kilogramów i jest - jak powiedział NTB - „wrakiem człowieka”. Z tego powodu otrzymał zakaz treningów na czas nieokreślony.

Tande w styczniowych mistrzostwach świata w lotach narciarskich w Oberstdorfie zdobył złote medale indywidualnie i drużynowo. Przed dwoma laty podczas MŚ w lotach w Kulm wywalczył srebro w drużynie. W tegorocznych zimowych igrzyskach olimpijskich w Pjonczangu zdobył złoty medal drużynowo.

Zbigniew Kuczyński