„Jeśli piłkarze, na których jest oparta gra polskiej reprezentacji są w formie, biało-czerwoni mogą wygrać z każdym” - powiedział PAP były bramkarz kadry Józef Wandzik przed niedzielnym meczem Polaków z Kolumbią na rozgrywanych w Rosji mistrzostwach świata.
      
            Podkreślił, że w podobnie trudnej sytuacji jest więcej drużyn uczestniczących w MŚ, na przykład Niemcy czy Argentyna.

Polacy w swoim pierwszym spotkaniu turnieju przegrali z Senegalem 1:2. Kolumbia uległa Japonii też 1:2.

„Tej porażce towarzyszyło może nie rozczarowanie, ale niedosyt. Byliśmy bowiem przyzwyczajeni do inaczej grającego polskiego zespołu, walczącego. Nasi piłkarze źle weszli w to spotkanie” – ocenił mieszkający w Grecji były bramkarz m.in. Ruchu Chorzów i Górnika Zabrze.

Podkreślił, że na podstawie wyników pierwszych spotkań nie ma sensu wnioskować rezultatu niedzielnego pojedynku.

„To będzie inny, nowy mecz. Wszystko zaczyna się od początku. Jeśli wygramy oba pojedynki grupowe (Kolumbia, Japonia), to porażka z Senegalem pójdzie w zapomnienie. Zresztą nie tylko my źle zaczęliśmy turniej. Przegrali Niemcy, męczą się Brazylijczycy, a w ekipie Argentyny – tam dopiero się dzieje” – dodał 52-krotny reprezentant Polski.

Jego zdaniem kilka dni dzielące mecze z Senegalem i Kolumbią są z pewnością trudne dla zespołu trenera Adama Nawałki.

„Jest oczywiście krytyka ze strony kibiców. Być może wywoła ona taką sportową złość w naszych zawodnikach. Nic nie jest jeszcze rozstrzygnięte. Trzeba wyciągnąć wnioski i zagrać inaczej. Mamy za sobą dopiero jeden mecz. Kolumbii trzeba się obawiać, jak każdego innego rywala. To są przecież finały mistrzostw świata” – zauważył były gracz Panathinaikosu Ateny.

W jego opinii można się spodziewać zmian w zestawieniu polskiej obrony.

„Ale to tylko moja opinia kibica. A wiadomo, że na trybunach siedzą sami trenerzy i każdy ma swoją wizję drużyny. W niedzielny wieczór wszyscy trzymamy kciuki za Polaków, z nadzieją na dobry wynik” – zakończył z uśmiechem Józef Wandzik.

Autor: Piotr Girczys