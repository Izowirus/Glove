Jamajczyk Usain Bolt nie będzie piłkarzem Central Coast Mariners. Australijski klub poinformował w piątek, że zakończył się okres prób byłego króla sprintu, który marzył o karierze w futbolu.
      
            "Central Coast Mariners i przedstawiciel Usaina Bolta Ricky Simms mogą dziś ogłosić, że okres prób Usaina Bolta w drużynie Mariners dobiegł końca ze skutkiem natychmiastowym" - napisano w komunikacie.

Ośmiokrotny złoty medalista olimpijski i rekordzista świata w biegach na 100 i 200 m trenował od sierpnia w małym klubie z Gosford koło Sydney. Wystąpił w kilku meczach towarzyskich, grając z numerem 95 na koszulce (nawiązanie do rekordu świata na 100 m - 9,58). 12 października strzelił swoje pierwsze dwa gole.

Według dziennika "Sydney Daily Telegraph" marzenia o piłkarskiej karierze rozbiły się o wysokość kontraktu. Mariners proponowali ok. 150 tys. dolarów australijskich (niecałe 100 tys. euro), sumę znacznie odbiegającą od 3 mln dolarów (blisko 1,8 mln euro), o których pierwotnie dyskutowali przedstawiciele Bolta.

32-letni Bolt zakończył karierę lekkoatletyczną po mistrzostwach świata w Londynie w ubiegłym roku. Wcześniej wielokrotnie zapowiadał, że chciałby kiedyś spróbować swoich sił w profesjonalnym futbolu.

Jamajczyk był najlepszy na 100 i 200 m oraz w sztafecie 4x100 m na trzech kolejnych igrzyskach olimpijskich (2008, 2012, 2016). Jeden ze złotych medali stracił, ponieważ na dopingu przyłapano także startującego w sztafecie Nestę Cartera.