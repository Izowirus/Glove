Męska reprezentacja Kanady w curlingu, zwycięska na igrzyskach w Soczi (2014), Vancouver (2010) i Turynie (2006), nie sięgnie po olimpijskie złoto w Pjongczangu. W półfinale przegrała z USA 3:5. Z kolei Szwecja pokonała Szwajcarię 9:3.
      
            Od 1998 roku, kiedy curling wrócił do programu igrzysk (wcześniej rywalizowano w tej dyscyplinie tylko w 1924 roku w Chamonix), Kanadyjczycy za każdym razem grali w finale, w którym triumfowali trzykrotnie. W 1998 roku w Nagano i cztery lata później w Salt Lake City zdobyli srebrny medal.

Amerykanie w dorobku mają tylko brąz z 2006 roku i już wiadomo, że w Korei Południowej poprawią to osiągnięcie. Szwedzi zajęli trzecie miejsce w Soczi i drugie w 1924 roku. Zawody z Chamonix do niedawna uważane były jedynie za towarzyską prezentację curlingu, ale Międzynarodowy Komitet Olimpijski oficjalnie uznał je za pełnoprawne.

Finał zaplanowano na sobotę. W piątek w meczu o trzecie miejsce zmierzą się Kanada i Szwajcaria.