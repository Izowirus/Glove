epa06914178 Team Lotto NL Jumbo rider Primoz Roglic of Slovenia celebrates as he crosses the finish line to win the the 19th stage of the 105th edition of the Tour de France cycling race over 200.5km between Lourdes and Laruns, France, 27 July 2018.  EPA/SEBASTIEN NOGIER 
Dostawca: PAP/EPA. PAP/EPA © 2018 / SEBASTIEN NOGIER
                                        

            Słoweniec Primoz Roglic z grupy LottoNL-Jumbo wygrał w Laruns, po samotnym finiszu, 19. etap wyścigu kolarskiego Tour de France. Rafał Majka (Bora-Hansgrohe) zajął piąte miejsce. Żółtą koszulkę lidera zachował drugi na mecie Brytyjczyk Geraint Thomas (Sky).
      
            Majka jechał w piątek bardzo aktywnie, próbując wykorzystać swoją ostatnią szansę na zwycięstwo etapowe w tegorocznej "Wielkiej Pętli". Samotnie zaatakował 22 km przed metą, wygrał premię górską na przełęczy Aubisque, ale tylko z przewagą dziesięciu sekund nad grupką z Thomasem, Roglicem i innymi faworytami wyścigu. Na długim zjeździe do Laruns został doścignięty, natomiast odskoczył Roglic.

Słoweniec, były skoczek narciarski, po mistrzowsku pokonywał zakręty i do mety przyjechał z przewagą 19 sekund nad siedmioosobową grupką, którą przyprowadził Thomas.

Trzecie miejsce zajął Francuz Romain Bardet, czwarte - Irlandczyk Daniel Martin, a piąte - Majka. Tuż za Polakiem uplasowali się Holender Tom Dumoulin, Hiszpan Mikel Landa i czterokrotny zwycięzca Tour de France Brytyjczyk Chris Froome.

W klasyfikacji generalnej Roglic awansował na trzecią pozycję, spychając z podium Froome'a, który podczas wspinaczki na Aubisque miał kryzys i z trudem powrócił do grupy faworytów.

Majka był wreszcie zadowolony ze swojej postawy. Zwycięzca trzech etapów (2014 - dwa, 2015) i dwukrotny triumfator klasyfikacji górskiej Tour de France (2014, 2016) uplasował się najwyżej w tegorocznej edycji.

"Dzisiaj jechałem inteligentnie, spokojnie, nie wyrywałem się. Dałem z siebie wszystko. Chciałem wygrać czwarty etap na Tour de France. Nie udało się. To był ciężki etap, prawie 5000 metrów przewyższenia i naprawdę jestem zadowolony ze swojej jazdy" - powiedział Majka reporterom Eurosportu.

W sobotę rozstrzygający etap wyścigu - jazda indywidualna na czas z Saint-Pee-sur-Nivelle do Espelette (31 km) we francuskiej części Kraju Basków. Przed tą próbą Thomas ma dwie minuty i pięć sekund przewagi nad mistrzem świata w tej konkurencji Dumoulinem oraz 2.24 nad Roglicem, który także dobrze jeździ na czas. W walce o podium liczyć się będzie również Froome, który traci do kolegi z drużyny 2.37. Wyścig zakończy się w niedzielę w Paryżu.

Przedostatni etap ubiegłorocznego Tour de France, jazdę indywidualną na czas w Marsylii, wygrał Maciej Bodnar przed Michałem Kwiatkowskim. Był to bezprecedensowy sukces polskich kolarzy.

Wyniki 19. etapu, Lourdes - Laruns (200,5 km):

1. Primoz Roglic (Słowenia/LottoNL-Jumbo) - 5:28.17
2. Geraint Thomas (Wielka Brytania/Sky) 19 s
3. Romain Bardet (Francja/AG2R)
4. Daniel Martin (Irlandia/UAE Team Emirates)
5. Rafał Majka (Polska/Bora-Hansgrohe)
6. Tom Dumoulin (Holandia/Sunweb)
7. Mikel Landa (Hiszpania/Movistar)
8. Chris Froome (Wielka Brytanai/Sky) ten sam czas
9. Steven Kruijswijk (Holandia/LottoNL-Jumbo) 31
10. Ilnur Zakarin (Rosja/Katusha-Alpecin) ten sam czas
...
35. Michał Kwiatkowski (Polska/Sky) 18.28
58. Tomasz Marczyński (Polska/Lotto Soudal) 31.55
75. Paweł Poljański (Polska/Bora-Hansgrohe) 32.05
136. Maciej Bodnar (Polska/Bora-Hansgrohe) 38.23

Klasyfikacja generalna:

1. Geraint Thomas (Wielka Brytania/Sky) - 79:49.31
2. Tom Dumoulin (Holandia/Sunweb) 2.05
3. Primoz Roglic (Słowenia/LottoNL-Jumbo) 2.24
4. Chris Froome (Wielka Brytania/Sky) 2.37
5. Steven Kruijswijk (Holandia/LottoNL-Jumbo) 4.37
6. Mikel Landa (Hiszpania/Movistar) 4.40
7. Romain Bardet (Francja/AG2R) 5.15
8. Daniel Martin (Irlandia/UAE Team Emirates) 6.39
9. Nairo Quintana (Kolumbia/Movistar) 10.26
10. Ilnur Zakarin (Rosja/Katusha-Alpecin) 11.49
...
19. Rafał Majka (Polska/Bora-Hansgrohe) 37.35
50. Michał Kwiatkowski (Polska/Sky) 2:01.32
93. Paweł Poljański (Polska/Bora-Hansgrohe) 3:01.12
106. Tomasz Marczyński (Polska/Lotto Soudal) 3:15.02
124. Maciej Bodnar (Polska/Bora-Hansgrohe) 3:36.00