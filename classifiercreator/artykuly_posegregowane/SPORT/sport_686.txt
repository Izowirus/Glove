Jeden z barów w Rio de Janeiro znalazł oryginalny sposób, aby przyciągnąć klientów na środowy mecz piłkarzy Brazylii z Serbią w mistrzostwach świata w Rosji: oferuje darmowe drinki po każdym upadku Neymara na murawę.
      
            Właściciel baru z dzielnicy Vila Penha zareklamował się na Facebooku. Zamieścił zdjęcie napastnika "Canarinhos" z wiadomością: "po każdym upadku Neymara darmowa kolejka shotów".

Neymar był najczęściej faulowanym zawodnikiem po dwóch kolejkach spotkań rosyjskiego mundialu. Obliczono, że w meczu ze Szwajcarią (1:1) popełniono na nim dziesięć fauli, a z Kostaryką (2:0) - cztery. Na murawę padał znacznie częściej, symulując faule, jak w meczu z Kostaryką, gdy sędzia początkowo odgwizdał rzut karny, odwołany po wideoweryfikacji.