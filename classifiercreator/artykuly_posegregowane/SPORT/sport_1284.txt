Holenderka Suzanne Schulting została mistrzynią olimpijską w short tracku na 1000 m. To jej największy sukces w karierze i pierwszy złoty medal wielkiej imprezy. Na 12. pozycji sklasyfikowano Magdalenę Warakomską, która odpadła w ćwierćfinale.
      
            20-letnia Schulting, najlepsza w Pucharze Świata na tym dystansie w poprzednim sezonie, w finale prowadziła praktycznie od startu, tylko na moment pozwoliła się wyprzedzić Kim Boutin. Kanadyjka finiszowała druga, zdobywając trzeci indywidualny medal w Pjongczangu; na 500 i 1500 m była trzecia.

Trzecia była Arianna Fontana, mistrzyni olimpijska na 500 m i brązowa medalistka w sztafecie. Włoszka już po raz ósmy w karierze stanęła na olimpijskim podium, lecz po raz piąty na jego najniższym stopniu.

"Wydawało mi się, że medal na 1000 m, który nie jest moim ulubionym dystansem, nie jest realny, ale dziś wszystko ułożyło się po mojej myśli, a do tego sprzyjała mi fortuna" - wspomniała reprezentantka Italii.

Na ostatnim okrążeniu, przy próbie wyprzedzenia rywalek po zewnętrznej, przewróciły się dwie startujące w finale A reprezentantki gospodarzy, w tym 19-letni Minjeong Choi, która wcześniej po złoto sięgnęła na 1500 m i w sztafecie.

"To była moja wina. Najpierw się zderzyłyśmy, a później się przewróciłyśmy. Przykro mi bardzo. W całym nieszczęściu choć dobrze, że moja koleżanka nie doznała kontuzji" - tłumaczyła Sukhee Shim, która po dyskwalifikacji zajęła ostatecznie szóstą lokatę.

Warakomska zakończyła zmagania na ćwierćfinale. Po dobrym starcie była druga, za Holenderką Larą van Ruijven, jednak szybko straciła premiowaną pozycję, w pewnym momencie spadła nawet na ostatnią, czwartą lokatę. Została sklasyfikowana na 12. pozycji. Wcześniej w Pjongczangu była 20. na 1500 m i 28. na najkrótszym dystansie.