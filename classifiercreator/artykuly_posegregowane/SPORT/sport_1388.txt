Na znacznie więcej niż 22. miejsce liczyła Justyna Kowalczyk w olimpijskim sprincie w Pjongczangu. Polska biegaczka narciarska po swoim starcie była wyraźnie rozczarowana. "Widocznie nie był to dzień na wygrywanie" - powiedziała.
      
            Sprint techniką klasyczną był jedną z dwóch konkurencji - obok biegu na 30 km - z którymi Kowalczyk wiąże największe nadzieje na dobry wynik w Pjongczangu. W pierwszym przypadku skończyło się jednak znacznie poniżej oczekiwań - piątym miejscem w swoim ćwierćfinale i ostatecznie 22. pozycją.

Polka musiała w swojej serii uznać wyższość Rosjanki Natalii Niepriajewej, Szwajcarki Lauren van der Graff, Szwedki Anny Dyvik i Norweżki Ingvild Flugstad Oestberg. Żadna z nich ostatecznie nie stanęła na podium.

"Ziściło się to, czego się najbardziej obawiałam, ale nie w ten sposób, jak się spodziewałam. Problemy związane z tym ostatnim zjazdem zaczęły się bowiem już na górze. Oestberg uparła się, żeby biec pierwsza, potem przyhamowała i ja za nią również musiałam. Sam zjazd przeszłam normalnie. Tylko przez jej błędy cały czas traciłyśmy prędkość. Końcówkę już wszyscy dokładnie widzieli" - opisywała swoje odczucia Kowalczyk.

Osiem lat temu w Vancouver narciarka z Kasiny Wielkiej w tej konkurencji wywalczyła srebrny medal igrzysk, przegrywając tylko z Marit Bjoergen. Tym razem Norweżki zabrakło na starcie.

W tym sezonie natomiast to właśnie w tej konkurencji uzyskała najlepszy wynik w Pucharze Świata - siódme miejsce 2 grudnia w Lillehammer.

"Narty miałam bardzo dobrze przygotowane na podbieg. Wydolnościowo też byłam dobra, ale czegoś zabrakło. Muszę sobie to wszystko jeszcze raz obejrzeć. Gdybym biegła tak, jak Niepriajewa, czyli z przodu, to takie rzeczy by się nie wydarzyły. Widocznie nie był to dzień na wygrywanie" - dodała podopieczna Aleksandra Wierietielnego.

Kowalczyk była wyraźnie rozczarowana i trudno jej się dziwić.

"Czuję w tej chwili zimno i to, że zaraz muszę iść do trenera i spojrzeć mu w oczy. Później pewnie będę czuła więcej" - zdradziła.

To był jej drugi start w koreańskich igrzyskach. W pierwszym - w biegu łączonym (7,5 km techniką klasyczną + 7,5 km techniką dowolną) zajęła 17. miejsce. Kolejnym będzie sprint drużynowy techniką dowolną w parze z Sylwią Jaśkowiec. Trzy lata temu w Falun stanęły na najniższym stopniu podium mistrzostw świata. Teraz jednak na taki wynik nie mają praktycznie szans. Po wielu problemach zdrowotnych Jaśkowiec z pełnym obciążeniem trenuje dopiero od grudnia.

"Na pewno damy z siebie wszystko" - zapewniła Kowalczyk.

Po złoty medal sięgnęła we wtorek Szwedka Stina Nilsson. Druga była Norweżka Maiken Caspersen Falla, a trzecia występująca pod flagą olimpijską Rosjanka Julia Biełorukowa.

W kwalifikacjach odpadły dwie inne polskie biegaczki. Jaśkowiec zajęła 37. miejsce, a Ewelina Marcisz 38.

Z Pjongczangu - Wojciech Kruk-Pielesiak