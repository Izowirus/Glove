Roberto Mancini został trenerem piłkarskiej reprezentacji Włoch - poinformowała federacja na swojej stronie internetowej. Kariera szkoleniowa 53-letniego Manciniego trwa od 2001 roku.
      
            Z Interem Mediolan sięgnął po trzy tytuły mistrza Włoch z rzędu (2006-08). W 2012 roku natomiast świętował z Manchesterem City mistrzostwo Anglii.

Ostatnio pracował w Zenicie Sankt Petersburg. By móc zostać selekcjonerem reprezentacji narodowej za porozumieniem stron rozwiązał umowę z rosyjskim klubem. W nowej roli zadebiutuje 28 maja, kiedy Włosi towarzysko zmierzą się z Arabią Saudyjską.

Włoska reprezentacja nie miała trenera od listopada zeszłego roku, kiedy z tego stanowiska zwolniony został Gian Piero Ventura po tym, gdy "Azzurri" nie zakwalifikowali się na mistrzostwa świata w Rosji.