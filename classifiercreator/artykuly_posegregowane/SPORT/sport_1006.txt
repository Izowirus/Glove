Serbian referee Milorad Mazic during the UEFA Champions League Group G soccer match between AS Monaco and Besiktas Istanbul at Stade Louis II in Monaco, 17 October 2017. Archiwum fot. PAP/EPA/SEBASTIEN NOGIER
                                        

            Serb Milorad Mazic poprowadzi finał piłkarskiej Ligi Mistrzów między Liverpoolem a Realem Madryt. Sędzią głównym meczu o trofeum w Lidze Europejskiej Atletico Madryt - Olympique Marsylia będzie Holender Bjoern Kuipers, a technicznym - Szymon Marciniak.
      
            Informację podała w poniedziałek Europejska Unia Piłkarska (UEFA). Ostatni w tym sezonie mecz Champions League odbędzie się 26 maja w Kijowie, a finał LE zaplanowano na 16 maja w Lyonie.

45-letni Mazic jest międzynarodowym sędzią od 2009 roku. Prowadził spotkania mistrzostw świata 2014 i Euro 2016, był także arbitrem głównym finału Pucharu Konfederacji w 2013.

W tym sezonie był sędzią czterech spotkań Ligi Mistrzów i dwóch Ligi Europejskiej. Nadzorował także mecz eliminacji mistrzostw świata pomiędzy Danią a Polską, wygrany przez gospodarzy w Kopenhadze 4:0.

Zarówno Mazic, Kuipers, jak i Marciniak znaleźli się na liście arbitrów głównych wyznaczonych do prowadzenia spotkań mistrzostw świata w Rosji (14 czerwca - 15 lipca).