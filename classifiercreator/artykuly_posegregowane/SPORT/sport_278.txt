Agnieszka Radwańska wycofała się z rywalizacji w turnieju WTA China Open 2018 w Pekinie i zakończyła sezon - potwierdził sparingpartner, a prywatnie mąż tenisistki Dawid Celt.
      
            Ten rok nie był dla niej udany, miała problemy zdrowotne, przez które wypadła ze światowej czołówki. Obecnie zajmuje 55. miejsce w rankingu WTA, ale prawdopodobnie jeszcze spadnie, bo straci punkty, jakie uzyskała przed rokiem za udział w trzeciej rundzie turnieju w Pekinie. Pod koniec ubiegłego sezonu była w rankingu 28.

Krakowianka miała jesienią w planie start w Seulu i Pekinie. W stolicy Korei Południowej odpadła w 2. rundzie po porażce z Rumunką Iriną-Camelią Begu 4:6, 3:6, narzekając na ból stopy. Teraz zrezygnowała z udziału w China Open.