Wisła, 22.07.2018. Zadowolony Polak Kamil Stoch po 2. serii konkursu indywidualnego Letniej Grand Prix w skokach narciarskich w Wiśle, 22 bm. Nasz zawodnik wygrał zawody i został liderem cyklu. (paw) Archiwum fot. PAP/Grzegorz Momot
                                        

            Kamil Stoch wygrał konkurs Letniej Grand Prix w skokach narciarskich w niemieckim Hinterzarten. Drugie miejsce zajął reprezentant gospodarzy Karl Geiger, trzecie Szwajcar Killian Peier, a czwarte Piotr Żyła.
      
            Stoch umocnił się prowadzeniu w klasyfikacji generalnej LGP, gdyż przed tygodniem triumfował także w pierwszych zawodach cyklu w Wiśle.

Trzykrotny mistrz olimpijski imponuje formą. W pierwszej próbie niemal przeskoczył obiekt uzyskując 110 m. W serii finałowej osiągnął 106,5 m. To były dwa najdłuższe tego dnia skoki. Geiger stracił do niego aż 14,8 pkt.

To dziewiąte w karierze zwycięstwo Stocha w zawodach LGP. Nigdy nie wygrał całego cyklu. W 2010 i 2011 roku był drugi, a w 2016 - trzeci.

Żyła natomiast poleciał na odległość 105 i 102 m. Czwarty był także po pierwszej serii.

W zawodach wzięło udział jeszcze czterech Polaków. Stefan Hula (101,5 i 100 m) został sklasyfikowany na szóstej pozycji, Jakub Wolny (103 i 100 m) - na ósmej, Dawid Kubacki (101 i 97,5 m) - na 10., a Maciej Kot (101 i 94 m) na 17.

W klasyfikacji generalnej Stoch o 70 punktów wyprzedza Żyłę. Trzeci Geiger traci do lidera 84 pkt.

Kolejne zawody odbędą się 4 sierpnia w szwajcarskim Einsiedeln.

Kilka godzin wcześniej w Hinterzarten rywalizowały kobiety. Wygrała Japonka Sara Takanashi, a 27. była Kinga Rajda, jedyna Polka w stawce.

Wyniki:

1. Kamil Stoch (Polska) 271,1 pkt (110,0/106,5 m)
2. Karl Geiger (Niemcy) 256,3 (104,0/99,0)
3. Killian Peier (Szwajcaria) 255,8 (104,0/100,5)
4. Piotr Żyła (Polska) 252,6 (105,0/102,0)
5. Jewgienij Klimow (Rosja) 250,7 (102,5/100,5)
6. Stefan Hula (Polska) 248,8 (101,5/100,0)
...
8. Jakub Wolny (Polska) 247,5 (103,0/100,0)
10. Dawid Kubacki (Polska) 244,4 (101,0/97,5)
17. Maciej Kot (Polska) 237,1 (101,0/94,0)

Klasyfikacja generalna:

1. Kamil Stoch (Polska) 200 pkt
2. Piotr Żyła (Polska) 130
3. Karl Geiger (Niemcy) 116
...
5. Dawid Kubacki (Polska) 76
8. Jakub Wolny (Polska) 54
9. Stefam Hula (Polska) 52
14. Maciej Kot (Polska) 38
25. Tomasz Pilch (Polska) 14
30. Przemysław Kantyka (Polska) 10
33. Aleksander Zniszczoł (Polska) 6