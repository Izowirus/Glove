Tychy, 06.09.2018. Premier Mateusz Morawiecki (C) w towarzystwie dzieci podczas briefingu prasowego na boisku osiedlowym w Tychach, 06 bm. (paw) PAP/Andrzej Grygiel PAP © 2018 / Andrzej Grygiel
                                        

            W najbliższych paru latach przeznaczymy ponad 500 mln zł na około trzy tysiące różnych obiektów sportowych w gminach w całej Polsce - oświadczył w czwartek w Tychach (Śląskie) premier Mateusz Morawiecki.
      
            Premier podkreślił, że należy wspierać lokalne inicjatywy, które promują kulturę fizyczną oraz wspierają aktywność młodych ludzi. Oświadczył, że w najbliższych paru latach ponad 500 mln zł zostanie przeznaczonych na około 3 tys. różnych obiektów sportowych w gminach w całej Polsce. "Mogę się tylko bardzo mocno ucieszyć, że w wielu miejscach młodzi chłopcy, dziewczęta będą mieli lepsze warunki do zabawy, gry" - powiedział premier. Morawiecki zapewnił również, że rząd chce współpracować "ze wszystkimi, którzy są dobrymi gospodarzami małych ojczyzn".

Czwartkowa wizyta premiera Morawieckiego i ministra sportu Witolda Bańki w Tychach była związana z deklaracją przekazania pieniędzy na remont boiska na terenie należącym do jednej z tyskich spółdzielni mieszkaniowych. Korzystające z niego dzieci nakręciły i wrzuciły do internetu filmik o potrzebie odnowienia boiska, na którym można się skaleczyć o wystające kamienie, a piłka często wpada do płynącego obok ścieku. "Syn ma jeszcze rozdarte kolano, a jak wpadają do tego ścieku, to trzeba ich pół godziny szorować. Chcemy mieć po prostu boisko, wystarczy je ogrodzić, nawieźć ziemi. Nie chcemy orlika za nie wiadomo ile, tylko żeby syn był na tym boisku bezpieczny" - powiedział PAP ojciec jednego z chłopców Sebastian Główczyk.

"Jak wiadomo piłka jest okrągła, a bramka są dwie, ale żeby grać w piłkę, to jeszcze potrzebne jest boisko. Dlatego odpowiedzieliśmy pozytywnie na apel, który grupa chłopców skierowała do ludzi dobrej woli. Jednocześnie pokazujemy, że współpracujemy z różnymi podmiotami, które zajmują się przestrzenią publiczna, bo boiska są bardzo ważnym elementem przestrzeni, kultury fizycznej. To bardzo leży nam na sercu" - powiedział premier Morawiecki podczas briefingu prasowego na boisku.

"Mam też taką nadzieję, że tak jak dzisiaj GKS Tychy walczy w pierwszej lidze o wejście do ekstraklasy - czego życzę wszystkim kibicom tego wspaniałego klubu - żeby na tym boisku chłopcy, którzy będą kiedyś grali tak jak Arkadiusz Milik, który pochodzi z Tych, czy Radosław Gilewicz, który nieopodal Tych się urodził, żeby przyszli reprezentanci GKS Tychy czy Polski wyrośli na takich boiskach, które będą pięknie wkrótce wyrychtowane, dopracowane przez wykonawcę" - dodał Mateusz Morawiecki.

"Tak jak spełniamy nasze obietnice w rządzie, tak w naszym planie samorządowym jesteśmy taką formacją polityczno-społeczną, która chce być blisko ludzi" - podkreślił, życząc dzieciom dobrych ocen w nowym roku szkolnym.

Minister Bańka dziękował premierowi za to, że rozwój infrastruktury sportowej stanowi tak ważny punkt programowy rządu. "Tak sobie żartuję, że mały Mateusz zaapelował o pomoc, o boisko w tym miejscu i zobaczcie państwo, jak szybko duży Mateusz zareagował. To tylko pokazuje, jak ważną rolę odgrywa w naszej polityce inwestowanie w infrastrukturę sportową" - podkreślił.

"Rząd pana premiera przeznacza rekordowe środki na infrastrukturę sportową, na dofinansowanie boisk. 4 lata, ok. 2 mld zł i suma summarum 6 tys. obiektów – od otwartych stref aktywności poprzez takie małe boiska. To jest rekordowa ilość i chciałbym za to podziękować panu premierowi. Kultura fizyczna, rozwój infrastruktury sportowej jest niezwykle ważny. Nie ma sukcesów w sporcie młodzieżowym, wyczynowym bez dobrej infrastruktury" - powiedział minister. Podkreślił, że wkrótce małe podmioty - takie jak spółdzielnie mieszkaniowe - mogą liczyć na ułatwienia w ubieganiu się o środki z programów infrastrukturalnych na cele sportowe.

Za inicjatywę premierowi dziękowała też Izabela Paluchowska, wiceprezes spółdzielni mieszkaniowej "Weronika". "To niewyobrażalna rzecz, że apel dzieci dotarł i spotkał się z odzewem na tak wysokim szczeblu. Jako spółdzielnia dołożymy starań, by chłopcy jak najszybciej mogli się cieszyć się wymarzonym boiskiem i z niego korzystać" - podkreśliła.