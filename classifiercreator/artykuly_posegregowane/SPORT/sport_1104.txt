Zlatan Ibrahimovic zadebiutował w barwach Los Angeles Galaxy. Szwedzki piłkarz w końcówce derbowego meczu ligi MLS z Los Angeles FC zdobył dwie bramki zapewniając swojej drużynie zwycięstwo 4:3.
      
            Ibrahimovic, który ostatnio był zawodnikiem Manchesteru United, zaczął mecz na ławce rezerwowych. Po 48 minutach jego zespół przegrywał 0:3, a Szwed na boisku pojawił się w 71., przy stanie 1:3.

W 73. kontaktową bramkę zdobył Chris Pontius. Ibrahimovic wyrównał w 77. strzałem z ponad 30 metrów, a zwycięskiego gola uderzeniem głową zdobył już w doliczonym przez sędziego czasie gry.

Uświetnienie debiutu golem nie jest dla Ibrahimovica niczym niezwykłym. Wcześniej na listę strzelców wpisywał się w swoich pierwszych meczach w barwach: Malmoe, Juventusu Turyn, Interu Mediolan, Barcelony, Paris Saint-Germain i Manchesteru United.