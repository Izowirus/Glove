Na czterech telebimach umieszczonych na płycie PGE Narodowego obejrzą kibice 19 czerwca mecz Polska - Senegal na piłkarskim mundialu. To będzie jedyna możliwość wzięcia udziału w Narodowej Strefie Kibica w Warszawie. Spotkanie może zobaczyć nawet 70 tysięcy osób.
      
            Organizatorzy strefy poinformowali, że dla sympatyków kadry narodowej przygotowane zostaną cztery ekrany o wymiarach 16x9 metrów.

"W pozostałych terminach meczów reprezentacji - 24 czerwca z Kolumbią, 28 czerwca z Japonią - stadion jest zajęty, odbywać się będą koncerty i inne wydarzenia. Dlatego zapraszamy 19 czerwca do Narodowej Strefy Kibiców na PGE Narodowym na spotkanie z Senegalem" - powiedziała PAP dyrektor ds. komunikacji, promocji i marketingu stołecznego obiektu Monika Borzdyńska.

Spotkanie z afrykańską drużyną odbędzie się w Moskwie o godz. 17 czasu polskiego.

Poza transmisją meczu, w koronie areny czekać będą liczne atrakcje dla dzieci i dla dorosłych, dodatkowo czas umilą występy muzyczne oraz animacje w poszczególnych strefach.

"PGE Narodowy, jak na Dom Reprezentacji Polski przystało, zmieni się na ten jeden dzień w prawdziwe centrum polskiej piłki nożnej. Tłum w barwach narodowych będzie wspólnie śledził poczynania naszych piłkarzy. Naturalnie nie zabraknie także innych elementów, które sprawią, że będziemy się po prostu dobrze bawić. Gorąco trzymam kciuki za to, aby wynik meczu był dla nas jak najlepszy, a jego świętowanie na długo zapisało się w pamięci" — wspomniała cytowana w komunikacie Alicja Omięcka, prezes PGE Narodowego.

Jak poinformowała Borzdyńska, bilety będą kosztować od 10 do 30 złotych. Do nabycia będą również tzw. wejściówki VIP-owskie.