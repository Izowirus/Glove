epa06631352 Agnieszka Radwanska of Poland in action against Victoria Azarenka of Belarus during their fourth round match at the Miami Open tennis tournament on Key Biscayne, Miami, Florida, USA, 26 March 2018. EPA/RHONA WISE Dostawca: PAP/EPA. Archiwum PAP/EPA © 2018 / RHONA WISE
                                        

            Rozstawiona z "trójką" Agnieszka Radwańska nie dokończyła meczu pierwszej rundy turnieju WTA na kortach ziemnych w Stambule (pula nagród 250 tys. dol.). Polska tenisistka skreczowała przy stanie 6:1, 2:0 dla Chorwatki Donny Vekic.
      
            Pierwszy tegoroczny start Radwańskiej na "mączce" - ku rozczarowaniu kibiców krakowianki - zakończył się bardzo szybko. W inauguracyjnym secie 29-letnia zawodniczka utrzymała podanie tylko w swoim pierwszym gemie serwisowym. Nie stawiała zbytnio oporu Vekic, która szybko powiększała przewagę. Polka co prawda obroniła dwie piłki setowe, ale przy trzecim już się poddała.

W przerwie do Radwańskiej podszedł pełniący rolę jej drugiego trenera i sparingpartnera Dawid Celt. Rozmowa z nim na niewiele się zdała. Po przegraniu dwóch pierwszych gemów drugiej odsłony Polka poprosiła o przerwę medyczną. Fizjoterapeutce wyjaśniła, że ma problem z dolną partią pleców. Krótki masaż, podczas którego krakowianka leżała na korcie, nie poprawił jednak sytuacji -  Radwańska wstała, podeszła do Chorwatki i podziękowała jej za grę.

Był to drugi w karierze pojedynek 29. w rankingu WTA Polki z 54. w tym zestawieniu rywalką. Pięć lat remu pierwsza z nich wygrała spotkanie rozgrywane w ramach Pucharu Federacji.

Radwańska w planach na najbliższe tygodnie ma jeszcze turniej w Madrycie i rozpoczynający się 27 maja wielkoszlemowy French Open. Nie wiadomo jednak, czy wtorkowy uraz spowoduje zmianę w programie startów.

Krakowianka 10 lat temu zwyciężyła w zawodach w Stambule, ale później już w nich nie wystąpiła, wybierając zamiast tego odbywającym się w tym samym czasie bardziej prestiżowy turniej w Stuttgarcie.

Wynik meczu 1. rundy singla:

Donna Vekic (Chorwacja) - Agnieszka Radwańska (Polska, 3) 6:1, 2:0 i krecz Radwańskiej.