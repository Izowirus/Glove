epa06953072 Legia Warsaw's head coach Ricardo Sa Pinto during the UEFA Europa League third qualifying round, second leg, soccer match between F91 Dudelange and Legia Warsaw at Josy Barthel stadium in Luxembourg, 16 August 2018.  EPA/JULIEN WARNAND 
Dostawca: PAP/EPA. PAP/EPA © 2018 / JULIEN WARNAND
                                        

            Nowy trener piłkarzy Legii Ricardo Sa Pinto podkreślił w sobotę, że jego zespół musi się podnieść i walczyć, bo ma do zdobycia mistrzostwo oraz Puchar Polski. W niedzielę o godz. 15.30 warszawski zespół podejmie w 5. kolejce ekstraklasy beniaminka Zagłębie Sosnowiec.
      
            Ostatnie tygodnie były bardzo nieudane dla obrońców tytułu. Wprawdzie w ekstraklasie radzą sobie coraz lepiej (dwa wyjazdowe zwycięstwa z rzędu), ale występy na arenie międzynarodowej zakończyły się fatalnie dla stołecznej drużyny.

Najpierw legioniści odpadli w 2. rundzie eliminacji Ligi Mistrzów, po dwumeczu ze słowackim Spartakiem Trnawa, a następnie nie sprostali luksemburskiemu F91 Dudelange w 3. rundzie kwalifikacji Ligi Europejskiej.

Od poniedziałku trenerem Legii jest Portugalczyk Sa Pinto.

"Każdego dnia wiem o klubie coraz więcej. Oczywiście, jeszcze nie wszystko, ale pracuję, aby tak było. Dotychczas wszystko przebiega dobrze. Chcieliśmy przejść Dudelange. Nie można było jednak wiele zdziałać. Pierwszy mecz okazał się decydujący i trudno było odwrócić losy rywalizacji. Musimy się podnieść i walczyć. Mamy do zdobycia mistrzostwo i puchar" - powiedział Sa Pinto na sobotniej konferencji prasowej przed meczem z Zagłębiem Sosnowiec.

Jak przypomniał, w tym sezonie Legia nie zwyciężyła jeszcze na własnym stadionie - w żadnych rozgrywkach.

"Wygrana jest więc naszym celem na jutro. Kiedy objąłem Standard Liege, drużyna była w podobnym punkcie jak teraz Legia. Udało mi się jednak ją podnieść i odbudować. Wierzę w Legię i w kompetencje współpracujących ze mną osób" - zaznaczył.

Przy okazji Sa Pinto poprosił kibiców Legii o wsparcie.

"Pamiętam, że gdy 2012 roku przyjechałem do Warszawy ze Sportingiem (1/16 finału LE - PAP), byłem pod wrażeniem kibiców Legii. Bardzo trudno rywalizować na tym boisku. Pamiętam, że było sporo śniegu, a fani rzucali śnieżkami w naszych zawodników, aby jeszcze bardziej utrudnić im grę. Kibice Legii wytwarzają tutaj ogromną presję. Chciałbym czuć taką atmosferę na każdym naszym meczu. Podobni kibice byli w Standardzie Liege. Gdy dołączyłem do klubu, mieliśmy problemy z frekwencją, a kiedy odchodziłem, na stadionie był komplet. Chciałbym zatem prosić fanów o wsparcie. Wiem, że w klubie są wspaniali ludzie, jednak bez wsparcia kibiców nie uda nam się nic zbudować. Potrzebujemy spokoju. Wszyscy mamy jeden cel – zwyciężać w każdym spotkaniu" - zapowiedział Sa Pinto.