W przepięknej scenerii Muzeum Pałacu Króla Jana III w Wilanowie odbyła się w piątkowy wieczór uroczysta prezentacja 75. Tour de Pologne UCI World Tour - Narodowego Wyścigu Niepodległości. Zebrani goście poznali trasę tegorocznego wyścigu, który rozpocznie się 4 sierpnia na Rynku Głównym w Krakowie, a zakończy 10 sierpnia w Bukowinie Tatrzańskiej.
      
            "Jestem bardzo wzruszony. Mija 25 lat od Tour de Pologne w nowej, zawodowej formule. Razem przeszliśmy długą drogę i możemy być dumni, bo Tour de Pologne należy do grona największych wyścigów świata, przyciąga najlepszych kolarzy i kreuje gwiazdy. Każdy dołożył cegiełkę do naszego narodowego wyścigu" - mówił podczas prezentacji Czesław Lang, Dyrektor Generalny Tour de Pologne.

Tegoroczny Tour de Pologne rozpocznie się 4 sierpnia w Krakowie. Na początek kolarze będą mieli do pokonania trzy płaskie etapy. Pierwszy Kraków Rynek Główny - Kraków, drugi Tarnowskie Góry - Katowice oraz trzeci Stadion Śląski - Zabrze. Czwartego dnia na trasie pojawią się góry, a peleton przejedzie z Jaworzna do Szczyrku. I ta górska sceneria będzie towarzyszyć peletonowi do samego końca. Kolejne etapy także będą obfitowały w trudne podjazdy. Piąty etap poprowadzi z Kopalni Soli "Wieliczka" do Bielska-Białej, szósty z Zakopanego do słowackiego Popradu, a finałowy królewski etap zostanie rozegrany na rundach wokół Bukowiny Tatrzańskiej.

Podczas 75. Tour de Pologne UCI World Tour kolarze będą walczyć o zwycięstwo w klasyfikacji generalnej Carrefour. Firma Carrefour Polska po raz drugi z rzędu jest Sponsorem Głównym wyścigu. "Bardzo się cieszę, że Carrefour Polska jako sponsor główny 75. Tour de Pologne może świętować wspólnie z wielbicielami kolarstwa 90-lecie wyścigu. Ponowne zaangażowanie Carrefour w największe wydarzenie kolarskie w kraju doskonale wpisuje się w strategię biznesową naszej firmy. Nie zapominajmy, że dobre wyniki sportowe oprócz intensywnych treningów, wymagają odpowiedniej, zbilansowanej diety. Ambicją Carrefour jest bycie liderem transformacji żywieniowej, poprzez m.in. wdrożenie planu rolnictwa ekologicznego, demokratyzację żywności bio oraz promocję produktów lokalnych i regionalnych. Nasze zaangażowanie w Tour de Pologne wpisuje się w nasze działania związane z promocją zdrowego stylu życia oraz strategię transformacji żywieniowej Carrefour" - powiedział Robert Noceń, Sekretarz Generalny Carrefour Polska.

Oprócz klasyfikacji generalnej kolarze będą także walczyć w klasyfikacjach - Najlepszy Góral TAURON, Najlepszy Sprinter HYUNDAI oraz Najaktywniejszy Zawodnik LOTTO, a także w klasyfikacji premii Najlepszy Polak LOTOS. Ponieważ w tym roku przypada stulecie niepodległości Polski na setnym kilometrze każdego etapu znajdzie się specjalna Premia Niepodległa, której sponsorem jest LOTOS.

Prezentacja Tour de Pologne odbyła się na dziedzińcu Muzeum Pałacu Króla Jana III w Wilanowie. W imieniu władz Miasta Stołecznego Warszawy gości powitała wiceprezydent Warszawy Renata Kaznowska. "Jesteśmy dziś w miejscu zupełnie wyjątkowym i szczególnym dla nas nie tylko ze względu na historię. To właśnie tu co roku zapraszamy mieszkańców Warszawy do Królewskiego Ogrodu Światła i na pokazy mappingu na fasadzie muzeum" - powiedziała Renata Kaznowska. Goście prezentacji mieli możliwość zobaczenia specjalnego mappingu 90 lat Tour de Pologne, który w efektowny sposób przedstawił zebranym najważniejsze wydarzenia z historii wyścigu i kolarstwa.

Prezentacja Tour de Pologne była częścią Wielkiego Warszawskiego Weekendu Rowerowego. W ramach tego wydarzenia w sobotę odbędzie się Vienna Life Lang Team Maraton Rowerowy oraz Wyścig o Puchar Ministra Sportu i Turystyki, a w niedzielę szosowy Lang Team Race. W czasie całego weekendu, na który przypada Noc Muzeów, wszyscy chętni mogą zwiedzić mobilne muzeum Tour de Pologne, które jest częścią Roadshow 90 lat Tour de Pologne. "Tour de Pologne to esencja sportu. Jest wyczyn na najwyższym światowym poziomie, nacisk na fundamenty, poprzez wyścigi kolarskie dzieci i młodzieży wokół Tour de Pologne, a także promocja kolarstwa poprzez sport powszechny. Do tego dochodzi promocja Polski na całym świecie" - mówił obecny na prezentacji Minister Sportu i Turystyki Witold Bańka.

Podczas prezentacji przedstawiono także szczegóły tegorocznego TAURON Tour de Pologne Amatorów, który odbędzie się 10 sierpnia w BUKOVINA Resort, a także Kinder+Sport Mini Tour de Pologne oraz Kinder+Sport Mini Tour de Pologne CUP który będzie towarzyszył głównemu wyścigowi.

75. Tour de Pologne UCI World Tour - Narodowy Wyścig Niepodległości 4-10 sierpnia:
1. etap: Kraków Rynek Główny - Kraków, 132 km
2. etap: Tarnowskie Góry - Katowice, 156 km
3. etap: Stadion Śląski - Zabrze, 140 km
4. etap: Jaworzno - Szczyrk, 179 km
5. etap: Kopalnia Soli "Wieliczka" - Bielsko-Biała, 152 km
6. etap: Zakopane - Poprad, 180 km
7. etap: BUKOVINA Resort - Bukowina Tatrzańska, 136 km