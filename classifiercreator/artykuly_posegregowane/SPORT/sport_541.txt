Francja zaprezentowała antyfutbol - zarzucili rywalom na łamach dziennika "Het Nieuwsblad" belgijscy piłkarze Thibaut Courtois i Eden Hazard po porażce 0:1 we wtorkowym półfinale mistrzostw świata w Rosji.
      
            Jedyną bramkę w Sankt Petersburgu zdobył w 51. minucie głową, po dośrodkowaniu z rzutu rożnego, Samuel Umtiti.

"Nie spodziewałem się, że taki napastnik jak Olivier Giroud może grać tak daleko od bramki rywala. Francuzi mieli prawo zastosować taką taktykę, tym bardziej, że wiedzieli, że taki styl sprawia nam trudności. Ale to się trudno ogląda. Ten zespół wcale nie był lepszy od nas, za to jest bardzo mocny w obronie" - powiedział Courtois, podstawowy bramkarz "Czerwonych Diabłów" i Chelsea Londyn.

"Szkoda, to bardzo frustrujące. Chyba wolałbym nawet odpaść w ćwierćfinale z Brazylią, która przynajmniej chciała grać w piłkę" - dodał.

Jego kolega z obu drużyn Hazard był tego samego zdania, choć wyraził je w jeszcze bardziej zdecydowany sposób.

"Wolę przegrywać mecze w takiej reprezentacji Belgii niż wygrywać w takiej reprezentacji Francji" - stwierdził 27-letni napastnik.

Courtois skrytykował też urugwajskiego sędziego Andresa Cunhę. Jego zdaniem arbiter niesłusznie nie odgwizdał faulu na Hazardzie tuż przed linią pola karnego, a ponadto nie reagował, gdy Francuzi grali na czas.

"Nie wiem, gdzie go znaleźli i kto pozwolił mu prowadzić półfinał" - denerwował się.

"Trójkolorowi" zmierzą się w niedzielę na moskiewskich Łużnikach w finale ze zwycięzcą środowego meczu Anglii z Chorwacją. Przegrany w sobotę zagra o trzecie miejsce z Belgią w Sankt Petersburgu.