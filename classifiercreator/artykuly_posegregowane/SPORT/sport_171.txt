Rozstawiony z numerem drugim Serb Novak Djokovic pokonał Szwajcara Rogera Federera (nr 3) 7:6 (8-6), 5:7, 7:6 (7-3) w pófinale halowego turnieju tenisowego ATP serii Masters 1000 w Paryżu.
      
            Był to ich 47. pojedynek, a drugi w tym roku. Minimalnie lepszy jest Djokovic (25-22), który w sierpniu wygrał ze Szwajcarem w finale turnieju w Cincinnati.

Spotkanie dwóch czołowych tenisistów ostatniej dekady miało wyrównany przebieg i dopiero w tie-breaku ostatniego seta zaznaczyła się przewaga Serba. Przy jego prowadzeniu 3-1 Federer popełnił podwójny błąd serwisowy (jeden z dwóch w całym meczu), a po chwili Djokovic prowadził już 6-1. Zakończył trwający trzy godziny i sześć minut mecz, wykorzystując trzecią piłkę meczową.

Djokovic jest czterokrotnym zwycięzcą rywalizacji w hali Bercy (2009, 2013, 2014 i 2015). W finale jego przeciwnikiem będzie Rosjanin Karen Chaczanow.

Pochodzący z Belgradu 31-letni tenisista pozostaje niepokonany od 22 spotkań. Ostatnią porażkę poniósł na początku sierpnia w Toronto z Grekiem Stefanosem Tsitsipasem. Potem wygrał turnieje w Cincinnati, US Open w Nowym Jorku oraz w Szanghaju.

Wcześniej z powodów zdrowotnych wycofał się z paryskiej imprezy najwyżej rozstawiony Hiszpan Rafael Nadal, który w poniedziałek ustąpi Serbowi fotel lidera światowego rankingu. 