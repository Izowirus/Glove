Leszno, 5.05.2017. Tomasz Jędrzejak z Betardu przed meczem zaległej 1 kolejki żużlowej ekstraligi Fogo Unia Leszno kontra Betard Sparta Wrocław.
(jk/awol) PAP/Jakub Kaczmarczyk PAP © 2018 / Jakub Kaczmarczyk
                                        

            W wieku 39 lat zmarł znany żużlowiec Tomasz Jędrzejak, indywidualny mistrz Polski z 2012 roku, jeżdżący ostatnio w Stali Rzeszów - poinformował we wtorek ten klub.
      
            "Z ogromnym żalem i rozpaczą informujemy, że tej nocy odszedł od nas Tomasz Jędrzejak - nasz drogi kolega, rzetelny współpracownik, wspaniały i niezwykle utalentowany zawodnik. Śmierć naszego kolegi jest dla nas ogromnym ciosem, nie ma słów, jakimi możemy wyrazić nasz żal i smutek. Jest to tragiczna chwila zarówno dla całej drużyny, pracowników Klubu, jak i kibiców" - napisano na stronie internetowej Speedway Stali Rzeszów.

Ponad tydzień temu Jędrzejak startował w indywidualnych mistrzostwach Polski w Lesznie (w jednym biegu), a w niedzielnym meczu 2. ligi z Ivestonem PSŻ Poznań (59:31) zdobył 11 punktów.

Żużlową karierę rozpoczynał w Ostrowie Wielkopolskim w miejscowej Iskrze. Wiele sezonów spędził w Betardzie Sparcie Wrocław (wcześniej pod nazwą Atlas) - jeździł w barwach tego zespołu w latach 2002-03, 2007-09 i 2011-17. Od tego sezonu występował w Stali Rzeszów.

Oprócz złotego medalu indywidualnych mistrzostw Polski (2012) miał także w kolekcji m.in. brązowy krążek IMP z 2003 roku.