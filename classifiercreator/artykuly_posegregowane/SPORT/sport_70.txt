Zawodnik Górnika Zabrze Michał Koj (P), podczas meczu 1/8 finału piłkarskiego Pucharu Polski z Rozwojem Katowice, 6 bm. PAP/Andrzej Grygiel
                                        

            Broniąca trofeum Legia Warszawa trafiła na lidera 1. ligi Raków Częstochowa w 1/4 finału piłkarskiego Pucharu Polski. Prowadząca w ekstraklasie Lechia Gdańsk zmierzy się natomiast z Górnikiem Zabrze. Losowanie odbyło się w siedzibie PZPN.
      
            Spotkania tej fazy rozgrywek zaplanowano na 26-28 lutego. Natomiast jak terminy rezerwowe przewidziano 5-7 i 12-14 marca. 

Co ciekawe Legia pierwotnie trafiła na lidera pierwszej ligi już podczas losowania par 1/8 finału. Jednak losowanie zostało powtórzone z powodu błędu technicznego i ostatecznie mistrzowie Polski zmierzyli się z Chrobrym Głogów. 

Oprócz stołecznego zespołu w gronie ćwierćfinalistów znalazło się czterech innych przedstawicieli ekstraklasy. Właśnie spotkanie dwóch z nich: Górnik Zabrze - Lechia Gdańsk, zapowiada się najciekawiej na tym etapie rywalizacji. 

Dwa pozostałe zespoły z ekstraklasy zmierzą się z pierwszoligowcami. Beniaminek Miedź Legnica zagra z Puszczą Niepołomice. W poprzednim sezonie w rozgrywkach 1. ligi dwukrotnie padł remis pomiędzy tymi zespołami (2:2 i 1:1). Czwartą parę tworzą Jagiellonia Białystok z Odrą Opole. 

Finał odbędzie się 2 maja na PGE Narodowym w Warszawie.


Pary 1/4 finału:

Puszcza Niepołomice - Miedź Legnica
Górnik Zabrze - Lechia Gdańsk
Odra Opole - Jagiellonia Białystok
Raków Częstochowa - Legia Warszawa 