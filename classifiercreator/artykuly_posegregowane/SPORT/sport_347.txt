Michał Kwiatkowski (Sky), drugi na mecie drugiego etapu z Marbelli do Caminito del Rey (163,9 km), został liderem kolarskiego wyścigu Vuelta a Espana. W niedzielę szybszy od Polaka był tylko Hiszpan Alejandro Valverde (Movistar).
      
            38-letni Valverde pokonał o 10 lat młodszego Polaka w finiszowej rozgrywce pod górę. Obydwaj uzyskali czas 4:13.01, o trzy sekundy lepszy od dziesiątki kolarzy, którą przyprowadził na metę, wyprzedzony na ostatnich metrach przez zwycięski duet, Belg Laurens De Plus (Quick-Step). W kolejnej grupce ze stratą ośmiu sekund przyjechał Rafał Majka (Bora-hansgrohe), kończąc etap na 20. pozycji.

"Na ten moment już osiągnąłem jeden z przedstartowych celów, którym była wygrana etapowa. Zobaczymy, co przyniosą kolejne dni. Najważniejsze, że bardzo dobrze rozpoczęliśmy Vueltę" - powiedział Valverde.

Prowadzący w klasyfikacji po pierwszym etapie Australijczyk Rohan Dennis (BMC) nieoczekiwanie osłabł na pofałdowanej trasie w andaluzyjskim upale i został za główną grupą na ok. 20 km przed metą. Dotarł do celu w peletonie maruderów na 167. pozycji ze stratą 13.31 i pożegnał się z czerwoną koszulką lidera.

Kwiatkowski, który z pomocą kolegów z ekipy Sky znakomicie wykorzystał okazję do objęcia prowadzenia w wyścigu, w klasyfikacji generalnej wyprzedza Valverde o 14 sekund i Holendra Wilco Keldermana (Sunweb) o 24.

Majka jest 14. ze stratą 42 s do kolegi z reprezentacji Polski.

Kolarz z Torunia drugi raz w karierze założył podczas ceremonii dekoracji koszulkę lidera Vuelta a Espana. Poprzednio prowadził w klasyfikacji tego wyścigu przed dwoma laty, kiedy w czerwonym trykocie jechał przez jeden etap. Stało się to po tym, jak jego ekipa Sky wygrała otwierającą wyścig drużynową jazdę na czas, a na drugim etapie kolarz z Torunia zajął czwarte miejsce, co dało mu prowadzenie w "generalce". Teraz też objął prowadzenie w wyścigu, dzięki znakomitej indywidualnej postawie na drugim odcinku.

"Czasem dwa plus dwa równa się jeden. Oczywiście chciałem także wygrać etap, ale Alejandro jest prawdziwym mistrzem. Dziękuję wszystkim kolarzom ekipy Sky za wspaniałe wsparcie na trasie" - napisał na Twitterze nowym lider wyścigu.

Kwiatkowski prowadzi także w klasyfikacji punktowej oraz kombinowanej (generalna, punktowa i górska).

W poniedziałek odbędzie się trzeci etap wyścigu z Mijas do Alhaurin de la Torre (182,5 km), także w prowincji Malaga.

Wyniki 2. etapu (Marbella - Caminito del Rey, 163,9 km):

1. Alejandro Valverde (Hiszpania/Movistar) 4:13.01
2. Michał Kwiatkowski (Polska/Sky) ten sam czas
3. Laurens De Plus (Belgia/Quick-Step) strata 3 s
4. Wilco Kelderman (Holandia/Sunweb)
5. George Bennett (Nowa Zelandia/LottoNL-Jumbo)
6. Tony Gallopin (Francja/AG2R)
7. Emanuel Buchmann (Niemcy/Bora-hansgrohe)
8. Rigoberto Uran (Kolumbia/Education First)
9. Nairo Quintana (Kolumbia/Movistar)
10. Thibaut Pinot (Francja/FDJ) wszyscy ten sam czas
....
20. Rafał Majka (Polska/Bora-hansgrohe) 8 s

Klasyfikacja po 2 etapach:

1. Michał Kwiatkowski (Polska/Sky) 4:22.46
2. Alejandro Valverde (Hiszpania/Movistar) strata 14 s
3. Wilco Kelderman (Holandia/Sunweb) 25
4. Laurens De Plus (Belgia/Quick-Step) 28
5. Ion Izagirre (Hiszpania/Bahrain-Merida 30
6. Fabio Felline (Włochy/Trek-Segafredo) ten sam czas
7. Emanuel Buchmann (Niemcy/Bora-hansgrohe) 32
8. Tony Gallopin (Francja/AG2R) 33
9. Nairo Quintana (Kolumbia/Movistar) ten sam czas
10. Bauke Mollema (Holandia/Trek-Segafredo) 35
...
14. Rafał Majka (Polska/Bora-hansgrohe) 42