Arłamów, 28.05.2018. Zdjęcia piłkarzy reprezentacji Polski w hotelu w Arłamowie, 28 bm. Polacy rozpoczynają zgrupowanie w Arłamowie, gdzie będą przygotowywać się do mistrzostw świata w Rosji. (gj) PAP/Darek Delmanowicz PAP © 2018 / Darek Delmanowicz
                                        

            Robert Lewandowski wraz z Grzegorzem Krychowiakiem, Wojciechem Szczęsnym i Łukaszem Teodorczykiem wieczorem przylecieli do Arłamowa, gdzie rozpoczyna się zgrupowanie piłkarskiej reprezentacji Polski przed mundialem w Rosji.
      
            Na środę zaplanowany jest pierwszy trening na tym zgrupowaniu. Będzie miał on otwarty charakter, bo na trybunach zasiądzie 800 kibiców. Po południu planowany jest przylot do Arłamowa premiera Mateusza Morawieckiego.

Helikopter z Lewandowskim i trójką pozostałych graczy wylądował po godz. 19. Około 50-osobowej grupie kibiców opłaciła się cierpliwość, bo wszyscy zawodnicy podeszli do nich i cierpliwie rozdawali autografy oraz pozowali do wspólnych zdjęć. Najwięcej czasu fanom poświęcił Szczęsny.

Już przed godziną 17. przed hotelem wylądował natomiast helikopter z Kamilem Grosickim, Maciejem Rybusem, Jackiem Góralskim i Thiago Cionkiem. Klika minut po nich lądowali Łukasz Piszczek i Arkadiusz Milik.

Jako pierwszy natomiast, bo około godz. 14 pojawił się Łukasz Skorupski. Ponad godzinę po nim bocznym wejściem wjechał Artur Jędrzejczyk. Około 16 pod wejście główne hotelu przyjechały dwa busy. W pierwszym z nich byli Łukasz Fabiański, Karol Linetty, Bartosz Bereszyński i Dawid Kownacki. W drugim natomiast Bartosz Białkowski, Sebastian Szymański, Przemysław Frankowski i Paweł Dawidowicz.

Pierwotnie piłkarze mieli się stawić w hotelu do godz. 18. Jednak termin przyjazdu przesunięto o dwie godziny. Wszyscy mają być obecni na wieczornej kolacji. Wyjątkiem jest Marcin Kamiński, który do Arłamowa dotrze dopiero w środę.

"Marcin Kamiński z uwagi na infekcję nie pojawi się we wtorek na zgrupowaniu w Arłamowie. Decyzją doktora kadry Jacka Jaroszewskiego zawodnik dołączy do drużyny w środę do południu" - przekazał rzecznik prasowy PZPN Jakub Kwiatkowski.

W zgrupowaniu weźmie udział 32 zawodników, ale 4 czerwca ogłoszona zostanie ostateczna, 23-osobowa kadra na mistrzostwa świata.

Przed mundialem biało-czerwonych czekają jeszcze dwa mecze kontrolne. 8 czerwca w Poznaniu ich rywalem będzie Chile, a cztery dni później zagrają w Warszawie z Litwą. Następnego dnia kadra Nawałki wyleci do swojej bazy w Soczi.

Turniej w Rosji rozpocznie się 14 czerwca. Wówczas na Łużnikach w Moskwie gospodarz imprezy zmierzy się z Arabią Saudyjską.

Rywalami Polaków w grupie H będą kolejno: Senegal (19 czerwca w Moskwie), Kolumbia (24 czerwca w Kazaniu) i Japonia (28 czerwca w Wołgogradzie).

Marcin Cholewiński