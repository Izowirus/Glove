Warszawa, 12.02.2018. Od lewej: Oskar Kwiatkowski, Weronika Biela i Karolina Sztokfisz, podczas ceremonii ślubowania i wręczenia nominacji na Zimowe Igrzyska Olimpijskie Pjongczang 2018 reprezentantom Polski w snowboardzie. Uroczystość odbyła się 12 bm. w Centrum Olimpijskim w Warszawie. (gj) PAP/Bartłomiej Zborowski PAP © 2018 / Bartłomiej Zborowski
                                        

            Snowboardziści specjalizujący się w konkurencjach alpejskich byli w poniedziałek ostatnią grupą, która w Centrum Olimpijskim im. Jana Pawła II w Warszawie odebrała nominacje do polskiej reprezentacji na XXIII Zimowe Igrzyska Pjongczang 2018.
      
            Tego dnia ślubowanie złożyli: Weronika Biela, Karolina Sztokfisz i Oskar Kwiatkowski (wszyscy AZS Zakopane) oraz trenerzy Piotr Skowroński i Oskar Bom.

W snowboardowych zawodach w Korei wystąpi w sumie sześcioro reprezentantów kraju. Oprócz wspomnianych są to: Aleksandra Król (KS F2 Dawidek Team Zakopane) w konkurencjach alpejskich, która trenuje obecnie w Japonii, oraz Zuzanna Smykała (AZS AWF Katowice) i Mateusz Ligocki (AZS AWF Kraków) w snowcrossie, którzy są już w Pjongczangu.

Ich szanse w olimpijskiej rywalizacji ocenił w rozmowie z PAP sekretarz generalny Polskiego Związku Narciarskiego Tomasz Wieczorek.

„Ola Król ósmym miejscem w slalomie równoległym w ubiegłorocznych mistrzostwach świata w hiszpańskiej Sierra Nevadzie pokazała, że jest w stanie nawiązać walkę z najlepszymi zawodniczkami. Nie chcę swoimi prognozami wywierać jakiejkolwiek presji, ale… jeśli dopisze jej szczęście, bo to bardzo loteryjna konkurencja, to widzę Olę na pozycjach 1-10” – podkreślił.

„Weronika Biela to zawodniczka o dużym potencjale i sporych możliwościach, dlatego mnie osobiście nie satysfakcjonowałyby miejsca 10-20. I chociaż była dwudziesta w mistrzostwach świata, to stać ją na wejście do czołowej dziesiątki” – uważa Wieczorek.

Jego zdaniem „byłoby super, gdyby udało się to również Sztokfisz, która jest po przejściach zdrowotnych z barkami, natomiast mało doświadczony, nieopierzony Kwiatkowski jest nieprzewidywalny, ale to przyszłościowy zawodnik. W ubiegłorocznych mistrzostwach świata był dwunasty. Mógł być śmiało na wyższej pozycji, jednak popełnił błąd i wyeliminował się z dalszej walki. Jeśli będzie na miejscach 10-20 uznam jego występ za udany”.

Odnośnie Smykały Wieczorek stwierdził, że „spokojnie powinna być w dwudziestce, ale stać ją na więcej. Gdyby weszła do finałowej rozgrywki, może sprawić miłą niespodziankę”.

Mateusz Ligocki to – zdaniem sekretarza generalnego PZN – historia snowboardu. „Już przez to, że jest po raz czwarty w olimpijskiej reprezentacji należy mu się szacunek. Wiem, że się przygotowuje na ten jeden, najważniejszy teraz start. Gdyby mu się udał, sprawiłby sobie prezent na koniec bogatej kariery”.