epa05989224 The peloton in action on the Pordoi pass during the 18th stage of the 100th Giro d'Italia cycling race,  over 137 km from Moena to Ortisei/St. Ulrich, Italy, 25 May 2017.  EPA/ALESSANDRO DI MEO 
Dostawca: PAP/EPA. Archiwum PAP/EPA © 2018 / ALESSANDRO DI MEO
                                        

            Po raz pierwszy od 2001 roku polskich kolarzy zabraknie w Giro d'Italia. Wyścig rozpocznie się w piątek w Jerozolimie, co jest wydarzeniem wyjątkowym. Nigdy wcześniej żaden z trzech wielkich tourów - także Tour de France i Vuelta a Espana - nie startował poza Europą.
      
            Jak ujawnił podczas ubiegłorocznego Giro znany włoski dziennikarz Beppe Conti, były duże szanse na to, aby 101. edycja wyruszyła... z Polski. W trakcie jednego z etapów powiedział telewizji RAI, że jeszcze kilka dni temu "na 90 procent" pewne było to, że przyszłoroczny wyścig wystartuje z Polski, a okazją byłaby 40. rocznica wyboru Karola Wojtyły na papieża, ale ostatecznie wygrał inny kraj, którego nazwy wtedy nie wymienił.

Niedługo potem okazało się, że start Giro nastąpi w Izraelu. Pierwszym etapem będzie jazda indywidualna na czas w Jerozolimie (9,7 km). Tego dnia uhonorowany zostanie Gino Bartali, trzykrotny triumfator Giro (1936, 1937, 1946), który przeszedł do historii również jako "Sprawiedliwy wśród Narodów Świata" za pomoc w uratowaniu ponad 800 Żydów w trakcie II wojny światowej. "Etapy w Izraelu będą jemu dedykowane" - oświadczył dyrektor wyścigu Mauro Vegni.

Zawodnicy pozostaną w Izraelu jeszcze dwa dni, finiszując w Tel Awiwie i Ejlacie, a po dniu przerwy przeniosą się na Sycylię.

Pierwszą próbą dla "górali" będzie szósty odcinek z metą na wulkanie Etna. Wiele wyjaśni 14. etap, kończący się morderczym podjazdem na Monte Zoncolan (10 km ze średnim nachyleniem 11 proc.). Ale najtrudniejsze wyzwanie czeka kolarzy w ostatnim tygodniu, na który zaplanowano trzy kolejne etapy w Alpach, z metą w Prato Nevoso, Bardonecchii i Cervinii. Ostatnim akcentem będzie etap w Rzymie, gdzie w przeszłości wyścig kończył się tylko trzy razy: w 1911, 1950 i 2009 roku.

Po raz pierwszy od 17 lat w Giro nie będzie żadnego Polaka. Michał Kwiatkowski (Sky) i Rafał Majka (Bora-Hansgrohe) przygotowują się do Tour de France, a inni również nie mają w planach wyścigu Dookoła Włoch. Jednym z kandydatów do startu w barwach grupy UAE Team Emirates był Przemysław Niemiec, ale ostatecznie nie został zgłoszony. Od tego roku drużyny wystawiają w wielkich tourach mniejsze, ośmioosobowe składy.

W tej sytuacji jedynym "polskim akcentem" będzie Jakub Mareczko, urodzony w Jarosławiu włoski sprinter z zaproszonej przez organizatorów drugoligowej grupy Willier Triestina.

Wśród faworytów Giro wymieniani są Brytyjczyk Chris Froome (Sky), Włoch Fabio Aru (UAE Team Emirates), Francuz Thibaut Pinot (Groupama-FDJ) oraz ubiegłoroczny zwycięzca Holender Tom Dumoulin (Sunweb).

Froome triumfował w ubiegłym roku w Tour de France (po raz czwarty) i Vuelta a Espana, a zwycięstwem w Giro d'Italia skompletowałby swoisty hat-trick. Nikt nie wygrał tych trzech wyścigów w jednym sezonie, a dwóch kolarzy odniosło co najmniej trzy zwycięstwa z rzędu, ale w ciągu dwóch lat: Belg Eddy Merckx - cztery (Giro, Tour, Vuelta, Giro w 1972/73) oraz Francuz Bernard Hinault - (Giro, Tour, Vuelta 1982/83).

W tamtych czasach Vuelta odbywała się w kwietniu, będąc pierwszym z wielkich tourów. Od 1995 roku jest rozgrywana jako ostatnia - na przełomie sierpnia i września.

Startowi Froome'a towarzyszą jednak kontrowersje. Przeciwko Brytyjczykowi toczy się bowiem śledztwo w sprawie możliwego złamania przepisów antydopingowych. Po jednym z etapów ubiegłorocznej Vuelty wykryto w jego organizmie podwyższony poziom salbutamolu. On sam jest astmatykiem i może stosować niektóre środki, ale w tym wypadku norma była wyraźnie przekroczona. Froome nie przyznał się do złamania przepisów. Sprawę bada Trybunał Antydopingowy przy Międzynarodowej Unii Kolarskiej (UCI), który nie wydał jeszcze decyzji.

Trasa 101. Giro d'Italia:

4.5: 1. etap, Jerozolima - Jerozolima, 9,7 km (jazda ind. na czas)
5.5: 2. etap, Hajfa - Tel Awiw, 167 km
6.5: 3. etap, Beer Szewa - Ejlat, 229 km
7.5: dzień odpoczynku
8.5: 4. etap, Katania - Caltagirone, 191 km
9.5: 5. etap, Agrigento - Santa Ninfa, 152 km
10.5: 6. etap, Caltanissetta - Etna, 163 km
11.5: 7. etap, Pizzo - Praia a Mare, 159 km
12.5: 8. etap, Praia a Mare - Montevergine di Mercogliano, 208 km
13.5: 9. etap, Pesco Sannita - Gran Sasso d'Italia, 224 km
14.5: dzień odpoczynku
15.5: 10. etap, Penne - Gualdo Tadino, 239 km
16.5: 11. etap, Asyż - Osimo, 156 km
17.5: 12. etap, Osimo - Imola, 213 km
18.5: 13. etap, Ferrara - Nervesa della Bataglia, 180 km
19.5: 14. etap, San Vito al Tagliamento - Monte Zoncolan, 181 km
20.5: 15. etap, Tolmezzo - Sappada, 176 km
21.5: dzień odpoczynku
22.5: 16. etap, Trydent - Rovereto, 34,5 km (jazda ind. na czas)
23.5: 17. etap, Riva del Garda - Iseo, 155 km
24.5: 18. etap, Abbiategrasso - Prato Nevoso, 196 km
25.5: 19. etap, Venaria Reale - Bardonecchia, 181 km
26.5: 20. etap, Susa - Cervinia, 214 km
27.5: 21. etap, Rzym - Rzym, 118 km