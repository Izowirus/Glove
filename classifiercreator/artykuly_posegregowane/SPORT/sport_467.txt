epa06910018 Movistar team rider Nairo Quintana of Colombia celebrates as he crosses the finish line to win the 17th stage of the 105th edition of the Tour de France cycling race over 65km between Bagneres de Luchon and Saint Lary Soulan col du Portet, France, 25 July 2018.  EPA/SEBASTIEN NOGIER 
Dostawca: PAP/EPA. PAP/EPA © 2018 / SEBASTIEN NOGIER
                                        

            Kolumbijczyk Nairo Quintana z ekipy Movistar wygrał w Saint-Lary-Soulan w Pirenejach 17. etap wyścigu kolarskiego Tour de France. Rafał Majka (Bora-Hansgrohe) atakował, przez moment jechał z Quintaną na czele stawki, ale ostatecznie zajął 11. miejsce.
      
            Kolumbijczyk triumfował po samotnym finiszu, wyprzedzając o 28 sekund Irlandczyka Daniela Martina (UAE Team Emirates) oraz o 47 Brytyjczyka Gerainta Thomasa (Sky), który umocnił się na pozycji lidera wyścigu.

Trudów etapu nie wytrzymał czterokrotny zwycięzca Tour de France Brytyjczyk Chris Froome (Sky). Odpadł z grupy faworytów około 1800 metrów przed finiszem i mimo pomocy kolegi z drużyny Kolumbijczyka Egala Bernala nie zdołał już jej doścignąć. Zajął ósme miejsce, tracąc do Quintany minutę i 35 sekund. Wyprzedziło go kilku groźnych rywali, a w klasyfikacji generalnej spadł z drugiej na trzecią pozycję. Na niższy stopień podium zepchnął go Holender Tom Dumoulin (Sunweb).

Etap z Bagneres-de-Luchon do Saint-Lary-Soulan, najkrótszy od 1971 roku, liczył tylko 65 km, ale stanowił niezwykle wymagającą próbę dla kolarzy, którzy pokonywali trzy przełęcze pirenejskie. Dzielnie walczył Majka, który jechał w czołowych grupkach w różnych składach niemal przez cały etap, a na 16-kilometrowym podjeździe do mety wspinał się razem z Quintaną, ale nie starczyło mu sił. Trzy kilometry przed finiszem doścignęła go grupa faworytów wyścigu.

"Na pierwszych dwóch podjazdach, gdy jechałem z Alejandro Valverde, trochę się zmęczyłem, aby zdobyć jak największą przewagę. No i zapłaciłem za to. Ostatnie siedem kilometrów jechałem swoim tempem, już mocniej nie dałem rady. A i tak przyjechałem z przodu jako jedyny z tej ucieczki" - powiedział Majka reporterom Eurosportu.

28-letni Quintana dwukrotnie zajmował drugie miejsce w klasyfikacji generalnej Tour de France (2013, 2015). W środę odniósł drugie etapowe zwycięstwo, pięć lat po sukcesie w Semnoz, co pozwoliło mu przesunąć się w +generalce+ na piątą pozycję.

W Saint-Lary-Soulan Majka odniósł jedno ze swoich trzech zwycięstw etapowych w "Wielkiej Pętli" (2014). W tej samej miejscowości triumfował również Zenon Jaskuła w 1993 roku.

W czwartek na odcinku z Trie-sur-Baise do Pau o wygraną powinni walczyć sprinterzy, a w piątek Majka będzie miał ostatnią szansę do pokazania się na górskim etapie z Lourdes do Laruns. Wyścig zakończy się w niedzielę w Paryżu.


Wyniki 17. etapu, Bagneres-de-Luchon - Saint-Lary-Soulan (65 km):

1. Nairo Quintana (Kolumbia/Movistar) - 2:21.27
2. Daniel Martin (Irlandia/UAE Team Emirates) 28 s
3. Geraint Thomas (Wielka Brytania/Sky) 47
4. Primoz Roglic (Słowenia/LottoNL-Jumbo) 52
5. Tom Dumoulin (Holandia/Sunweb) ten sam czas
6. Steven Kruijswijk (Holandia/LottoNL-Jumbo) 1.05
7. Egan Bernal (Kolumbia/Sky) 1.33
8. Chris Froome (Wielka Brytania/Sky) 1.35
9. Mikel Landa (Hiszpania/Movistar) ten sam czas
10. Ilnur Zakarin (Rosja/Katusha-Alpecin) 2.01
11. Rafał Majka (Polska/Bora-Hansgrohe) 2.20
...
59. Michał Kwiatkowski (Polska/Sky) 19.30
84. Tomasz Marczyński (Polska/Lotto Soudal) 20.55
128. Paweł Poljański (Polska/Bora-Hansgrohe) 25.48
136. Maciej Bodnar (Polska/Bora-Hansgrohe) 26.39

Klasyfikacja generalna:

1. Geraint Thomas (Wielka Brytania/Sky) - 70:34.11
2. Tom Dumoulin (Holandia/Sunweb) 1.59
3. Chris Froome (Wielka Brytania/Sky) 2.31
4. Primoz Roglic (Słowenia/LottoNL-Jumbo) 2.47
5. Nairo Quintana (Kolumbia/Movistar) 3.30
6. Steven Kruijswijk (Holandia/LottoNL-Jumbo) 4.19
7. Mikel Landa (Hiszpania/Movistar) 4.34
8. Romain Bardet (Francja/AG2R) 5.13
9. Daniel Martin (Irlandia/UAE Team Emirates) 6.33
10. Jakob Fuglsang (Dania/Astana) 9.31
...
23. Rafał Majka (Polska/Bora-Hansgrohe) 35.08
61. Michał Kwiatkowski (Polska/Sky) 1:43.17
94. Paweł Poljański (Polska/Bora-Hansgrohe) 2:26.59
109. Tomasz Marczyński (Polska/Lotto Soudal) 2:41.27
123. Maciej Bodnar (Polska/Bora-Hansgrohe) 2:57.50