Monika Hojnisz zajęła czwarte miejsce w biathlonowym biegu na dochodzenie (10 km) Pucharu Świata w Hochfilzen. Polka była bezbłędna na strzelnicy, ale przegrała sobotnią rywalizację z Finką Kaisą Makarainen, Słowaczką Pauliną Fialkovą oraz Włoszką Dorotheą Wierer.
      
            Hojnisz (AZS AWF Katowice) objęła prowadzenie po ostatnim, czwartym strzelaniu. Miała wówczas 11,6 s przewagi nad Fialkovą i 14,3 nad Makarainen. Na jednym z podbiegów wyprzedziła ją Makarainen, a potem jeszcze dwie rywalki.

Na mecie Finka uzyskała czas 30.53,1 i pokonała o 1,5 s Fialkovą i o 2,8 Wierer. Wszystkie miały niecelne próby na strzelnicy i musiały przebiec rundy karne, odpowiednio trzy, dwie i cztery. Hojnisz straciła 8,7 s.

Jedyną biatlonistką w najlepszej szóstce, która nie pomyliła się ani razu (20 udanych strzałów), była Hojnisz. Polka słabiej spisywała się na trasie, dlatego nie udało się jej ani stanąć na podium, ani tym bardziej zwyciężyć.

Świetne strzelanie dało podopiecznej prowadzącej kadrę trenerce Nadii Biłowej czwartą lokatę. Po pierwszej wizycie na strzelnicy była siódma, po drugiej - czwarta, po trzeciej - druga...

Hojnisz rozpoczęła udział w PŚ tej zimy od drugiej pozycji w biegu indywidualnym na 15 km w słoweńskiej Pokljuce. Później była 11. w sprincie na 7,5 km - konkurencji, za którą nie przepada - a następnie zajęła 21. miejsce w biegu na dochodzenie na 10 km.

W czwartkowym sprincie na 7,5 km zwyciężyła Wierer, a polska zawodniczka uplasowała się na piątej pozycji.

Kamil Żuk (AZS AWF Katowice) z kolei była 41. w sobotnim biegu na dochodzenie w Austrii. Zbyt dalekie lokaty w sprincie sprawiły, że nie zakwalifikowały się Kinga Zbylut i Karolina Pitoń (obie BKS WP Kościelisko).

Na czele klasyfikacji generalnej PŚ nadal Wierer, lecz jej przewaga nad Makarainen stopniała do siedmiu punktów. Hojnisz jest piąta ze stratą 65 pkt do liderki.

W sobotę o godz. 14.45 w Hochfilzen odbędzie się bieg na dochodzenie (12,5 km) mężczyzn. Na liście startowej są dwaj biało-czerwoni: Łukasz Szczurek i Andrzej Nędza-Kubiniec (obaj BKS WP Kościelisko).

Wyniki:

1. Kaisa Makarainen (Finlandia) 30.53,1 (3 rundy karne)

2. Paulina Fialkova (Słowacja) strata 1,5 (2)

3. Dorothea Wierer (Włochy) 2,8 (4)

4. Monika Hojnisz (Polska) 8,7 (0)

5. Anastasiya Kuzmina (Słowacja) 13,3 (3)

6. Lisa Vittozzi (Włochy) 20,2 (3)

...

41. Kamila Żuk (Polska) 3.00,9 (4)

Klasyfikacja generalna PŚ:

1. Dorothea Wierer (Włochy) 252 pkt

2. Kaisa Makarainen (Finlandia) 245

3. Paulina Fialkova (Słowacja) 219

4. Lisa Vittozzi (Włochy) 202

5. Monika Hojnisz (Polska) 187

6. Irina Starych (Rosja) 158

Klasyfikacja w biegu na dochodzenie

1. Kaisa Makarainen (Finlandia) 120 pkt

2. Paulina Fialkova (Słowacja) 102

. Dorothea Wierer (Włochy) 102

...

7. Monika Hojnisz (Polska) 63