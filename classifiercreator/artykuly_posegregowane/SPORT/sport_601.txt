Warszawa, 03.07.2018. Selekcjoner piłkarskiej reprezentacji Polski Adam Nawałka podczas konferencji prasowej na Stadionie Narodowym w Warszawie, 3 bm., gdzie poinformował o zakończeniu swojej dotychczasowej współpracy z reprezentacją Polski.  PAP/Piotr Nowa
                                        

            W ośrodku treningowym Sputnik-Sport w Soczi panuje tęsknota za piłkarzami reprezentacji Polski i kończącym z nią pracę 30 lipca selekcjonerem Adamem Nawałką. „Świetnie dogadywałem się z polskim szkoleniowcem” – powiedział odpowiedzialny za boisko Gleb Gutijew.
      
            We wtorek prezes PZPN Zbigniew Boniek poinformował na konferencji prasowej, że Nawałka zakończy pracę z drużyną narodową z dniem 30 lipca.

„Jestem bardzo rozczarowany występem biało-czerwonych. Treningi były bardzo mocne i wartościowe. Nawałka przywiązywał wielką wagę do szczegółów. Bardzo dużo rozmawialiśmy – on miał specyficzne wymagania. Trawa musiała mieć długość 24 mm. W trakcie treningu kazał mi podlewać poszczególne obszary boiska. O nic nie pytałem tylko spełniałem jego prośby. Nigdy nie prowadził całego treningu na jednym obszarze boiska. Zmieniał je, bo rozumiał, że wspólnie musimy dbać o murawę. Jestem szczęśliwy, że mogłem z nim pracować. To inteligentny i silny mężczyzna” – powiedział PAP Gutijew.

Biało-czerwoni zakończyli swój udział na mundialu zwycięstwem nad Japonią 1:0 w Wołgogradzie.

„Na ostatnim treningu przed wylotem na to spotkanie, powiedziałem Nawałce, aby nie podlewać boiska. Z zaskoczeniem zapytał, dlaczego. Odparłem, że w Wołgogradzie panują takie upały, że nawet jeśli boisko będzie podlane tuż przed meczem, to po pięciu minutach będzie suche. Adam mnie posłuchał” – przyznał.

W poniedziałek tirami wyjechał do Polski sprzęt sportowy i medyczny. Na terenie Sputnik-Sport wciąż pozostały natomiast namioty – w jednym z nich mieściło się centrum prasowe, a w drugim była siłownia. Na ogrodzeniu od strony gór wiszą jeszcze banery reprezentacji Polski.

„Teraz jest pusto. Jest nam bardzo smutno i jesteśmy rozczarowani. Po reprezentacji Polski pozostały nam tylko czerwone banery na ogrodzeniu i wspomnienia. Oglądałem tutaj każdy trening polskich piłkarzy. Jestem dumny, że mogłem brać udział w tych przygotowaniach. Po porażce z Kolumbią trener Nawałka powiedział mi tylko: +To jest futbol+” – zdradził Gutijew.

Na pożegnanie z biało-czerwonymi ponownie zaprosił do Soczi nie tylko drużynę narodową, ale również polskie kluby.

„Teraz przygotowujemy się do przyjęcia innych zespołów - być może dzieci. W naszej bazie przygotowywali się już piłkarze Rubina Kazań, CSKA i Lokomotiwu Moskwa. Czekamy jednak również na polską drużynę i kluby. Jesteśmy otwarci na polskie zespoły. Wiele drużyn przyjeżdża do nas zimą i wiosną. Mamy nieco tropikalny klimat. W styczniu i lutym temperatury wynoszą 10-15 stopni C. Więc to idealne warunki do treningów” – przekonywał Gleb.

Biało-czerwoni w swoim pierwszym meczu w Rosji przegrali z Senegalem 1:2, a później ulegli Kolumbii 0:3 i stracili szansę na awans do 1/8 finału. Na zakończenie udziału w mundialu pokonali Japonię 1:0. Nawałka będzie selekcjonerem do 30 lipca. Zrezygnował z dalszej pracy po nieudanym dla biało-czerwonych mundialu.

Z Soczi Marcin Cholewiński