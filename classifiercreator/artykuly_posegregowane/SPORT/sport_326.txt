Kadra koszykarzy bez najbardziej doświadczonego, 34-letniego Łukasza Koszarka oraz środkowego Przemysława Karnowskiego, będzie przygotowywać się od środy w Gdańsku do meczów drugiego etapu eliminacji mistrzostw świata Chiny 2019.
      
            Trener Mike Taylor ogłosił 16-osobowy skład, z którego wybierze 12 na wrześniowe spotkania z Chorwacją i Włochami oraz towarzyski turniej w Sankt Petersburgu. Anonsowany jest przyjazd naturalizowanego amerykańskiego rozgrywającego AJ Slaughtera, którego zabrakło w czerwcu i lipcu w ostatnich spotkaniach pierwszej rundy kwalifikacji.

Koszarek rozegrał w zespole narodowym najwięcej meczów z obecnie występujących - 179 i zdobył w nich 1118 punktów.

"W składzie jest wiele dobrze znanych kibicom nazwisk - większość z nich to trzon drużyny z ostatnich lat. Tym razem najbardziej doświadczony rozgrywający Łukasz Koszarek postanowił, że odpocznie i będzie przygotowywał się do sezonu ze Stelmetem Eneą. Szanujemy to co zrobił dla kadry, a jednocześnie zostawiamy dla niego miejsce w przyszłości. Zabraknie też Przemysława Karnowskiego (z Polskiego Cukru Toruń - PAP), który nabawił się ostatnio drobnej kontuzji" - powiedział Taylor.

W "16" znaleźli się Maciej Lampe występujący w lidze chińskiej od trzech lat czy wracający po krótkiej przerwie Przemysław Zamojski. Jest także m.in. Jakub Garbacz, wyróżniony za największy postęp w ostatnim sezonie ekstraklasy oraz rozgrywający Łukasz Kolenda, który został wybrany najlepszym graczem (MVP) lipcowego turnieju mistrzostw Europy Dywizji B drużyn do lat 20 (biało-czerwoni wygrali i awansowali do najwyższej klasy).

"Nie możemy doczekać się nowych zawodników, szczególnie Łukasza Kolendy, który tego lata wykonał fantastyczną pracę z reprezentacją do lat 20. Mamy nadzieję, że zbierze doświadczenie w kadrze i będzie to ważny krok w jego karierze" - dodał.

Biało-czerwoni zajęli drugie miejsce w grupie C kwalifikacji MŚ i awansowali do kolejnej rundy, w której dodatkowo zagrają z Włochami, Holandią i Chorwacją, a w tabeli zostaną uwzględnione wszystkie wyniki eliminacji. W nowo utworzonej grupie J Polacy z dziewięcioma punktami zajmują trzecią pozycję, za Litwą - 12 oraz Italią - 10, ale taki sam dorobek, jak oni, mają Holendrzy, Chorwaci i Węgrzy. Trzy najlepsze ekipy zakwalifikują się do przyszłorocznego turnieju w Chinach.

Drużyna trenera Taylora zmagania w grupie J rozpocznie 14 września od wyjazdowego meczu z Włochami, a trzy dni później w Ergo Arenie w Gdańsku podejmie Chorwatów.

Przed meczami o punkty biało-czerwoni wezmą udział w turnieju w Sankt Petersburgu, w którym zmierzą się w piątek (7 września) z Izraelem, a następnie w sobotę z Rosją.

Kadra Polski na mecze z Włochami i Chorwacją:

rozgrywający: Kamil Łączyński (Anwil Włocławek), AJ Slaughter (ASVEL Lyon-Villeurbanne), Łukasz Kolenda (Trefl Sopot), Marcel Ponitka (Arka Gdynia);

skrzydłowi: Aaron Cel (Polski Cukier Toruń), Jakub Garbacz (Arka Gdynia), Tomasz Gielo (Iberostar Teneryfa, Hiszpania), Karol Gruszecki (Polski Cukier Toruń), Mateusz Ponitka (Lokomotiw Kubań Krasnodar), Michał Sokołowski (Stelmet Enea BC Zielona Góra), Adam Waczyński (Unicaja Malaga, Hiszpania), Przemysław Zamojski (Stelmet Enea BC Zielona Góra);

środkowi: Maciej Lampe (Jilin Northeast Tigers, Chiny), Adam Hrycaniuk (Stelmet Enea BC Zielona Góra), Mikołaj Witliński (Arka Gdynia), Jakub Wojciechowski (Happy Casa Brindisi, Włochy).

Terminarz meczów Polski w drugim etapie kwalifikacji:

14 września: Włochy - Polska
17 września: Polska - Chorwacja (godz. 21; Ergo Arena, Gdańsk)
29 listopada: Holandia - Polska
2 grudnia: Polska - Włochy (godz. 20.15, Ergo Arena, Gdańsk)
22 lutego 2019: Chorwacja - Polska
25 lutego: Polska - Holandia

Tabela grupy J:

M Z P kosze pkt
1. Litwa 6 6 0 512:352 12
2. Włochy 6 4 2 474:405 10
3. Polska 6 3 3 436:410 9
4. Holandia 6 3 3 434:416 9
5. Chorwacja 6 3 3 431:419 9
6. Węgry 6 3 3 414:421 9