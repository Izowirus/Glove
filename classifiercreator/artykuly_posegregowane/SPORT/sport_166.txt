Piłkarze ręczni PGE VIVE Kielce przegrali na wyjeździe z FC Barceloną 27:31 (11:14) w meczu szóstej kolejki Ligi Mistrzów. To druga porażka polskiego zespołu w tych rozgrywkach.
      
            W piątej minucie meczu na szczycie grupy A po trafieniu Alexa Dujshebaeva był remis 2:2. Kolejny fragment spotkania to nieskuteczna gra kielczan w ataku, co bezlitośnie wykorzystali rywale. Po dwie bramki zdobyli Timothey N’Guessan oraz Ludovic Fabregas i Barcelona prowadziła już 6:2. Mogło być jeszcze gorzej, ale kilkakrotnie udanymi interwencjami popisał się bramkarz VIVE Vladimir Cupara.

Niemoc polskiego zespołu przełamał w 11. minucie Mateusz Jachlewski, ale gospodarze odpowiedzieli trafieniami Dika Mema i Aleixa Gomeza. Mistrzowie Hiszpanii powiększyli prowadzenie do pięciu bramek – 8:3 (13. minuta). W kieleckim zespole szwankowała zwłaszcza gra w ataku pozycyjnym. Jednak w miarę upływu czasu goście zaczęli grać lepiej, a błędy popełniali Hiszpanie. Mocnym punktem mistrzów Polski był nadal Cupara i zdobywanie bramek drużynie z Katalonii przychodziło już znacznie trudniej.

Rzuty karne pewnie wykorzystywał Arkadiusz Moryto, a VIVE zabrało się za odrabianie strat. W 24. minucie po trzech bramkach z rzędu dla zespołu z Kielc przewaga Barcelony stopniała zaledwie do jednego trafienia (11:10 – bramka Julena Aginagalde). Ostatni fragment pierwszej połowy lepiej jednak rozegrali gospodarze, a kilkoma świetnymi interwencjami popisał się Gonzalo Perez de Vardas. Po 30 minutach zespół trenera Xaviera Pascuala prowadził 14:11.

Druga część meczu rozpoczęła się od znakomitej interwencji Cupary, który zatrzymał Dika Mema. Kielczanie zmniejszyli trochę straty po trafieniu Krzysztofa Lijewskiego, ale gospodarze odpowiedzieli bramkami Arona Palmarssona i Aleixa Gomeza (16:12 w 33. minucie).  Sześć minut później Cuparę pokonał Gomez i VIVE przegrywało już 14:20.

Kielczanie nie zamierzali jednak składać broni. Udanymi interwencjami znowu zespół poderwał do walki Cupara. W 44. minucie Jachlewski pokonał Pereza de Vargasa i polska drużyna przegrywała już tylko 17:20. Trzy minuty później po bramce Luki Cindrica przewaga gospodarzy stopniała do dwóch trafień (22:20).

Przy wyniku 23:20 dla Barcelony karnego nie wykorzystał Moryto, a gospodarze odpowiedzieli trzema bramkami z rzędu. To był decydujący moment meczu. W 51. minucie Cuparę pokonał  Fabregas i VIVE przegrywało 20:26, a hiszpańska publiczność zaczęła już świętować sukces swoich ulubieńców. Mistrzowie Hiszpanii wygrali to spotkanie 31:27, a dla zespołu z Kielc była to druga porażka w rozgrywkach.