Warszawa, 18.04.2018. Zawodnik Legii Warszawa Michał Kucharczyk (L) strzela z rzutu wolnego bramkę drużynie Górnika Zabrze podczas rewanżowego meczu półfinałowego piłkarskiego Pucharu Polski, 18 bm. (jkm) PAP/Bartłomiej Zborowski PAP © 2018 / Bartłomiej Zborowski
                                        

            Piłkarze Legii zmierzą się z Arką w zaplanowanym na 2 maja w Warszawie finale Pucharu Polski. Stołeczny zespół pokonał w środę u siebie Górnika Zabrze 2:1. Wcześniej zremisował na wyjeździe 1:1. Broniący trofeum gdynianie we wtorek wyeliminowali Koronę Kielce.
      
            Legioniści przystępowali do meczu z Górnikiem z debiutującym w roli pierwszego szkoleniowca Chorwatem Deanem Klafuricem. Od 56. minuty przegrywali po samobójczym golu Czecha Adama Hlouska, ale w 74. minucie wyrównał z rzutu wolnego Michał Kucharczyk.

Krótko wcześniej czerwoną kartkę za zagranie ręką poza polem karnym dostał bramkarz gości Tomasz Loska.

Osłabieni zabrzanie nie byli w stanie przeciwstawić się gospodarzom. W siódmej minucie doliczonego czasu bramkę na wagę awansu Legii do finału zdobył Jarosław Niezgoda.

We wtorek Arka pokonała u siebie Koronę Kielce 1:0, po efektownym golu Marcusa Viniciusa w 85. minucie. To trafienie zapewniło drużynie prowadzonej przez Leszka Ojrzyńskiego drugi z rzędu udział w finale. Wcześniej gdynianie ulegli na wyjeździe Koronie 1:2.

Po raz pierwszy w historii dojdzie do meczu finału PP Arka - Legia.

Piłkarze z Łazienkowskiej są rekordzistami pod względem triumfów w tych rozgrywkach. Sięgnęli po trofeum aż 18 razy. Gdynianie dwukrotnie, m.in. w ubiegłym roku, gdy pokonali po dogrywce Lecha Poznań 2:1.

Finał odbędzie się 2 maja na PGE Narodowym w Warszawie. Początek o godz. 16.
Wyniki półfinałów piłkarskiego Pucharu Polski (gwiazdka - awans):
wtorek, 17 kwietnia*Arka Gdynia - Korona Kielce 1:0 (0:0); pierwszy mecz 1:2
środa, 18 kwietnia*Legia Warszawa - Górnik Zabrze 2:1 (0:0); pierwszy mecz 1:1