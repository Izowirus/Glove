epa06756809 Houston Rockets guard James Harden (R) drives to the basket against Golden State Warriors center Jordan Bell (L) during the second half of the NBA Western Conference Finals Playoffs basketball game four at Oracle Arena in Oakland, California, USA, 22 May 2018.  EPA/MARCIO JOSE SANCHEZ / POOL 
Dostawca: PAP/EPA. PAP/EPA © 2018 / MARCIO JOSE SANCHEZ / POOL
                                        

            Po 16 wygranych z rzędu w play off we własnej hali broniący tytułu mistrza NBA koszykarze Golden State Warriors przegrali we wtorek w Oakland z Houston Rockets 92:95. W finale Konferencji Zachodniej jest remis 2-2.
      
            Początek spotkania nie wskazywał na niepowodzenie "Wojowników", którzy szybko objęli prowadzenie 12:0. Goście pierwsze punkty zdobyli po ponad pięciu minutach gry za sprawą Jamesa Hardena, który jak się okazało był najskuteczniejszym zawodnikiem "Rakiet" - łącznie uzyskał 30 pkt, jednak przy nie najwyższym procencie skuteczności.

Każda kwarta wtorkowego meczu to zupełnie inna historia. Pierwszą rozpędzeni Warriors wygrali 28:19, w kolejnej przyjezdni triumfowali 34:18, by w trzeciej role znów się odwróciły - 34:17 dla zespołu z Oakland. Mimo wysokiego prowadzenia, obrońcy tytułu nie zdołali odnieść 17. zwycięstwa z rzędu przed własną publicznością. W ostatniej części zdobyli tylko 12 punktów, przy 25 rywali. Pierwsza domowa porażka w fazie finałowej stała się faktem.

Zawodnicy z Houston wyszli na prowadzenie w połowie czwartej (85:84) odsłony po "trójce" Trevora Arizy. Chwilę później miejscowi koszykarze jednak znów wygrywali po dwóch skutecznie wykonanych wolnych przez Kevina Duranta. 20 s później Ariza też wykorzystał takie dwie szanse i od tego momentu "Rakiety" były już nie do zatrzymania.

"Zagraliśmy dziś bardzo dobrze w obronie, do tego przeciwko drużynie z najlepszym atakiem" - przyznał trener triumfatorów Mike D'Antoni.

Rockets nie tylko udało się przerwać passę przeciwników, ale też doprowadzić do remisu 2-2 w finale na Zachodzie i zrehabilitować się za niedzielną przegraną różnicą 41 "oczek" (85:126).

We wtorek wśród zwycięzców wyróżnili się Harden 30 pkt i Chris Paul 27, zaś w ekipie pokonanych Stephen Curry - 28 i Durant - 27 plus 12 zbiórek.

Piąte spotkanie odbędzie się w czwartek w Houston.

W finale Konferencji Wschodniej również jest remis 2-2 w rywalizacji Cleveland Cavaliers i Boston Celtics.