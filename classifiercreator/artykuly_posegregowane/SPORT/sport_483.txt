Michałków, (woj. wielkopolskie), 5.07.2018. Jedenastokrotny mistrz świata w konkurencjach szybowcowych i wielokrotny rekordzista świata w szybownictwie Sebastian Kawa podczas briefingu prasowego w Michałkowie, 5 bm. przed rozpoczynającymi się tutaj, 7 bm. 35. Szybowcowymi Mistrzostwami Świata FAI. (tw/dw)
PAP/Tomasz Wojtasik PAP © 2018 / Tomasz Wojtasik
                                        

            Sebastian Kawa z Aeroklubu Bielsko-Biała został w Michałkowie k. Ostrowa Wielkopolskiego szybowcowym mistrzem świata w klasie 15-metrowej. Po złoty medal sięgnęła także polska reprezentacja, która wygrała klasyfikację drużynową.
      
            Kawa, najbardziej utytułowany polski zawodnik, zapewnił sobie złoty medal dopiero w ostatnim dniu rywalizacji. Po sześciu zadaniach zajmował drugą lokatę za Niemcem Janem Omselsem. Jego rywal zanotował słabszy występ w sobotę, zajął dopiero 18. miejsce, dzięki czemu Kawa awansował na pierwsze miejsce w klasyfikacji końcowej, a na drugą pozycję "wskoczył" Łukasz Grabowski (Aeroklub Włocławski).

Polscy szybownicy zdobyli łącznie cztery medale indywidualne. Wicemistrzostwo świata w klasie Klub zdobył Tomasz Rubaj (Aeroklub Gliwicki), a brązowy w klasie standard Mateusz Siodłoczek (Aeroklub ROW Rybnik).

Polska reprezentacja sięgnęła po złote medale w klasyfikacji drużynowej, zdecydowanie wyprzedzając Szwedów i Niemców. Jak powiedział PAP dyrektor zawodów Maciej Całka, medali mogło być jeszcze więcej.

"Przed mistrzostwami taki dorobek medalowy bralibyśmy w ciemno. Ale apetyty rosną w miarę jedzenia. W klasie Klub przed ostatnim dniem Rubaj prowadził w klasyfikacji generalnej, a Barszcz był drugi. Byli faworytami, ale niestety, dziś im nie +poszło+ i straciliśmy jeden medal" - skomentował.

Jak dodał, organizacja mistrzostwa świata okazała się dużym wyzwaniem, a dodatkowo często trzeba było walczyć z siłami natury.

"Międzynarodowa Federacja Lotnicza bardzo starannie wybiera organizatorów takich imprez. Trzeba spełnić bardzo wysokie wymagania. Do tych zawodów przygotowywaliśmy się przez trzy lata i teraz możemy powiedzieć, że wszystko się udało. To zasługa ciężkiej pracy wielu, często anonimowych ludzi. Jedynym negatywnym akcentem była pogoda, która często spłatała nam figla. Zwykle w lipcu mamy pełnię lata, teraz było jednak inaczej, mieliśmy głęboki niż z deszczową pogodą. Sukcesem w tej sytuacji było przeprowadzenie siedmiu konkurencji" - podsumował Całka.

Oficjalnie zakończenie mistrzostw i dekoracja zawodników odbędzie w niedzielę na lotnisku w Michałkowie.

W zawodach wystartowało 132 zawodników z 24 krajów.

Wyniki MŚ:

klasa standard

1. Selen Sjaak (Holandia) 6309 pkt
2. Makoto Ichikawa (Japonia) 6288
3. Mateusz Siodłoczek (Polska) 6235
...
5. Łukasz Błaszczyk (Polska) 6195

klasa 15-metrowa

1. Sebastian Kawa (Polska) 6047 pkt
2. Łukasz Grabowski (Polska) 5961
3. Christophe Ruch (Francja) 5837

klasa Klub

1. Rasmus Orskov (Dania) 5736 pkt
2. Tomasz Rubaj (Polska) 5720
3. Jaroslav Tomana (Czechy) 5709
4. Jakub Barszcz (Polska) 5693

klasyfikacja drużynowa

1. Polska 937,02
2. Szwecja 888,67
3. Niemcy 881,67


Autor: Marcin Pawlicki