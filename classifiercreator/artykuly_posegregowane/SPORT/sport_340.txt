epa06977244 Agnieszka Radwanska of Poland hits a return to Tatjana Maria of Germany during the first day of the US Open Tennis Championships the USTA National Tennis Center in Flushing Meadows, New York, USA, 27 August 2018. The US Open runs from 27 August through 09 September.  EPA/COREY SIPKIN *** Local Caption *** 53000073 
Dostawca: PAP/EPA. PAP/EPA © 2018 / COREY SIPKIN
                                        

            Agnieszka Radwańska po raz pierwszy w karierze na pierwszej rundzie zakończyła udział w wielkoszlemowym US Open. Polska tenisistka przegrała w poniedziałek w Nowym Jorku z Niemką Tatjaną Marią 3:6, 3:6.
      
            Liczba "13" okazała się pechowa dla Radwańskiej. 29-letnia tenisistka po raz 13. startowała w US Open, a mecz ze starszą o dwa lata Marią odbywał się na korcie o takim właśnie numerze.

Krakowianka już drugi sezon z rzędu zmaga się z kłopotami zdrowotnymi i spadkiem formy. Na wygranie meczu czeka od lipca. W ostatnich tygodniach odczuła skutki coraz gorszej pozycji w rankingu WTA, a co za tym idzie braku rozstawienia. W połowie sierpnia w Cincinnati trafiła w pierwszej rundzie na Karolinę Pliskovą i przegrała 3:6, 3:6, a w tym tygodniu w New Haven na otwarcie uległa innej znanej Czeszce Petrze Kvitovej 1:6, 6:7 (3-7).

Gdy w US Open trafiła na 70. na światowej liście Niemkę wydawało się, że po raz pierwszy w ostatnich tygodniach los ją nieco oszczędził. Wszystkie trzy poprzednie konfrontacje z tą rywalką podopieczna Tomasza Wiktorowskiego pewnie rozstrzygnęła na swoją korzyść.

W poniedziałek zaczęła ofensywnie nastawiona i szybko objęła prowadzenie 2:0. Po udanych akcjach zaciskała pięść, a z trybun dopingowali ją przedstawiciele miejscowej Polonii. Dobra passa nie trwała jednak długo. Radwańska spuściła z tonu, zaczęła popełniać błędy, a inicjatywę przejmowała stopniowo coraz bardziej rywalka, która wykorzystała pierwszą piłkę setową.

Na początku drugiej odsłony trwała walka "gem za gem", ale wyżej notowana z tenisistek straciła podanie przy stanie 2:2. Wówczas poprosiła o przerwę medyczną, podczas której sprawdzano jej m.in. tętno, a narzekająca na złe samopoczucie Polka przyjęła lekarstwo. Po wznowieniu rywalizacji Maria była nieco wytrącona z rytmu i myliła się w prostych sytuacjach. Dzięki temu Radwańska odrobiła stratę "breaka". Nie poszła jednak za ciosem - kolejne gemy zapisywała na swoim koncie już tylko przeciwniczka.

W końcówce krakowianka najpierw zepsuła serwis. Drugim podaniem trafiła w kort, ale po krótkiej wymianie Niemka uderzyła piłkę po skosie tak, że Polka nie miała nic do powiedzenia.

Spotkanie trwało godzinę i 26 minut. Maria posłała siedem asów, Radwańska - ani jednego. Pierwsza z tenisistek miała 31 uderzeń wygrywających i 20 niewymuszonych błędów, druga - odpowiednio - 22 i 15.

Polka obecnie jest 48. w rankingu (najniższa lokata od marca 2007) i w Nowym Jorku po raz pierwszy od 11 lat nie była rozstawiona w turnieju wielkoszlemowym.

Dotychczas najgorszym wynikiem podopiecznej Tomasza Wiktorowskiego na obiektach Flushing Meadows była druga runda, na której zatrzymała się w latach: 2006, 2009-11 i 2014. To jedyna impreza wielkoszlemowa, w której jeszcze nigdy nie dotarła do "ósemki". Rok temu odpadła w trzeciej fazie zmagań. W związku z poniedziałkową porażką w kolejnym notowaniu listy WTA najprawdopodobniej wypadnie z czołowej "50".

Niemka, która pięć lat temu urodziła córkę, nie ma na koncie żadnych sukcesów w Wielkim Szlemie. Tylko raz - w Wimbledonie 2015 - dotarła do trzeciej rundy. W US Open dwa razy - w tym w poprzednim sezonie - awansowała do drugiego etapu rywalizacji.

W nocy czasu polskiego w pierwszej rundzie Magda Linette zmierzy się ze słynną Amerykanką Sereną Williams. We wtorek natomiast wystąpi debiutujący w imprezie Hubert Hurkacz, który spotka się z Włochem Stefano Travaglią.

Wynik meczu pierwszej rundy singla kobiet:

Tatjana Maria (Niemcy) - Agnieszka Radwańska (Polska) 6:3, 6:3.