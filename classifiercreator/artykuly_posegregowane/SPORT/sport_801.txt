Czwarta w tym sezonie odsłona Vienna Life Lang Team Maratonów Rowerowych miała miejsce w sobotę w Trąbkach Wielkich. Najszybszym kolarzem na dystansie Grand Fondo okazał się Dariusz Batek z CST 7R MTB Team. 
      
            Gmina Trąbki Wielkie po raz pierwszy znalazła się na mapie Vienna Life Lang Team Maratonów Rowerowych i była to udana inauguracja. Ciekawa, zróżnicowana trasa, wielu kolarzy i wspaniała atmosfera w miasteczku wyścigu. Gościem specjalnym był arcybiskup Sławoj Leszek Głódź, który dał sygnał do startu, a także wręczył okazały puchar metropolity gdańskiego dla najmłodszego uczestnika maratonu. Walka na najdłuższym dystansie Grand Fondo toczyła się pod dyktando Dariusza Batka. Kolarz grupy CST 7R MTB Team wygrał w tym sezonie już dwa maratony – w Krakowie i Gdańsku. Nie inaczej było w Trąbkach Wielkich – na metę Batek wjechał samotnie mają sporą przewagę nad rywalami. Dopiero trzy minuty później finiszował Krzysztof Krzywy z NEXUS Team, a podium uzupełnił kolega Batka z drużyny Jakub Najs. Trasa maratonu w Trąbkach Wielkich okazała się bardzo wymagająca. Walczący na Grand Fondo kolarze mieli do pokonania aż 88 kilometrów – trzy rundy ze sporą liczbą podjazdów.
Najbardziej zacięta okazała się walka na dystansie Mini. Różnica na mecie między zwycięzcą, a drugim kolarzem wyniosła zaledwie dwie sekundy. Najszybszy okazał się Hubert Labuda z Klubu Kolarskiego Lew Lębork, a drugie miejsce zajął Damian Ciba z TA KO TEAM. Podium uzupełnił Bartosz Bejm z Bejm Team. Wszyscy trzej kolarze triumfowali w swoich kategoriach wiekowych. Wśród pań Aleksandra Zabrocka z MLKS Baszty Bytów wyprzedziła Sandrę Adamczyk (SUP Lifting Team Bugla Bike Service), a trzeci wynik uzyskała Katarzyna Pakulska (Adalight-Arealamp). Na dystansie Medio bezapelacyjnym zwycięzcą okazał się Bartosz Kołodziejczyk (Euro Bike Kaczmarek Electric Team), który drugiego Kacpra Cacko (Cozmobike Team) wyprzedził o ponad pięć minut. Wśród pań przewaga zwyciężczyni była jeszcze większa. Zuzanna Krzystała-Stępień (SUP Lifting Team Bugla Bike Service) pokonała trasę w czasie 2:24:10, a druga Anna Ostrowska (T4B Bike Team) dotarła na metę z wynikiem 2:39:00.

Malownicze tereny Gminy Trąbki Wielkie przyciągnęły w sobotę wielu miłośników rowerów. Ci, którzy nie mieli na tyle doświadczenia, by walczyć w maratonie MTB wzięli udział w Paradzie Rodzinnej – dziesięciokilometrowy, rekreacyjny przejazd to dla wielu znakomity początek rowerowej przygody. Dzieci i młodzież mogły również wystartować w wyścigu o Puchar Ministra Sportu i Turystyki. W Trąbkach Wielkich odbył się dodatkowy wyścig z tego cyklu, ale jego wyniki nie są wliczane do klasyfikacji generalnej. Wśród chłopców najlepszy czas uzyskał Konrad Gołębiowski (Wadecki Bike Academy), a wśród dziewcząt Małgorzata Wojcieszek (Belta Team Gdańsk).
W kalendarzu Vienna Life Lang Team Maratonów Rowerowych nadszedł czas na wakacyjny odpoczynek – następny maraton odbędzie się 15 września w Katowicach. Miesiące letnie będą stały pod znakiem kolarstwa szosowego. W dniach 4-10 sierpnia odbędzie się 75. Tour de Pologne, a 10 sierpnia w Bukowinie Tatrzańskiej TAURON Tour de Pologne Amatorów.