Aleksander Wierietielny został trenerem kobiecej kadry w biegach narciarskich, a jego wieloletnia podopieczna Justyna Kowalczyk będzie pełniła funkcję asystenta - poinformował Polski Związek Narciarski.
      
            Wierietielny i Kowalczyk złożyli taką propozycję PZN, a prezydium związku na nią przystało. W dniach 8-20 kwietnia w fińskim Levi odbędzie się konsultacja szkoleniowa z wybranymi przez nowy trenerski duet zawodniczkami w celu rozpoznania ich umiejętności.

O zaprzestaniu wyczynowego biegania Kowalczyk poinformowała podczas ubiegłotygodniowych mistrzostw Polski na Polanie Jakuszyckiej. Wówczas zdradziła, że ze sportem się nie rozstaje i czeka na nią nowa rola.

Urodzona 19 stycznia 1983 roku najlepsza w historii polska narciarka ma w dorobku pięć medali olimpijskich, które wywalczyła w Turynie, Vancouver i Soczi. Największy sukces odniosła osiem lat temu w Kanadzie, gdzie sięgnęła po trzy medale, w tym złoty w biegu na 30 km stylem klasycznym. Złoto wywalczyła także w Soczi - na 10 km "klasykiem".

W mistrzostwach świata zdobyła osiem medali, w tym dwa złote. Oba w 2009 roku w Libercu - w biegu łączonym (2x7,5 km) i na 30 km stylem dowolnym.

W zawodach Pucharu Świata zadebiutowała 9 grudnia 2001 roku. We włoskiej miejscowości Cogne w sprincie techniką dowolną zajęła 64. miejsce. Pierwsze punkty zdobyła 10 dni później - także w sprincie, ale techniką klasyczną, gdy sklasyfikowano ją na 30. pozycji.

7 stycznia 2006 roku w estońskiej Otepaeae była trzecia na 10 km "klasykiem" i po raz pierwszy "wbiegła" na podium zawodów PŚ. Pod koniec stycznia 2007, również w Otepaeae, cieszyła się z pierwszego pucharowego zwycięstwa (na 10 km techniką klasyczną). Łącznie 50 razy zwyciężyła w zawodach tego cyklu.

Cztery razy wygrała klasyfikację generalną Pucharu Świata - w 2009, 2010, 2011 i 2013 roku. Czterokrotnie triumfowała w prestiżowym i bardzo trudnym Tour de Ski (2010, 2011, 2012, 2013).

Jako jedyna pięć razy wygrała plebiscyt "Przeglądu Sportowego" na najlepszego sportowca roku.