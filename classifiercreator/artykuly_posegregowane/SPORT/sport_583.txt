Poznań, 17.12.2017. Sędzia główny Paweł Gil podczas meczu Ekstraklasy Lecha Poznań z Bruk-Bet Termaliką Nieciecza, 17 bm. (jk/doro)  Archiwum PAP/Jakub Kaczmarczyk 
                                        

            Międzynarodowa Federacja Piłkarska ogłosiła listę arbitrów, którzy zostają na kolejną fazę mistrzostw świata w Rosji. W tym gronie nie ma Szymona Marciniaka, jest natomiast – jako sędzia wideo – Paweł Gil.
      
            FIFA postanowiła, że w turnieju pozostanie 17 sędziów głównych, 37 asystentów i 10 sędziów wideo.

Marciniak prowadził jako główny na boisku dwa mecze fazy grupowej – Argentyny z Islandią (1:1) w Moskwie i Niemiec ze Szwecją (2:1) w Soczi. Jego asystentami na liniach byli Tomasz Listkiewicz i Paweł Sokolnicki.

W drugim z tych meczów nie obyło się bez kontrowersji – niektóre media ze zdziwieniem przyjęły fakt, że Marciniak nie podyktował rzutu karnego dla Szwedów i nie skorzystał z wideoweryfikacji.

Sędzia z Płocka był ponadto raz głównym arbitrem wideo (VAR) – przy okazji meczu Urugwaju z Arabią Saudyjską (1:0) w Rostowie nad Donem. Sędziowie do obsługi systemu wideoweryfikacji pracują w Moskwie. Przy trzech spotkaniach Marciniak był czwartym sędzią wideo, tzw. support (pomocniczym) – Rosji z Egiptem (3:1), Francji z Peru (1:0) oraz Szwajcarii z Kostaryką (2:2).

Gil dotychczas piętnaście razy (najwięcej ze wszystkich sędziów) pracował na mundialu jako asystent sędziego wideo, czyli AVAR.

Arbiter z Lublina pomagał w ten sposób przy meczach Egiptu z Urugwajem (0:1), Argentyny z Islandią (1:1), Kostaryki z Serbią (0:1), Urugwaju z Arabią Saudyjską (1:0), Nigerii z Islandią (2:0), Niemiec ze Szwecją (2:1), Anglii z Panamą (6:1), Urugwaju z Rosją (3:0), Nigerii z Argentyną (1:2), Serbii z Brazylią (0:2), Anglii z Belgią (0:1) oraz w 1/8 finału - Francji z Argentyną (4:3), Hiszpanii z Rosją (1:1, rzuty karne 3-4), Brazylii z Meksykiem (2:0) i Kolumbii z Anglią (1:1, karne 3-4).

Wiadomo już, że mecze ćwierćfinałowe poprowadzą – Argentyńczyk Nestor Pitana (Urugwaj – Francja), Serb Milorad Mazic (Brazylia – Belgia), Holender Bjoern Kuipers (Szwecja – Anglia) oraz Brazylijczyk Sandro Ricci (Rosja – Chorwacja). Obsady sędziów wideo jeszcze nie podano.

Z Europy, oprócz Mazica i Kuipersa, pozostali w turnieju - jako sędziowie główni - Słoweniec Damir Skomina, Turek Cuneyt Cakir, Włoch Gianluca Rocchi i Hiszpan Antonio Mateu Lahoz.

Z Moskwy - Maciej Białek