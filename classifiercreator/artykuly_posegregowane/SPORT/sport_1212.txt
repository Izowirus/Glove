Dwa mecze bez goli oraz zakończone przed czasem z powodu zamieszek spotkanie Piasta Gliwice z Górnikiem Zabrze - tak wyglądała sobotnia część 26. kolejki piłkarskiej ekstraklasy. W niedzielę odbędzie się ligowy klasyk, Legia Warszawa podejmie Lecha Poznań.
      
            Do 80. minuty meczu w Gliwicach walczący o utrzymanie w ekstraklasie gospodarze prowadzili z czwartym w tabeli Górnikiem 1:0 po golu Mateusza Szczepaniaka.

Wówczas jednak spotkanie zostało przerwane na skutek chuligańskich wybryków części kibiców gospodarzy, którzy zniszczyli fragment ogrodzenia i wbiegli na boisko.

Sędzia nakazał graczom zejście z murawy. Na nic zdało się tłumaczenie spikera i gliwickich piłkarzy. Większość widzów okrzykami potępiła chuliganów. Na boisku pojawili się policjanci, także na koniach i z psami. Kilku pseudokibiców zostało wyprowadzonych ze stadionu. Dopiero wizyta na trybunie szalikowców kapitana gospodarzy Gerarda Badii i bramkarza Jakuba Szmatuły oraz jego prośby uspokoiły atmosferę. Policjanci zostali na murawie, a po 38 minutach spiker ogłosił, że spotkanie zostało zakończone.

Gliwiczanie byli blisko zwycięstwa, a teraz grozi im walkower

Jak poinformowano późnym wieczorem na Twitterze Ekstraklasy SA, decyzje odnośnie weryfikacji zawodów oraz kar dyscyplinarnych zostaną podjęte przez Komisję Ligi na nadzwyczajnym posiedzeniu w poniedziałek.

Już w niedzielę zostanie wszczęte postępowanie Komisji Ligi i niewykluczone są pierwsze sankcje.

W pozostałych dwóch sobotnich spotkaniach było spokojnie na trybunach, a kibice nie oglądali goli.

Bezbramkowymi wynikami zakończyły się mecze Korony Kielce z Pogonią Szczecin oraz Śląska Wrocław z Sandecją. Beniaminek z Nowego Sącza na zwycięstwo w ekstraklasie czeka od 17 września. W tabeli zajmuje ostatnie miejsce z dorobkiem 23 punktów, do "bezpiecznej" lokaty traci dwa.

Dzień wcześniej walcząca o utrzymanie drużyna Bruk-Betu Termaliki Nieciecza przegrała u siebie z Wisłą Płock 1:2, choć do przerwy prowadziła 1:0.

W innym piątkowym spotkaniu Zagłębie Lubin zremisowało z Lechią Gdańsk 0:0. Następnego dnia poinformowano, że Walijczyk Adam Owen nie jest już trenerem drużyny z Gdańska. Informacja o obsadzie tego stanowiska ma zostać podana w poniedziałek.

Na niedzielę zaplanowano mecz Cracovii z Arką Gdynia oraz hit na Łazienkowskiej, gdzie Legia podejmie Lecha.

Po niedawnej porażce u siebie z liderem Jagiellonią 0:2 warszawski zespół (45 pkt) zajmuje drugie miejsce i traci do ekipy z Białegostoku trzy punkty. Lech zajmuje trzecią pozycję (43).

"We wtorek rozegraliśmy bardzo zły mecz, stało się tak z wielu powodów. W niedzielę spotkaniem z Lechem chcemy wrócić do zwyciężania" - powiedział chorwacki trener Legii Romeo Jozak.

W Lechu na stanowisku trenera pracuje jego rodak Nenad Bjelica, którego Jozak dobrze zna.

"Nenad Bjelica był moim studentem. To świetny człowiek, wyróżniał się na tle innych słuchaczy. Szanuję go jako trenera" - powiedział szkoleniowiec Legii.

Początek meczu o godz. 18. Poznaniacy w roli gości nie wygrali od 20 sierpnia, a w pięciu ostatnich wyjazdowych meczach nie strzelili gola.

Obecną kolejkę zakończy poniedziałkowy mecz lidera Jagiellonii z Wisłą Kraków.