Magda Linette na pierwszej rundzie zakończyła występ w pierwszym w nowym sezonie turnieju WTA. Polska tenisistka przegrała na otwarcie na kortach twardych w chińskim Shenzhen (pula nagród 750 tys. dol.) z Rumunką Soraną Cirsteą 3:6, 3:6.
      
            W obu setach dochodziło do przełamań, a w drugim aż do sześciu. Linette w ósmym gemie drugiej partii obroniła trzy piłki meczowe, ale przy kolejnej - przy stanie 3:5 - Cirstea dopięła swego.

Był to trzeci pojedynek 81. w światowym rankingu poznanianki ze sklasyfikowaną o trzy pozycje niżej Rumunką. Za każdym razem trafiały na siebie w pierwszej rundzie. Siedem lat temu w imprezie niższej rangi - ITF - w Poitiers Polka wygrała w trzech setach, a w 2014 roku w Tiencinie rywalka zrewanżowała się jej, zwyciężając w dwóch odsłonach.

Linette była jedyną Polką w obsadzie turnieju w Shenzhen. W ubiegłym roku dotarła tam do 1/8 finału.

W tej edycji - podobnie jak w poprzedniej - na liście startowej jest m.in. Rosjanka Maria Szarapowa.

Wynik meczu 1. rundy gry pojedynczej:

Sorana Cirstea (Rumunia) - Magda Linette (Polska) 6:3, 6:3.