Poznań, 10.06.2018. Joanna Dorociak z WTW Warszawa zwyciężyła w finale jedynek  kobiet wagi lekkiej podczas Mistrzostw Polski Seniorów w wioślarstwie, odbywających się na torze regatowym Malta, 10 bm. (jk/dw) PAP/Jakub Kaczmarczyk Archiwum PAP Jakub Kaczmarczyk
                                        

            Joanna Dorociak wygrała rywalizację jedynek wagi lekkiej wioślarskiego Pucharu Świata w Linzu. Polka uzyskała czas 7.35,25 i wyprzedziła Białorusinkę Alenę Furman - 7.37,37 oraz Włoszkę Clarę Guerrę - 7.38,32.
      
            Dorociak zdominowała regaty w Austrii. Miała najlepszy czas ze wszystkich uczestniczek w piątek w przedbiegach, a także w sobotnim półfinale. W decydującym wyścigu prowadziła od startu do mety.

W sobotę w Linzu odbyły się finały konkurencji nieolimpijskich. Pozostałe zaplanowano na niedzielę. O miejsca na podium powalczy pięć polskich osad.

Jerzy Kowalski i Miłosz Jankowski uzyskali w półfinale 6.24,45 i zajęli drugie miejsce. O prawie półtorej sekundy wyprzedzili ich Włosi, natomiast na trzeciej pozycji dopłynął duet z Nowej Zelandii.

W finale A w tej konkurencji wystąpią także Weronika Deresz i Katarzyna Wełna. Polki były trzecie w półfinale - 6.59,76, ustępując o mniej niż dwie sekundy Rumunkom i Holenderkom.

Drudzy w półfinale czwórki bez sternika byli Piotr Juszczak, Ryszard Ablewski, Mikołaj Burda i Michał Szpakowski. Biało-czerwoni uzyskali 5.56,90, przegrali tylko z Rumunami i również powalczą w niedzielę o miejsca na podium.

W finałach A wystąpią także obie czwórki podwójne: Agnieszka Kobus-Zawojska, Marta Wieliczko, Maria Springwald i Katarzyna Zillmann (drugie miejsce w repasażu, 6.20,61) oraz Szymon Pośnik, Maciej Zawojski, Dominik Czaja i Wiktor Chabel (wygrana w półfinale, 5.42,04).

Do wyścigów o medale nie zdołały awansować Olga Michałkiewicz i Martyna Mikołajczak w dwójce podwójnej, wicemistrzowie świata w tej konkurencji z ubiegłego roku z Sarasoty Mirosław Ziętarski i Mateusz Biskup, czwórka bez sterniczki (Anna i Maria Wierzbowskie, Monika Chabel i Joanna Dittmann), ósemka oraz startujący w jedynce Adam Wicenciak, który zajął trzecie miejsce w finale D (21. lokata).