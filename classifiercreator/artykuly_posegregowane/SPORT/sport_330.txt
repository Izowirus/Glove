epa06990863 Munich's Robert Lewandowski (R) celebrates scoring his side's second goal during the German Bundesliga soccer match between VfB Stuttgart and FC Bayern Munich in Stuttgart, Germany, 01 September 2018.  EPA/DANIEL MAURER CONDITIONS - ATTENTION:  The DFL regulations prohibit any use of photographs as image sequences and/or quasi-video. 
Dostawca: PAP/EPA. PAP/EPA © 2018 / DANIEL MAURER
                                        

            Piłkarze Bayernu Monachium wygrali na wyjeździe z VfB Stuttgart 3:0 w meczu 2. kolejki niemieckiej ekstraklasy. Jedną z bramek zdobył Robert Lewandowski, który miał też asystę. Broniący tytułu zespół z Bawarii z kompletem punktów prowadzi w tabeli.
      
            Przez ponad pół godziny ataki pozycyjne Bayernu nie przynosiły skutku wobec cofniętych głęboko do obrony rywali. Goście nie oddali wówczas żadnego celnego strzału na bramkę przeciwników.

Niemoc gości w ataku przerwał w 37. minucie Leon Goretzka. Piłka trafiła do niego nieco przypadkowo. Thomas Mueller zagrał ją najpierw do Lewandowskiego, ten nie opanował futbolówki i znów znalazła się ona przy Niemcu, który podał ją do rodaka. Ten, stojąc na linii pola karnego, uderzył w prawy róg. Do przerwy wynik się nie zmienił.

Ta sama trójka zawodników mistrza Niemiec miała udział w drugim trafieniu, które padło w 62. minucie. Tym razem Mueller podał do Goretzki, a ten odegrał do Lewandowskiego, który chwilę wcześniej zmarnował jedną okazję. Przy drugiej jednak zrehabilitował się, zdobywając gola w bardzo podobny sposób jak wcześniej jego klubowy kolega. Stojąc tuż przed polem karnym przymierzył lewą nogą i posłał piłkę między nogami jednego z rywali tuż przy prawym słupku bramki gospodarzy. Polak drugi raz w tym sezonie ligowym wpisał się na listę strzelców. Tydzień temu w meczu z Hoffenheim (3:1) wykorzystał rzut karny.

W sobotę kapitan reprezentacji biało-czerwonych 14 minut po zdobyciu bramki popisał się jeszcze asystą. Efektownie zagrał piętą do Muellera, a ten ustalił wynik spotkania. Lewandowski rozegrał całe spotkanie.

Bayern ma na koncie sześć punktów i zajmuje pierwsze miejsce w tabeli. Stuttgart po dwóch porażkach zamyka stawkę.

Po dwóch kolejkach na razie tylko dwa zespoły mogą się pochwalić kompletem punktów. Poza Bayernem dwa zwycięstwa ma także drugi w tabeli VfL Wolfsburg, który ustępuję ekipie z Monachium gorszym bilansem bramek. "Wilki" wygrały wcześniej w sobotę na wyjeździe z Bayerem Leverkusen 3:1. W składzie gości nie znalazł się Jakub Błaszczykowski.

W piątek Borussia Dortmund zremisowała bezbramkowo na wyjeździe z Hannoverem 96. Całe spotkanie w barwach przyjezdnych rozegrał Łukasz Piszczek.

Teoretycznie w niedzielę na pierwsze miejsce może jeszcze awansować Hertha Berlin, ale musiałaby wygrać co najmniej różnicą trzech goli w Gelsenkirchen z miejscowym Schalke 04. Tego dnia Fortuna Duesseldorf, do której wypożyczony został Marcin Kamiński (z VfB Stuttgart), zmierzy się na wyjeździe z RB Lipsk.