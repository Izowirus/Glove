Warszawa, 05.06.2018. Minister sportu i turystyki Witold Bańka (C) podczas konferencji prasowej dotyczącej Narodowej Strefy Kibica, która powstanie na stadionie PGE Narodowym na czas trwania meczu z Senegalem na Mistrzostwach Świata, 05 bm. (bz/pkus) PAP/ Bartłomiej Zborowski Archiwum PAP © 2018 / Bartłomiej Zborowski
                                        

            "Mamy prawo być rozczarowani, być źli, boli styl naszej porażki w piłkarskich mistrzostwach świata" - powiedział minister sportu Witold Bańka w programie "Kwadrans Polityczny" na antenie TVP 1.
      
            Szef resortu poproszony o ocenę dotychczasowego występu biało-czerwonych w Rosji przyznał, że ekipa trenera Adama Nawałki była słaba w każdym elemencie gry.

"Mnie szczególnie zaniepokoiło, już po przegranym meczu z Senegalem, że Polacy byli słabiej przygotowani fizycznie. Widać było, że sił starczyło im tylko na kilkanaście minut takiej twardej, męskiej walki, w końcówce prezentowali się zdecydowanie gorzej" - zauważył Bańka.

Jego zdaniem w zespole nie było pomysłu na walkę, momentami nic kompletnie nie zagrało.

"W obu przegranych spotkaniach zawodnikom nie udało się znaleźć żadnego elementu, który mógłby nam dać przewagę nad piłkarzami Senegalu czy Kolumbii. A podczas tych mistrzostw już były takie sytuacje, gdy teoretycznie słabsi pokazali, że braki są w stanie nadrobić walką i zaangażowaniem. W naszym zespole, co przykre, tego nie było" - powiedział minister.

Dodał, że zdaje sobie sprawę z tego, iż w ekipie była wola zwycięstwa, bo przecież nikt nie chce przegrywać, ale być może do jej zrealizowania zabrakło wszechstronnego przygotowania.

"Każdy sportowiec, gdy jedzie na mistrzostwa świata, chce wygrywać i przynieść dumę biało-czerwonej. A nie jedzie tam tylko po to, aby... wystąpić. W najważniejszej imprezie czterolecia po wyjściu na murawę trzeba zdrowie +zostawić+ na boisku. Walczyć o każdą piłkę. U nas takich zachowań chyba było zbyt mało. I kto wie, być może nasze oczekiwania były także zbyt duże" - ocenił Bańka.

Na pytanie, kiedy przyjdzie czas rozliczeń za porażkę w Rosji, szef resortu sportu przyznał, że wszelkie decyzje personalne trzeba podejmować na spokojnie, nie można być kąpanym w gorącej wodzie.

"Decyzje podejmie PZPN i sam trener reprezentacji. Absolutnie nie chcę niczego podpowiadać czy sugerować. Jako minister trzymam się świętej zasady, że wszystkie kwestie szkoleniowe zależą wyłącznie od związków sportowych, ja w nie nie ingeruję. Przecież trener Nawałka to mądry człowiek i sam będzie wiedział, co ma zrobić. Oczywiście dogłębna analiza tego, co się wydarzyło jest potrzebna i zostanie przeprowadzona" - podkreślił.

Co do meczu z Japonią, którego wynik nie będzie już miał żadnego wpływu na sytuację polskiej ekipy, Bańka przyznał, że dwa poprzednie spotkania nie mogą nastrajać optymistycznie.

"Ale nie można naszych skazać z góry na porażkę. Trzeba im dać ponownie dużo pozytywnej energii i budować optymistyczny nastrój. Nie wolno przecież zawodnika +dołować+ przed startem. Wierzę w dobre widowisko, nie mamy przecież nic do stracenia" - zaznaczył.

Szef resortu podkreślił ponownie, że Polacy w Rosji nie nawiązali walki z rywalami, styl w jakim się zaprezentowali pozostawił bardzo wiele do życzenia. "Sport jest brutalny, z porażką trzeba się pogodzić, choć jest to bardzo bolesne".