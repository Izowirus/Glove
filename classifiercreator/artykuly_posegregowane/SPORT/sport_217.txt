Brytyjczyk Lewis Hamilton był najszybszy na obu piątkowych treningach przed wyścigiem Formuły 1 o Grand Prix USA. W niedzielę na torze Austin w Teksasie kierowca Mercedesa może zapewnić sobie piąty tytuł mistrza świata.
      
            Zadanie może mu ułatwić kara, nałożona na jego najgroźniejszego rywala Sebastiana Vettela (Ferrari). Niemiec zignorował czerwoną flagę, nakazującą przerwanie pierwszego treningu. Zapłaci za to przesunięciem do tyłu o trzy lokaty na starcie niedzielnego wyścigu.

Na pierwszym treningu Hamilton przejechał tylko sześć okrążeń, uzyskując w najszybszym wynik 1.47,502, o ponad sekundę lepszy od drugiego zawodnika, swojego kolegi z drużyny Fina Valtteriego Bottasa - 1.48,806. Trzeci był Holender Max Verstappen (Red Bull) - 1.48,847, a Vettel był piąty - 1.49,489.

Podczas drugiego treningu, skróconego z powodu deszczu, Hamilton pokonał zaledwie trzy rundy i znów był poza zasięgiem rywali, osiągając czas 1.48,716. Na drugiej pozycji został sklasyfikowany Francuz Pierre Gasly (Toro Rosso-Honda) - 1.49,728, na trzeciej Verstappen - 1.49,798, a dopiero na dziesiątej Vettel - 1.53,912.

Aby zapewnić sobie piąty tytuł, Hamilton musi w niedzielę zdobyć osiem punktów więcej niż Vettel. Brytyjczyk jest w rewelacyjnej formie - z siedmiu ostatnich wyścigów wygrał sześć. Za nim przemawia też fakt, że świetnie czuje się na amerykańskim torze, gdyż najlepszy był w pięciu z sześciu rozegranych tam wyścigów F1, a z najwyższego stopnia podium nie schodzi od 2014 roku.