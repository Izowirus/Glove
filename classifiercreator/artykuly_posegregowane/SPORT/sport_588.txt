epa06859026 Agnieszka Radwanska of Poland takes on Elena-Gabriela Ruse of Romania in their first round match during the Wimbledon Championships at the All England Lawn Tennis Club, in London, Britain, 02 July 2018. EPA/NEIL HALL EDITORIAL USE ONLY/NO COMMERCIAL SALES  Archiwum PAP/EPA/NEIL HALL
                                        

            Rozstawiona z numerem 32. Agnieszka Radwańska przegrała z czeską tenisistką Lucie Safarovą 5:7, 4:6 w drugiej rundzie wielkoszlemowego Wimbledonu. To jej najgorszy występ w londyńskiej imprezie od 2011 roku, kiedy też zdołała wygrać tylko jeden mecz.
      
            Zawodniczki w pierwszym secie rywalizowały na bardzo wyrównanym poziomie. Każda z nich wygrywała gemy przy swoim serwisie, do stanu 5:4 dla Polki. Wtedy, przy podaniu Czeszki, Radwańska miała dwie piłki setowe, ale rywalka obroniła się i doprowadziła do wyrównania. Później sama wykorzystała trzecią szansę na przełamanie, a następnie zwyciężyła 7:5.

W drugiej odsłonie wydawało się, że Polka nie nawiąże równorzędnej walki ze sklasyfikowaną na 66. pozycji w światowym rankingu rywalką. Safarova prowadziła już 4:0 i 5:1. Wtedy Radwańska (30. WTA) nabrała animuszu i wygrała trzy gemy z rzędu. Decydujący okazał się ten przy stanie 4:5, który trwał ponad 10 minut. Najpierw krakowianka obroniła piłkę meczową, a następnie Czeszka aż siedmiokrotnie zapobiegła przełamaniu. Dopiero później stanęła przed kolejną szansą zakończenia meczu i wykorzystała ją posyłając asa serwisowego.

Radwańska dopiero drugi raz w karierze odpadła z Wimbledonu tak wcześnie. Na drugiej rundzie zakończyła też udział w 2011 roku. W pozostałych startach od 2006 zawsze wygrywała przynajmniej dwa mecze. Jej największym sukcesem w stolicy Wielkiej Brytanii był awans do finału w 2012 roku. Rok później i w 2015 zagrała w półfinale.

Niewiele brakowało, aby Polka pożegnała się z turniejem już w poniedziałek. Wówczas w pojedynku z rumuńską kwalifikantką Eleną-Gabrielą Ruse obroniła sześć piłek meczowych i ostatecznie zwyciężyła 6:3, 4:6, 7:5.

Był to szósty pojedynek Polki z Safarovą w cyklu WTA i piąte zwycięstwo Czeszki. Jej kolejną rywalką będzie rozstawiona z "dwójką" Dunka polskiego pochodzenia Caroline Wozniacki albo Rosjanka Jekaterina Makarowa.

Radwańska była ostatnią reprezentantką Polski, która pozostawała w stawce w grze pojedynczej. We wtorek swoje pierwsze mecze przegrali Magda Linette i Hubert Hurkacz.

Wynik meczu 2. rundy:

Lucie Safarova (Czechy) - Agnieszka Radwańska (Polska, 32) 7:5, 6:4.