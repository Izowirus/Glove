epa06760464 German rider Maximilian Schachmann of Quick-Step Floors celebrates as he crosses the finish line to win the eighteenth stage of the Giro d'Italia cycling race, over 196 km from Abbiategrasso-Prato Nevoso, in Prato Nevoso, Italy, 24 May 2018. EPA/DANIEL DAL ZENNARO Dostawca: PAP/EPA. PAP/EPA © 2018 / DANIEL DAL ZENNARO
                                        

            Niemiec Maximilian Schachmann z ekipy Quick-Step wygrał w stacji narciarskiej Prato Nevoso 18. etap wyścigu kolarskiego Giro d'Italia. Liderem pozostał Brytyjczyk Simon Yates (Mitchelton-Scott), ale jego przewaga nad bezpośrednimi rywalami znacznie stopniała.
      
            Schachmann finiszował samotnie, wyprzedzając o 10 sekund ostatnich towarzyszy ucieczki - doświadczonego Hiszpana Rubena Plazę (Israel Cycling Academy) oraz o 16 Włocha Mattię Cattaneo (Androni-Giocattoli).

Kolarze walczący o zwycięstwo w wyścigu dojechali do mety 11 minut po Schachmannie. W końcówce tempa nie wytrzymał Yates i jego przewaga nad najgroźniejszym rywalem, Holendrem Tomem Dumoulinem (Sunweb) zmalała dokładnie o połowę - z 56 do 28 sekund. Tyle samo odrobili do Yatesa także dwaj następni zawodnicy w klasyfikacji generalnej - Włoch Domenico Pozzovivo (Bahrain-Merida) i Brytyjczyk Chris Froome (Sky), którego atak na podjeździe, dwa kilometry przed metą, rozerwał grupę faworytów wyścigu.

24-letni Schachmann odniósł drugie w karierze zwycięstwo, po sukcesie etapowym w marcu w Dookoła Katalonii, a belgijska ekipa Quick-Step po raz piąty w tegorocznej edycji Giro świętuje wygraną, po czterech triumfach włoskiego sprintera Elii Vivianiego.

W piątek i sobotę odbędą się dwa kolejne etapy w Alpach Piemonckich. Trudniejszy będzie piątkowy, z metą w Bardonecchii w pobliżu granicy z Francją. Po drodze kolarze będą się wspinać na przełęcz Finestre, najwyższy punkt na trasie całego wyścigu (2178 m). Podjazd liczy aż 18,5 km, z czego ostatnie 7800 metrów to odcinek szutrowy.

Giro zakończy się w niedzielę w Rzymie.

Wyniki 18. etapu, Abbiategrasso - Prato Nevoso (196 km):

Maximilian Schachmann (Niemcy/Quick-Step) - 4:55.42
Ruben Plaza (Hiszpania/Israel Cycling Academy) 10 s
Mattia Cattaneo (Włochy/Androni Giocattoli) 16
Christoph Pfingsten (Niemcy/Bora-Hansgrohe) 1.10
Marco Marcato (Włochy/UAE Team Emirates) 1.26
Michael Morkov (Dania/Quick-Step) 1.36
Wiaczesław Kuzniecow (Rosja/Katiusza) 1.52
Jos van Emden (Holandia/LottoNL-Jumbo) 3.22
Alex Turrin (Włochy/Wilier Triestina)    3.29
Davide Ballerini (Włochy/Androni Giocattoli) 5.09
Klasyfikacja generalna po 18. etapie:

Simon Yates (Wielka Brytania/Mitchelton-Scott) - 75:06.24
Tom Dumoulin (Holandia/Sunweb) 28 s
Domenico Pozzovivo (Włochy/Bahrain-Merida) 2.43
Chris Froome (Wielka Brytania/Sky) 3.22
Thibaut Pinot (Francja/Groupama-FDJ) 4.24
Miguel Angel Lopez (Kolumbia/Astana) 4.54
Rohan Dennis (Australia/BMC) 5.09
Pello Bilbao (Hiszpania/Astana) 5.54
Richard Carapaz (Ekwador/Movistar) 5.59
Patrick Konrad (Austria/Bora-Hansgrohe) 7.05