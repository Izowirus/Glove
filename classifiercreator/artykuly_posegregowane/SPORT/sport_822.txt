Soczi, Rosja, 16.06.2018. Piłkarze reprezentacji Polski (od lewej): Thiago Cionek, Arkadiusz Milik i Jan Bednarek (1P)  podczas spaceru ulicami Soczi, 16 bm., gdzie między innymi odwiedzili miejscowe delfinarium. Dziś nasi zawodnicy odpoczywają, jednak od jutra wznowią treningi do swego pierwszego meczu mistrzostw świata 2018 z Senegalem, który odbędzie się 19 bm. (js) PAP/Bartłomiej Zborowski PAP © 2018 / Bartłomiej Zborowski
                                        

            Piłkarze reprezentacji Polski, mieszkający w Soczi podczas piłkarskich mistrzostw świata w Rosji, w ramach sobotniego treningu alternatywnego przyjechali do delfinarium. Po południu mają czas wolny.
      
            Biało-czerwoni przed godziną 10 polskiego czasu wyjechali autokarem ze swojego hotelu w eskorcie policji, karetki i funkcjonariuszy Federalnej Służby Bezpieczeństwa. Autokar z piłkarzami przyjechał pod „Riviera Park”. Parkową alejką przespacerowali się do delfinarium. Biało-czerwonych nie odstępowali funkcjonariusze FSB – zarówno podczas spaceru, drogi autokarem, jak i w samym delfinarium.

Pokaz trwał około 40 minut. Zawodnicy wraz ze sztabem szkoleniowym siedzieli na jednej z trybun i podziwiali akrobacje delfinów. Na drugiej trybunie siedzieli postronni widzowie, którzy byli nieco zaskoczeni obecnością piłkarzy. Większość z nich nakręcała pokaz telefonami.

Pobyt w delfinarium zakończył się wspólnym zdjęciem. Podczas pozowania do niego, na mokrej podłodze przewrócił się Arkadiusz Milik. Z grymasem bólu przez chwilę trzymał się za nadgarstek i kciuk, ale po chwili na jego twarzy pojawił się uśmiech. Po wyjściu biało-czerwoni wrócili autokarem do hotelu. Po południu mają zaplanowany czas wolny.

W pierwszym meczu na mistrzostwach świata w Rosji biało-czerwoni zagrają z Senegalem (19 czerwca w Moskwie). Potem zmierzą się z Kolumbią (24 czerwca w Kazaniu) i Japonią (28 czerwca w Wołgogradzie).

Z Soczi Marcin Cholewiński