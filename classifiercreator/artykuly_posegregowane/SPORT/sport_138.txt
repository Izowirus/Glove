Tenisiści Łukasz Kubot i Marcelo Melo wygrali swój ostatni mecz w fazie grupowej ATP Finals, ale nie awansowali do półfinału. W Londynie pokonali w piątek najwyżej rozstawionych Austriaka Olivera Maracha i Chorwata Mate Pavica 7:6 (7-4), 6:4.
      
            Po dwóch wcześniejszych porażkach sytuacja Kubota i Melo była bardzo trudna. Musieli wygrać w dwóch setach, w dodatku jak najwyżej w gemach, a także liczyć na korzystny wynik w drugim meczu w tej grupie.

Polsko-brazylijskiej parze nie udało się w pełni wykonać zadania. Seta rywalom co prawda nie oddali, ale aż 10 straconych gemów zamknęło im drogę do półfinału. Wynik francusko-amerykańskiego spotkania Pierre-Hugues Herbert, Nicolas Mahut - Mike Bryan, Jack Sock nie ma już dla nich znaczenia.

Kubot i Melo drugi sezon są stałymi partnerami. W tym roku wygrali razem cztery imprezy ATP, w tym dwie w pierwszej połowie października. We wrześniu zaś dotarli do finału US Open.

Po raz drugi grali razem w mastersie. Rok temu dotarli do finału. 36-letni Polak brał udział w tych zmaganiach w deblu także w latach 2009-10 i 2014. Brazylijczyk zakwalifikował się do nich teraz po raz szósty z rzędu. Żaden z nich nie wygrał jeszcze tego turnieju.  