"Przyszłoroczny wyścig wystartuje 3 sierpnia przyszłego roku i potrwa do 9 sierpnia" – zapowiedział we wtorek w Krakowie dyrektor Tour De Pologne Czesław Lang. To będzie 76. edycja tej największej kolarskiej imprezy w Polsce.
      
            Lang odwiedził Kraków, aby podziękować władzom miasta i prezydentowi Jackowi Majchrowskiemu z dotychczasową współpracę. Stolica Małopolski od wielu lat jest jednym z miast na trasie Touru. Również start do przyszłorocznej edycji wyścigu zaplanowano w Krakowie. Lang wyjawił, że w najbliższa edycja Touru będzie miała podobną trasę do ostatniego.

"Dlaczego? Bo ta trasa po prostu zdała egzamin. Przy organizacji takiego wyścigu mamy pewne ograniczenia. Te miasta, które wykorzystywaliśmy do tej pory, są już sprawdzone i naprawdę cudowne. Mam tu na myśli: Kraków, Bukowinę czy Katowice. Wyszukamy też jakieś nowe miejsca, jak choćby ostatnio Szczyrk, może mety będą usytuowane na innej górze? W okolicy Zakopanego i Bukowiny powstało trochę nowych dróg. Trasa bardzo będzie podobna, ale nie identyczna, jak w tym roku" – zapowiedział Lang.

W minionej edycji jeden etap Tour de Pologne miał się odbyć na Słowacji. Ostatecznie planu tego nie udało się zrealizować.

"Uważam, że wyszło to na korzyść, bo dzięki temu był piękny etap z Zakopanego do Bukowiny. Słowacy zachowali się trochę niepoważnie. Zaczęli z nami rozmawiać, a potem schowali głowę w piasek i wycofali się" - wyjaśnił Lang.

Srebrny medalista igrzysk olimpijskich z 1980 roku ocenił też start polskich kolarzy na zakończonych w niedzielę mistrzostwach świata w Innsbrucku. W wyścigu ze startu wspólnego Rafał Majka wywalczył 35. miejsce, a Michał Kwiatkowski nie ukończył rywalizacji.

"Wyścig ze startu wspólnego, to jest wielka loteria. Naprawdę trzeba być świetnie przygotowanym, mieć odrobinę szczęścia i - jak mawiał Stanisław Szozda - +należy dać z siebie wszystko i jeszcze trochę+. A żeby dać +jeszcze trochę+, to musi być twój dzień, a taki nie zawsze się trafia. Startu polskich kolarzy nie traktowałbym jako wielkiej porażki, zwłaszcza że te mistrzostwa świata były bardzo trudne. Na tej trasie wystarczyło, że dyspozycja była odrobinę gorsza i można było zostać z tyłu, tak jak obrońca tytułu Peter Sagan i wielu innych znakomitych kolarzy. Nie zapominajmy, że Michał Kwiatkowski pokazał wielką klasę w wyścigu na czas, w którym zajął czwarte miejsce" – podsumował Lang.

Tour de Pologne to największy wyścig kolarski w Polsce, który po raz pierwszy zorganizowany został przed dziewięćdziesięcioma laty. W tym roku odbyła się jego 75. edycja. Zwycięzcą został Michał Kwiatkowski z grupy Sky.

Grzegorz Wojtowicz