Pjongczang, Korea Płd., 17.02.2018. Zimowe Igrzyska Olimpijskie - Pjongczang 2018. Polska biathlonistka Monika Hojnisz (P) i Szwajcarka Elisa Gasparin (L) podczas bieg ze startu wspólnego na 12,5 km, 17 bm. (gj)  PAP/Grzegorz Momot 
                                        

            Monika Hojnisz zajęła 15. miejsce w olimpijskiej rywalizacji biathlonistek w biegu ze startu wspólnego na 12,5 km w Pjongczangu. Zwyciężyła reprezentantka Słowacji Anastasiya Kuzmina. Srebro wywalczyła Białorusinka Daria Domraczewa, a brąz - Norweżka Tiril Eckhoff.
      
            Polka była jedną z zaledwie dwóch zawodniczek, które ani razu nie spudłowały, jednak biegła zbyt wolno, aby nawiązać walkę z czołówką. Drugą strzelająco na czysto była siódma na mecie Białorusinka Nadieżda Skardino.

Był to ostatni występ Polaków w rywalizacji indywidualnej w tej dyscyplinie. Biało-czerwoni mogą wystartować jeszcze tylko we wtorek w sztafecie mieszanej 2x6 + 2x7,5 km oraz w czwartek w sztafecie 4x6 km kobiet.

Kuzmina i Domraczewa miały po jednym niecelnym strzale, a Rosjanka reprezentująca Słowację uzyskała 18,8 s przewagi. Eckhoff miała dwa pudła i 27,7 s straty do triumfatorki.

To trzeci medal Kuzminy w Korei Południowej. Wcześniej zdobyła srebrne w biegu na dochodzenie na 10 km i indywidualnym na 15 km. Ponadto ma w dorobku dwa złote krążki olimpijskie w sprincie na 7,5 km (Vancouver 2010 i Soczi 2014) oraz kolejne srebro w biegu na dochodzenie (2010).

Swój piąty medal igrzysk wywalczyła Domraczewa. Potrójna mistrzyni z Soczi cieszyła się też z brązu w biegu indywidualnym na 15 km w Vancouver. Z kolei Eckhoff powtórzyła sukces sprzed czterech lat, kiedy również stanęła na najniższym stopniu olimpijskiego podium w tej konkurencji. Ponadto była pierwsza w sztafecie kobiet i mieszanej.

Bez medalu w sobotę pozostała siedmiokrotna mistrzyni świata, triumfatorka sprintu i biegu na dochodzenie w Pjongczangu Laura Dahlmeier. Niemka oddała dwa niecelne strzały, a na trasie była znacznie wolniejsza niż zwykle i zajęła dopiero 16. pozycję.

Wyniki biathlonowego biegu ze startu wspólnego na 12,5 km kobiet:
 1. Anastasiya Kuzmina (Słowacja) 35.23,0 (1 karna runda) 2. Daria Domraczewa (Białoruś) strata 18,8 s (1) 3. Tiril Eckhoff (Norwegia) 27,7 (2) 4. Lisa Vittozzi (Włochy) 45,6 (2) 5. Hanna Oeberg (Szwecja) 46,5 (1) 6. Dorothea Wierer (Włochy) 47,3 (1) 7. Nadieżda Skardino (Białoruś) 47,9 (0) 8. Marte Olsbu (Norwegia) 51,6 (1) 9. Marie Dorin Habert (Francja) 57,9 (2)10. Kaisa Makarainen (Finlandia) 1.00,9 (2)...15. Monika Hojnisz (Polska) 1.36,2 (0)