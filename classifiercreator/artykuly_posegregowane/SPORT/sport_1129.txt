Francuz Martin Fourcade wygrał w sobotę bieg na dochodzenie na 12,5 km biathlonowego Pucharu Świata w Tiumeni i zdobył Małą Kryształową Kulę w tej konkurencji. Już w czwartek triumfował w klasyfikacji generalnej cyklu i okazał się najlepszy w sprincie.
      
            Polacy w sobotę nie startowali, bo spisali się bardzo słabo w czwartkowym sprincie i nie zakwalifikowali się do biegu "pościgowego".

Fourcade zdeklasował rywali. Prowadził od samego początku i ani przez moment nie był zagrożony. Na czterech wizytach na strzelnicy pomylił się raz - w ostatnim podejściu, gdy jego przewaga nad rywalami wynosiła już ponad minutę. Gdy Francuz kończył karną rundę jego przeciwnicy dopiero rozpoczynali strzelanie.

Drugiego na mecie Norwega Johannesa Thingnesa Boe wyprzedził o 47,9 s. Trzeci był Włoch Lukas Hofer - 1.08,4.

To był 70. triumf pięciokrotnego mistrza olimpijskiego Fourcade'a w zawodach Pucharu Świata. W klasyfikacji wszech czasów w dyscyplinach narciarskich zajmuje piąte miejsce.

W Tiumeni odbywają się ostatnie zawody tego sezonu. Na niedzielę zaplanowany jest jeszcze bieg ze startu wspólnego.

Wyniki biegu na dochodzenie na 12,km w Tiumeni:
1. Martin Fourcade (Francja) 32.09,7 (1 runda karna)
2. Johannes Thingnes Boe (Norwegia) strata 47,9 s (1)
3. Lukas Hofer (Włochy) 1.08,4 (0)
4. Fredrik Lindstroem (Szwecja) 1.28,6 (1)
5. Erik Lesser (Niemcy) 1.48,5 (3)
6. Arnd Peiffer (Niemcy) 1.55,7 (2)

Klasyfikacja generalna PŚ (po 21 z 22 zawodów):
1. Martin Fourcade (Francja) 1116 pkt
2. Johannes Thingnes Boe (Norwegia) 1006
3. Anton Szypulin (Rosja) 685
4. Arnd Peiffer (Niemcy) 650
5. Lukas Hofer (Włochy) 606
6. Jakov Fak (Słowenia) 579
...
76. Grzegorz Guzik (Polska) 21

Klasyfikacja biegu na dochodzenie:
1. Martin Fourcade (Francja) 396 pkt
2. Johannes Thingnes Boe (Norwegia) 364
3. Anton Szypulin (Rosja) 254
...
66. Grzegorz Guzik (Polska) 10