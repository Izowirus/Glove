Polska sztafeta 4x400 m mężczyzn odniosła w Birmingham niespodziewany sukces, zdobywając nie tylko złoty medal mistrzostw świata, ale wynikiem 3.01,77 ustanowiła halowy rekord globu.
      
            Na drugiej pozycji finiszowali Amerykanie - 3.01,97, a na trzeciej Belgowie - 3.02,51, mający w zespole trzech braci Borlee.

Biało-czerwoni biegli w składzie: Karol Zalewski (AZS UWM Olsztyn), Rafał Omelko (AZS AWF Wrocław), Łukasz Krawczuk i Jakub Krzewina (obaj WKS Śląsk Wrocław).

Wcześniej srebrny medal w sztafecie 4x400 m z rekordem Polski 3.26,09 wywalczyły Polki: Justyna Święty-Ersetic (AZS AWF Katowice), Patrycja Wyciszkiewicz (OŚ AZS Poznań), Aleksandra Gaworska (AZS AWF Kraków) i Małgorzata Hołub-Kowalik (KL Bałtyk Koszalin).



Zwyciężyły Amerykanki - 3.23,85, a trzecie miejsce zajęły Ukrainki - 3.31,32. Zdyskwalifikowane zostały zespoły Jamajki i Wielkiej Brytanii.

Obecnie trwa jeszcze konkurs skoku o tyczce, w którym blisko podium jest Piotr Lisek.