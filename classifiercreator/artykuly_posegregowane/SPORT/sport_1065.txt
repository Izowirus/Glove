Lider rankingu tenisistów Hiszpan Rafael Nadal awansował do 1/8 finału turnieju ATP Masters 1000 na ziemnych kortach w Monte Carlo. Dziesięciokrotny zwycięzca tej imprezy pokonał Słoweńca Aljaza Bedene 6:1,6:3.
      
            To pierwszy turniejowy występ lidera światowego rankingu od wielkoszlemowego Australian Open. W styczniu w Melbourne Nadal odpadł w ćwierćfinale, rezygnując z gry z powodu kontuzji biodra. Wrócił na kort na początku kwietnia w spotkaniu Pucharu Davisa z Niemcami, odnosząc dwa zwycięstwa.

Kolejnym rywalem Hiszpana, który w Monte Carlo triumfował w latach 2005-12 oraz dwóch ostatnich edycjach, a do tego w 2013 roku dotarł do finału, będzie 38. w klasyfikacji tenisistów 21-letni Rosjanin Karen Chaczanow.

O ćwierćfinał powalczy również Serb Novak Djokovic. Były numer jeden światowego tenisa, rozstawiony z "dziewiątką", wygrał w tej imprezie już drugi pojedynek - tym razem z Chorwatem Borną Coricem 7:6 (7-2), 7:5, choć nie wykorzystał aż dziewięciu meczboli.

"To była prawdziwa bitwa do ostatniej piłki" - zaznaczył "Djoko", który w 1/8 finału zmierzy się z Austriakiem Dominicem Thiemem (nr 5.), a w ćwierćfinale lepszy w tej parze może trafić na Nadala.

W puli nagród tegorocznej edycji jest 5,24 mln euro.