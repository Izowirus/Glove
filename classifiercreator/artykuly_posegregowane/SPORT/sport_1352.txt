epa06535439 Ewelina Marcisz of Poland tags team-mate Justyna Kowalczyk in the Women's Cross Country 4 x 5 km Relay race at the Alpensia Cross Country Centre during the PyeongChang 2018 Olympic Games, South Korea, 17 February 2018. EPA/ANTONIO BAT EPA-EFE/ANTONIO BAT PAP/EPA/ANTONIO BAT
                                        

            Sztafeta polskich biegaczek narciarskich, w składzie z Justyną Kowalczyk, zajęła 10. miejsce w olimpijskiej rywalizacji w Pjongczangu. Wygrała reprezentacja Norwegii. Na ostatniej zmianie startowała Marit Bjoergen, która zdobyła siódmy złoty i 13. w karierze medal igrzysk.
      
            Po siódmej pozycji na igrzyskach w Soczi (2014) i ósmym na ubiegłorocznych mistrzostwach świata, w sobotę Polki na dystansie 4x5 km spisały się słabiej. W przeszłości liderką zespołu była Kowalczyk, tym razem na swojej drugiej zmianie uzyskała tylko siódmy czas, ze stratą 46,6 s do Szwedki Charlotte Kalli. Biegnąca na ostatniej zmianie Sylwia Jaśkowiec też była siódma, a i strata do najlepszej Bjoergen podobna - 47,2.

Zgodnie z przewidywaniami, wyraźnie słabsze były Ewelina Marcisz i przede wszystkim Martyna Galewicz, która zdołała wyprzedzić jedną rywalkę.

Polki miały nadzieję na lokatę w "ósemce", ale nawet po występie Kowalczyk były ledwie dziewiąte; wyprzedzona została przez Amerykankę Sadie Bjornsen.

Do złotego medalu kandydowało kilka ekip, na czele z Norweżkami, w składzie których zabrakło liderki klasyfikacji Pucharu Świata Heidi Weng, a także mistrzyniami z Soczi Szwedkami, oraz Finkami czy Amerykankami. Tylko na początku w czołówce znajdowały się Słowenki, zaś świetnie biegły Rosjanki startujące pod szyldem Olimpijczycy z Rosji. Szczególnie na zwycięstwie zapewne zależało Norweżkom, który chciały zmyć plamę na honorze po piątej pozycji na poprzednich igrzyskach.

Swój cel miała też weteranka Bjoergen (za miesiąc skończy 38 lat); do soboty w jej dorobku było 12 krążków olimpijskich, w tym sześć z najcenniejszego kruszcu.

Na półmetku, czyli po zakończeniu zmagań techniką klasyczną, prowadziły Rosjanki z przewagą 1,7 s nad Szwecją i 10,1 nad Finlandią. Zespół Norwegii po słabym biegu Astrid Uhrenholdt Jasobsen zajmował czwarte miejsce z półminutową stratą. I ta biegaczka, i wcześniej Ingvild Flugstad Oestberg miały wyraźne problemy z nartami, choć i forma nie najwyższa.

Wszystko zmieniło się za sprawą Ragnhild Hagi, która w biegu techniką dowolną uciekła Fince (jako trzecia biegła Riitta-Liisa Roponen), a co więcej, zbliżyła się do Szwedek i Rosjanek. Kropkę nad "i" postawiła Bjoergen, która poradziła sobie na finiszu ze Stiną Nilsson i jako pierwsza minęła linię mety.

Srebro dla Szwedek (Anna Haag, Kalla, Andersson, Stina Nilsson), a brąz dla Rosjanek (Natalia Niepriajewa, Julia Biełorukowa, Anastazja Siedowa, Anna Nieczajewska).

Wyniki narciarskiej sztafety kobiet 4x5 km:
 1. Norwegia 51.24,3  (Ingvild Flugstad Oestberg, Astrid Uhrenholdt Jasobsen, Ragnhild Haga, Marit Bjoergen) 2. Szwecja strata 2,0 (Anna Haag, Charlotte Kalla, Ebba Andersson, Stina Nilsson) 3. Olimpijczycy z Rosji 43,3 (Natalia Niepriajewa, Julia Biełorukowa, Anastazja Siedowa, Anna Nieczajewska) 4. Finlandia 1.02,6 (Aino-Kaisa Saarinen, Kerttu Niskanen, Riitta-Liisa Roponen, Krista Parmakoski) 5. USA 1.20.5 (Sophie Caldwell, Sadie Bjornsen, Kikkan Randall, Jessica Diggins) 6. Niemcy 1.49,4 (Stefanie Bohler, Katharina Hennig, Victoria Carl, Sandra Ringwald) 7. Szwajcaria 1.51,5 (Laurien van der Graaff, Nadine Fahndrich, Nathalie von Siebenthal, Lydia Hiernickel) 8. Słowenia 2.31,4 (Anamarija Lampic, Katja Visnar, Alenka Cebasek, Vesna Fabjan) 9. Włochy 2.57,7 (Anna Comarella, Lucia Scardoni, Elisa Brocard, Ilaria Debertolis)10. Polska 3.06,6 (Ewelina Marcisz, Justyna Kowalczyk, Martyna Galewicz, Sylwia Jaśkowiec)