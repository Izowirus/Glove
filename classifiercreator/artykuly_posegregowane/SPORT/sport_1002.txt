Swansea City, z Łukaszem Fabiańskim w bramce, przegrała na własnym boisku z Southampton 0:1 w zaległym meczu angielskiej ekstraklasy piłkarskiej. Ten wynik oznacza degradację do drugiej ligi West Bromwich Albion Grzegorza Krychowiaka.
      
            Spotkanie w Swansea miało ogromny ciężar gatunkowy dla obu drużyn walczących o utrzymanie. Jedynego gola strzelił w 72. minucie Manolo Gabbiadini, wykorzystując zamieszanie w polu karnym pod bramką Fabiańskiego. Polak nie miał szans obrony przy dobitce z kilku metrów włoskiego napastnika.

Porażka stawia Swansea w bardzo trudnej sytuacji. Drużyna z Walii pozostała w strefie spadkowej, a przed sobą ma tylko spotkanie - w niedzielę również na swoim stadionie - ze zdegradowanym już Stoke City.

W ekipie Southampton do 68. minuty grał Jan Bednarek, którego zmienił zdobywca bramki Gabbiadini.