Krynica-Zdrój, woj. małopolskie, 25.02.2018. Ceremonia otwarcia XIII Światowych Igrzysk Polonijnych "Krynica-Zdrój 2018", w których udział wezmą zawodnicy z ponad 20 krajów. W uroczystym otwarciu tej imprezy, 25 bm. w Krynicy-Zdroju, uczestniczyli marszałkowie Sejmu i Senatu: Marek Kuchciński i Stanisław Karczewski. (awa) PAP/Dominik Gajda ***Zdjęcie do depeszy PAP pt. Rozpoczęły się XIII Światowe Zimowe Igrzyska Polonijne "Krynica-Zdrój 2018"*** PAP © 2018 / Dominik Gajda
                                        

            W niedzielę wieczorem w Krynicy-Zdrój rozpoczęły się XIII Światowe Zimowe Igrzyska Polonijne, w których wezmą udział zawodnicy z ponad 20 krajów. W uroczystym otwarciu tej imprezy wzięli udział marszałkowie Sejmu i Senatu: Marek Kuchciński i Stanisław Karczewski.
      
            "Jesteśmy tu dziś razem dla podkreślenia naszej wspólnoty oraz dla wyrażenia szacunku dla wszystkich naszych rodaków na całym świecie. Wyróżniamy się m.in. tym, że tylko my używamy tego pięknego określenia: Polonia, gdy mówimy o naszym narodzie" - podkreślił Kuchciński, który życzył też uczestnikom zawodów sukcesów.

Marszałek Senatu przekonywał, że imprezy takie jak Światowe Zimowe Igrzyska Polonijne "budują mosty". "To mosty między nami i między Polakami mieszkającymi na całym świecie; to wspólnota 20 mln ludzi, którzy czują więź z Polską. Sejm i Senat pracują, aby ta więź była coraz mocniejsza. I zapewniamy was, że będziemy dokładali wszelkich starań, by budować naszą wspaniałą wspólnotę" - mówił Karczewski. Podkreślił, że to szczególnie ważne w roku 100-lecia odzyskania niepodległości przez Polskę.

"Polonia jest dla nas szczególnie istotna, niezwykle ważna; będziemy zawsze o was pamiętać" - zapewnił Karczewski, zwracając się do uczestników uroczystości.

Do Krynicy przyjechali zawodnicy z ponad 20 krajów; będą rywalizowali w ośmiu dyscyplinach sportowych: biegi narciarskie, narciarstwo alpejskie, hokej na lodzie, nordic walking, wielobój łyżwiarski, short track, snowboard i turniej rodzinny. Zawody potrwają do 2 marca 2018 r.

Światowe Zimowe Igrzyska Polonijne finansowane są przez Senat ze środków przeznaczonych na opiekę nad Polonią i Polakami za granicą. Organizatorem wydarzenia jest Stowarzyszenie "Wspólnota Polska". Patronat honorowy objął prezydent Andrzej Duda.