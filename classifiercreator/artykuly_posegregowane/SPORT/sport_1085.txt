Piłkarze Barcelony po raz 38. z rzędu nie przegrali meczu w ekstraklasie, wyrównując rekord Realu Sociedad z lat 1979-80. W sobotę przed własną publicznością pokonali Leganes 3:1 i umocnili się na prowadzeniu w tabeli. Hat-trickiem popisał się Lionel Messi.
      
            Argentyńczyk najpierw trafił do siatki z rzutu wolnego w 27. minucie, a później, już z akcji, w 32. i 87. Dla gości jedynego gola uzyskał w 68. Marokańczyk Nabil El Zhar.

Messi ma już 29 ligowych bramek w tym sezonie i jest liderem klasyfikacji strzelców. Drugie miejsce zajmują ex aequo jego klubowy kolega Urugwajczyk Luis Suarez oraz Portugalczyk Cristiano Ronaldo z Realu Madryt - po 22.

Barcelona jest niepokonana w ekstraklasie od 8 kwietnia 2017 roku. Od porażki z Malagą tego dnia odniosła 31 zwycięstw i siedmiokrotnie remisowała. To znacznie lepszy bilans niż ten Realu Sociedad sprzed blisko 40 lat - 22 zwycięstwa i 16 remisów.

Obecnie "Duma Katalonii" prowadzi w tabeli z dorobkiem 79 punktów i ma 12 przewagi nad Atletico Madryt. Wicelider rozegra w niedzielę o 16.15 derbowe spotkanie z Realem (63 pkt) na Santiago Bernabeu.

Barcelona wciąż ma szansę na potrójną koronę. We wtorek zmierzy się w rewanżowym meczu ćwierćfinału Ligi Mistrzów w Rzymie z Romą (pierwsze spotkanie wygrała 4:1), a 21 kwietnia powalczy z Sevillą w finale Pucharu Hiszpanii.

We wcześniejszym sobotnim meczu Sevilla, która szykuje się do rewanżu w Monachium z Bayernem w ćwierćfinale Ligi Mistrzów, przegrała na wyjeździe z Celtą Vigo aż 0:4. Andaluzyjczycy są na siódmym miejscu i mogą stracić szansę gry w europejskich pucharach w przyszłym sezonie.

Z mistrzem Niemiec zagrają ponownie w środę, a pierwszy mecz przegrali przed własną publicznością 1:2.