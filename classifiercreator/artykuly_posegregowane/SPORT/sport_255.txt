Broniący tytułu mistrza świata Formuły 1 Brytyjczyk Lewis Hamilton wystartuje z pole position w niedzielnym wyścigu o Grand Prix Japonii. Na torze Suzuka ruszy z pierwszej linii razem ze swoim kolegą z ekipy Mercedes GP Finem Valtteri Bottasem.
      
            Trzecie miejsce w kwalifikacjach zajął Holender Max Verstappen (Red Bull-TAG Heuer), a dopiero dziewiąty był praktycznie jedyny zawodnik, który może odebrać Hamiltonowi piąty w karierze tytuł mistrzowski - Niemiec Sebastian Vettel.

Hamilton po raz 80. wywalczył pole position, a po raz ósmy w tym sezonie. Brytyjczyk prowadzi w klasyfikacji generalnej MŚ po 16 wyścigach, mając przewagę 50 punktów nad Vettelem oraz 117 nad Bottasem.