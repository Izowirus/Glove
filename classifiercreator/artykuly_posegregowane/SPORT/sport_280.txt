Europejska Unia Piłkarska nałożyła karę na Polskę. Za rasistowskie przyśpiewki kibiców oraz odpalenie rac na stadionie w Bolonii podczas meczu z Włochami w Lidze Narodów PZPN musi zapłacić 2000 euro oraz zamknąć jeden sektor przy okazji najbliższego spotkania.
      
            Rozegrany 7 września mecz był pierwszym reprezentacji Polski w LN, a także debiutem selekcjonera Jerzego Brzęczka. Biało-czerwoni zremisowali z Włochami 1:1. W tej grupie najwyższej dywizji (A3) rywalizuje także Portugalia.

Podczas spotkania z zespołem z Półwyspu Iberyjskiego 11 października w Chorzowie organizatorzy będą musieli zamknąć jeden sektor, mogący pomieścić co najmniej 1000 kibiców. Na nim znajdzie się baner z logo UEFA i hasłem "#EqualGame", którym promowane są działania na rzecz równości w sporcie.