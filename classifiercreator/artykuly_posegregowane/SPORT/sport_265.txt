Kamil Grosicki znalazł się wśród 27 piłkarzy powołanych przez selekcjonera Jerzego Brzęczka do reprezentacji Polski przed meczami z Portugalią i Włochami w Lidze Narodów (11 i 14 października oba w Chorzowie).
      
            Grosickiego zabrakło na wrześniowym zgrupowaniu biało-czerwonych, które było pierwszym pod wodzą Brzęczka. Selekcjoner tłumaczył brak 30-letniego skrzydłowego zamieszaniem transferowym. Ostatecznie Grosicki pozostał w angielskim drugoligowcu Hull City, a w sobotnim meczu z Middlesbrough (1:1) po raz pierwszy w tym sezonie zagrał w podstawowym składzie (wcześniej dwukrotnie wchodził na boisko z ławki rezerwowych). 

Do drużyny narodowej wracają również Artur Jędrzejczyk (Legia Warszawa) i Paweł Olkowski (Bolton Wanderers). Defensor mistrzów Polski nie miał udanego sezonu. Ze względu na przeciągające się negocjacje w kwestii obniżenia zarobków nie był brany pod uwagę przy ustalaniu składu. Na boisko wrócił w połowie sierpnia. Brzęczek ponownie pominął natomiast innego legionistę Michała Pazdana, który jest w słabej formie. 

Z kolei Olkowski wróci do drużyny narodowej po dłuższej przerwie. Po raz ostatni w reprezentacji Polski zagrał 11 października 2015 roku w meczu eliminacji mistrzostw Europy 2016 z Irlandią (2:1). 

Selekcjoner sięgnął również po Mateusza Klicha, który we wrześniu udanie powrócił do drużyny narodowej.

Wśród powołanych zabrakło natomiast Macieja Rybusa z Lokomotiwu Moskwa i Adama Dźwigały z Wisły Płock. Obaj mają kłopoty zdrowotne.

Brzęczek, który w lipcu zastąpił na stanowisku selekcjonera Adama Nawałkę, na ławce trenerskiej reprezentacji zadebiutował w wyjazdowym spotkaniu z Włochami w Bolonii 1:1 (7 września) w pierwszej kolejce Ligi Narodów. Oba zespoły mają po jednym punkcie. W tabeli grupy 3 dywizji A z trzema punktami prowadzi Portugalia, która 10 września pokonała Włochy 1:0.

Kadra na mecze z Portugalią i Włochami:

bramkarze: Łukasz Fabiański (West Ham United), Łukasz Skorupski (Bologna FC), Wojciech Szczęsny (Juventus Turyn).

obrońcy: Jan Bednarek (Southampton), Bartosz Bereszyński (Sampdoria Genua), Kamil Glik (AS Monaco), Artur Jędrzejczyk (Legia Warszawa), Marcin Kamiński (Fortuna Duesseldorf), Tomasz Kędziora (Dynamo Kijów), Paweł Olkowski (Bolton Wanderers), Rafał Pietrzak (Wisła Kraków), Arkadiusz Reca (Atalanta Bergamo).

pomocnicy: Jakub Błaszczykowski (VfL Wolfsburg), Przemysław Frankowski (Jagiellonia Białystok), Jacek Góralski (Łudogorec Razgrad), Kamil Grosicki (Hull City), Damian Kądzior (Dinamo Zagrzeb), Mateusz Klich (Leeds United), Grzegorz Krychowiak (Lokomotiw Moskwa), Rafał Kurzawa (Amiens SC), Karol Linetty (Sampdoria Genua), Maciej Makuszewski (Lech Poznań), Damian Szymański (Wisła Płock), Piotr Zieliński (SSC Napoli).

napastnicy: Robert Lewandowski (Bayern Monachium), Arkadiusz Milik (SSC Napoli), Krzysztof Piątek (Genoa CFC).