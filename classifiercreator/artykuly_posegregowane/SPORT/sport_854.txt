Media w Kolumbii, kraju rywala polskich piłkarzy w mundialowej grupie H, chwalą postawę podopiecznych Adama Nawałki w fazie przygotowań do turnieju. Odnotowują wysoką skuteczność Roberta Lewandowskiego.
      
            Dziennikarze kolumbijskiej edycji dziennika “As” twierdzą, że pomimo zakończenia sezonu Robert Lewandowski nie okazuje oznak zmęczenia i jest w wysokiej formie strzeleckiej. Przypominają bramkę polskiego kapitana w meczu towarzyskim z Chile (2:2) i dwa gole we wtorkowym spotkaniu z Litwą (4:0).

Gazeta twierdzi, że Lewandowski będzie podczas mundialu stanowił największe zagrożenie dla zespołów rywali. Określają go jako “największą postać” w szeregach polskiej reprezentacji.

“Ten mierzący 185 cm wzrostu napastnik jest w stanie onieśmielić każdego obrońcę. Celny i precyzyjny jako wysunięty napastnik o potężnym, niemiłosiernym strzale. Takie walory uradowałyby każdą drużynę, którą reprezentuje ten piłkarz. W tym przypadku Polskę” - napisał kolumbijski “As”.

Gazeta odnotowuje, że od sezonu 2008-2009 Robert Lewandowski zawsze plasuje się w czołówce strzelców lig, w których występuje: polskiej ekstraklasy, a następnie niemieckiej Bundesligi. Przypomina, że w swoich występach w oficjalnych meczach jako zawodowy piłkarz “Lewy” zdobył już łącznie 358 bramek.

Kolumbijskie media odnotowują, że Lewandowski był twarzą przygotowań kadry Nawałki do mundialu w Rosji. Wskazują, że dwie strzelone przez kapitana biało-czerwonych gole w meczu z Litwą podwyższyły jego reprezentacyjną skuteczność do 54 celnych trafień.

Z kolei wydawany w Bogocie dziennik “El Tiempo” wskazuje, że spotkanie z Litwą dowiodło wysokiej formy polskiej drużyny przed mundialem w Rosji. Gazeta przypomina, że Lewandowski będzie jednym z kilku piłkarskich sław, dla których tegoroczny turniej będzie pierwszym mundialem w karierze. Wskazuje, że w drużynie Kolumbii w podobnej sytuacji jest Radamel Falcao.

“El Tiempo” podkreśla wszechstronność Lewandowskiego we wtorkowym meczu na Stadionie Narodowym w Warszawie przy zdobywaniu goli.

“O ile pierwsza bramka Lewandowskiego ukazała jego drapieżność w polu karnym, to druga potwierdziła skuteczność, z jaką wykonuje on rzuty wolne” - napisał dziennik “El Tiempo”.

Kolumbia rozpocznie udział w mundialu 19 czerwca pojedynkiem z Japonią w Sarańsku. Pięć dni później wystąpi przeciwko Polsce w Kazaniu, a 28 czerwca zakończy fazę grupową meczem z Senegalem w Samarze.