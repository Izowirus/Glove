Międzynarodowa federacja (FIFA) nie zgodziła się na dokooptowanie do kadry Tunezji Moeza Bena Cherifię, dlatego trener tej reprezentacji Nabil Maaloul będzie miał do dyspozycji tylko jednego zdrowego bramkarza w ostatnim meczu grupowym z Panamą.
      
            W spotkaniu z Anglią (1:2) urazu doznał Mouez Hassen, a po kwadransie zastąpił go Farouk Ben Mustapha i potem on bronił też z Belgią (2:5). Ale Mustapha też ma kłopoty zdrowotne (uraz kolana na treningu) i przeciwko Panamie w wyjściowym składzie ma się pojawić Ayman Mathlouthi.

Sztab tunezyjskiej drużyny narodowej podjął decyzję, aby awaryjnie ściągnąć do Rosji Cherifię. FIFA nie zgodziła się jednak na dołączenie do kadry 24. zawodnika. Zgodnie z przepisami, czas na wymianę gracza w przypadku kontuzji jest tylko na 24 godziny przed pierwszym występem grupowym.

W tej sytuacji selekcjoner Maaloul będzie miał do dyspozycji w czwartek tylko jednego zdrowego bramkarza Mathlouthiego. W protokole meczowym jako jego zmiennik ma zostać wpisany napastnik Fakhreddine Ben Youssef.

Panama i Tunezja żegnają się z mistrzostwami świata. Stawką konfrontacji w Sarańsku są pierwsze zwycięstwo (i punkty) w turnieju. Awans do 1/8 finału z gr. G zapewniły sobie Anglia i Belgia.