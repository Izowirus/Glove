epa06834690 Marco Reus (L) of Germany celebrates scoring the equalizer during the FIFA World Cup 2018 group F preliminary round soccer match between Germany and Sweden in Sochi, Russia, 23 June 2018.

(RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup)  EPA/MOHAMED MESSARA   EDITORIAL USE ONLY 
Dostawca: PAP/EPA. PAP/EPA © 2018 / MOHAMED MESSARA
                                        

            Niemcy pokonały Szwecję 2:1 (0:1) w sobotnim meczu piłkarskich mistrzostw świata.
      
            Grupa F: Niemcy - Szwecja 2:1 (0:1).

Bramki: 0:1 Ola Toivonen (32), 1:1 Marco Reus (48), 2:1 Toni Kroos (90+5).

Żółta kartka - Niemcy: Jerome Boateng. Szwecja: Albin Ekdal, Sebastian Larsson. Czerwona kartka za drugą żółtą - Niemcy: Jerome Boateng (82).

Sędzia: Szymon Marciniak (Polska). Widzów 44 287.

Niemcy: Manuel Neuer - Joshua Kimmich, Antonio Ruediger, Jerome Boateng, Jonas Hector (87. Julian Brandt) - Thomas Mueller, Sebastian Rudy (31. Ilkay Guendogan), Julian Draxler (46. Mario Gomez), Toni Kroos, Marco Reus - Timo Werner.

Szwecja: Robin Olsen - Mikael Lustig, Victor Lindeloef, Andreas Granqvist, Ludwig Augustinsson - Victor Claesson (74. Jimmy Durmaz), Sebastian Larsson, Albin Ekdal, Emil Forsberg - Marcus Berg (90. Isaac Kiese Thelin), Ola Toivonen (78. John Guidetti).

Broniący tytułu mistrza świata Niemcy byli "nad przepaścią" przez długi okres meczu grupy F ze Szwecją, ale ostatecznie pokonali ekipę "Trzech Koron" 2:1 i znacznie przybliżyli się do awansu do 1/8 finału.

W pierwszej kolejce podopieczni selekcjonera Joachima Loewa przegrali z Meksykiem 0:1 i musieli przynajmniej zremisować ze Szwecją, aby zachować szansę na występ w fazie pucharowej. Zależało im jednak na zwycięstwie, ponieważ wtedy wygrana z Koreą Południową w środę dałaby im awans niezależnie od wyniku rozgrywanego jednocześnie spotkania Szwecji z Meksykiem.

W roli głównej - najpierw jako czarny charakter, a potem jako bohater - wystąpił w Soczi Toni Kroos. To on źle podał piłkę przy wyprowadzaniu akcji spod własnej bramki w 32. minucie, a rywale wykorzystali ten błąd i objęli prowadzenie. Na listę strzelców wpisał się Ola Toivonen, który przelobował bramkarza Manuela Neuera.

Kroos zrehabilitował się w piątej doliczonej minucie drugiej połowy, kiedy popisał się ładnym, technicznym strzałem z okolic bocznej linii pola karnego, ustalając wynik na 2:1. Wtedy mistrzowie świata grali już w dziesiątkę, ponieważ sędzia Szymon Marciniak pokazał dwie żółte kartki Jerome'owi Boatengowi - tę drugą w 82. minucie.

Mecz w Soczi miał niezwykle emocjonujący przebieg. Zgodnie z oczekiwaniami podopieczni Loewa od samego początku szturmowali bramkę rywali. Po akcji w trzeciej minucie celne strzały na bramkę oddali Julian Draxler i Jonas Hector, ale oba uderzenia zablokowali obrońcy reprezentacji "Trzech Koron".

Szwedzi przetrwali jednak pierwszych kilkanaście minut, a później ataki mistrzów świata osłabły. Co więcej, Skandynawowie sami zaczęli coraz częściej zapuszczać się pod bramkę rywali. Pierwszy raz znalazł się tam już w 11. minucie Marcus Berg, który, wzięty w kleszcze przez dwóch niemieckich obrońców, przewrócił się tuż przed oddaniem strzału na bramkę Manuela Neuera. Sędzia Szymon Marciniak nie dopatrzył się jednak faulu, nie skorzystał też z możliwości obejrzenia powtórki (jednym z asystentów VAR był Paweł Gil).

Zwarte szeregi w defensywie i groźne kontrataki dawały Szwedom coraz więcej pewności siebie, czego efektem był gol Toivonena. Sensacyjny wynik 1:0 utrzymał się do przerwy, a gdyby nie zmienił się do końca meczu, wówczas po raz trzeci z rzędu obrońca trofeum zakończyłby udział w mundialu na fazie grupowej.

Drugą połowę Niemcy rozpoczęli tak samo, jak pierwszą, ale tym razem przyniosło to efekt. Już w 48. minucie z lewego skrzydła w pole karne dośrodkował Timo Werner, tor jej lotu lekko zmienił wprowadzony po przerwie Mario Gomez, a do siatki trafił Marco Reus. Pomocnik Borussii Dortmund znalazł się w pierwszym składzie kosztem Mesuta Oezila, którego zabrakło w wyjściowym składzie ważnego turnieju po raz pierwszy od 2010 roku.

Tym razem Szwedzi nie potrafili wyprowadzić już tak składnych akcji, a dominacja Niemców stawała się coraz wyraźniejsza z każdą minutą. Mistrzowie świata byli przy piłce przez 71 procent czasu gry, wymienili też łącznie 619 celnych podań, podczas gdy rywale mieli ich zaledwie 167. Napór podopiecznych Loewa zelżał tylko na chwilę po drugiej żółtej kartce dla Boatenga, ale w końcówce znów nie pozwolili ekipie "Trzech Koron" ani na chwilę oddechu.

Marciniak doliczył dodatkowe pięć minut do czasu gry i właśnie ta ostatnia okazała się zgubna dla Szwecji. Po faulu w pobliżu bocznej linii pola karnego Kroos podał do Reusa, ten zatrzymał piłkę w miejscu i przygotował ją do strzału dla partnera, a pomocnik Realu Madryt nie dał szans świetnie spisującemu się wcześniej Robinowi Olsenowi.

Selekcjoner Loew prowadził drużynę narodową po raz setny. W przyszłości będzie zapewne dobrze wspominał 79. zwycięstwo swoich podopiecznych, jednak na pewno kosztowało go ono wiele nerwów. Pod jego wodzą Niemcy mieli też 11 remisów i 10 porażek.

Niemcy są na drugim miejscu w tabeli z trzema punktami i bilansem goli 2-2. Identyczny dorobek mają Szwedzi, którzy są sklasyfikowani niżej, bo przegrali w bezpośrednim meczu z mistrzami świata. Liderem po zwycięstwie nad Koreą Południową 2:1 jest Meksyk z sześcioma punktami i bilansem 3-1, a Azjaci pozostają z zerowym dorobkiem (1-3). Każda z drużyn ma jeszcze szansę na awans, każda może też zostać wyeliminowana.