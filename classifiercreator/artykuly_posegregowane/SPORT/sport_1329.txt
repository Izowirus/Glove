W niedzielę w Pjongczangu zakończyła się faza grupowa turnieju olimpijskiego w hokeju na lodzie mężczyzn. Bezpośredni awans do ćwierćfinałów zapewnili sobie Olimpijczycy z Rosji, Czesi, Szwedzi i Kanadyjczycy. Reszta drużyn zagra w barażach.

      
            W turnieju bierze udział 12 reprezentacji, które zostały podzielone na trzy grupy. Automatyczny awans wywalczyli sobie zwycięzcy grup oraz najlepsza drużyna z drugiego miejsca – Kanada.

Hokeiści z Rosji zagrają w środę w ćwierćfinale ze zwycięzcą wtorkowego barażu Słowenia – Norwegia, Kanada zmierzy się ze lepszym z pary Finlandia - Korea Płd., Czechy spotkają się USA lub Słowacją, a Szwedzi ze Szwajcarią bądź Niemcami.

W związku z brakiem zawodników z ligi NHL trudno jest wskazać faworytów turnieju. W dotychczasowych grupowych dochodziło to wielu niespodziewanych rozstrzygnięć. Jedynie Szwedzi wygrali wszystkie mecze w grupie za trzy punkty. Niepokonani pozostali też Czesi. Hokeiści z Rosji ulegli natomiast Słowacji (2:3), a Amerykanie przegrali ze Słowenią (2:3 po dogrywce).

Poniżej oczekiwań spisują się też złoci medaliści dwóch ostatnich igrzysk Kanadyjczycy, którzy zaliczyli porażkę z Czechami (2:3 po rzutach karnych), a bezpośredni awans wywalczyli sobie dzięki wysokim wygranym nad Szwajcarią (5:1) i Koreą (4:0). W żadnych z tych meczów drużyna Klonowego Liścia nie zachwycała jednak swoją grą.

Mecze barażowe rozegrane zostaną we wtorek. Dzień później odbędą się ćwierćfinały.