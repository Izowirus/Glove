Siatkarki Serbii po raz pierwszy w historii wywalczyły złoty medal mistrzostw świata, które w sobotę zakończyły się w Japonii. W finale w Jokohamie pokonały Włochy 3:2 (21:25, 25:14, 23:25, 25:19, 15:12). Brązowy medal wywalczyły Chiny po wygranej z Holandią 3:0.
      
            Serbia - Włochy 3:2 (21:25, 25:14, 23:25, 25:19, 15:12).

Serbia: Maja Ognjenovic, Stefana Veljkovic, Milena Rasic, Brankica Mihajlovic, Bianka Busa, Tijana Boskovic, Silvija Popovic (libero) – Jovana Stefanovic.

Włochy: Ofelia Malinov, Cristina Chirichella, Anna Danesi, Lucia Bosetti, Miryiam Sylla, Paola Egonu, Monica De Gennaro (libero) – Carlotta Cambi, Elena Pietrini.

Oba zespoły przystąpiły do meczu po wyczerpujących półfinałach. Szczególnie Włoszki miały prawo czuć się zmęczone po blisko trzech godzinach spędzonych na boisku w spotkaniu przeciwko Chinkom (3:2). Ale to podopieczne Davide Mazzantiego lepiej rozpoczęły pojedynek. Świetnie radziły sobie w przyjęciu, a rozgrywająca Ofelia Malinov "rozrzucała" blok rywalek. Tradycyjnie już prym wiodła Paola Egonu, która przeciwko Chinkom zdobyła 45 punktów ustanawiając rekord mundialu. W finale zanotowała 33 "oczka".

W drugiej partii role się odwróciły. To Serbki przejęły inicjatywę, nie miały też słabych punktów w ataku, bo równo punktowały Tijana Boskovic, Brankica Mihajlovic, Milena Rasic i Stefana Veljikovic. W trzecim secie prowadzenie zmieniało się jak kalejdoskopie, ale w końcówce bliższe zwycięstwa były Serbki, który wygrywały 21:19. Jednak siatkarki Italii zanotowały dwa skuteczne bloki, a Egonu zakończyła ostatnią akcję.

Podopieczne Zorana Terzicia lepiej radziły sobie ze zmęczeniem i w kolejnych odsłonach potrafiły zachować zimną krew w decydujących momentach. W tie-breaku początkowo lepiej zaczęły Włoszki, ale po bloku na Egonu Serbia objęła prowadzenie 10:8, którego nie oddała końca.

Dla Serbii to największy sukces w dotychczasowych występach na mistrzostwach świata. W 2006 roku, także w Japonii, zdobyły brązowy medal. Z kolei Włoszki wygrały mundial w 2002 roku w Niemczech.

MVP turnieju została Serbka Tijana Boskovic. Organizatorzy wyróżnili ponadto: rozgrywającą Ofelię Malinov (Włochy), środkowe Milenę Rasic (Serbia) i Ni Yan (Chiny), przyjmujące Miryiam Syllę (Włochy), Ting Zhu (Chiny), atakującą Paolę Egonu (Włochy) i libero Monicę De Gennaro (Włochy).

Polki po raz drugi z rzędu nie zakwalifikowały się do MŚ.

Końcowa klasyfikacja: 1. Serbia, 2. Włochy, 3. Chiny, 4. Holandia, 5. USA, 6 Japonia, 7. Brazylia, 8. Rosja, 9. Dominikana, 10. Turcja, 11. Niemcy, 12. Bułgaria, 13. Tajlandia, 14. Portoryko, 15. Azerbejdżan, 16. Meksyk, 17. Korea Płd., 18. Kanada, 19. Argentyna, 20. Kenia, 21. Kamerun, 22. Kuba, 23. Trynidad i Tobago 24. Kazachstan. 

Autor: Marcin Pawlicki