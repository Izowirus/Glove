Tenisowe reprezentacje Niemiec i Australii odniosły po drugim zwycięstwie w grupie A Pucharu Hopmana, nieoficjalnych mistrzostw globu drużyn mieszanych w Perth. W piątek zmierzą się w bezpośrednim pojedynku, którego stawką będzie awans do finału.
      
            Niemcy Angelique Kerber i Alexander Zverev pokonali Francuzów Alize Cornet i Lucasa Pouille 2:1. Oba pojedynki singlowe były trzysetowe i w obu przypadkach górą byli przedstawiciele pierwszego z krajów.

"Tak naprawdę wszystko rozstrzygnęło się za sprawą dwóch, trzech punktów w trzeciej odsłonie" - oceniła mająca polskie pochodzenie Kerber.

Mikst także był wyrównany, ale zamknął się w dwóch partiach, które zapisali na swoim koncie "Trójkolorowi".

Gra mieszana decydowała zaś o losach meczu gospodarzy z Hiszpanami. Wcześniej Ashleigh Barty pokonała Garbine Muguruzę, ale do remisu doprowadził David Ferrer, który okazał się lepszy od Matthew Ebdena. W ostatniej części rywalizacji, a także w całym meczu górą byli Australijczycy.

Ci ostatni oraz Niemcy mają na koncie po dwa zwycięstwa i między sobą rozstrzygną, kto awansuje do finału.

Na czwartek zaplanowano trzecią i ostatnią kolejkę spotkań w grupie B, w której występują: Szwajcaria, Grecja, USA i Wielka Brytania.

Zespoły rywalizujące w Pucharze Hopmana są podzielone na dwie grupy, których triumfatorzy awansują do finału. Każde spotkanie składa się z dwóch pojedynków singlowych oraz jednego w grze mieszanej.