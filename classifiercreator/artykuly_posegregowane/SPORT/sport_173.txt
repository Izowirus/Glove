Polscy rugbiści wygrali w Łodzi z Litwą 33:0 (12:0) w swoim drugim meczu Rugby Europe Trophy. Biało-czerwoni awansowali na pierwsze miejsce w tabeli. Punkty dla Polski: Wojciech Piotrowicz 16, Mateusz Adamski 7, Mateusz Plichta 5, Krystian Pogorzelski 5.
      
            Na stadionie Widzewa zmierzyły się drużyny, które udanie rozpoczęły tegoroczną rywalizację w Rugby Europe Trophy, będącym drugim poziomem europejskich rozgrywek. Polacy i Litwini wcześniej pokonali Czechów, a stawką ich sobotniego starcia w Łodzi było prowadzenie w grupie.

Od początku z większą determinacją i agresją walczyli o to biało-czerwoni, którzy zepchnęli rywali do głębokiej defensywy. Polacy prowadzili grę, mieli też wyraźną przewagę w młynie, ale wszystkie punkty do przerwy zdobyli z rzutów karnych. Bezbłędny w tym elemencie okazał się Wojciech Piotrowicz, który w pierwszych 40 minutach cztery razy trafił między słupy. Dzięki temu prowadzeni przez irlandzkiego trenera Duaine'a Lindsay'a polscy rugbiści do szatni schodzili prowadząc 12:0.

W drugiej połowie obraz gry się nie zmienił. Nadal inicjatywa należała do gospodarzy, którzy przewagę udokumentowali trzema przyłożeniami. Ich autorami byli Mateusz Plichta, Krystian Pogorzelski i Mateusz Adamski. Ostatni z nich ustalił wynik meczu 33:0 nie myląc się przy próbie podwyższenia.

To drugie zwycięstwo Polaków w tej edycji Rugby Europe Trophy.

Oprócz Litwinów i Czechów, przeciwnikami polskich rugbistów w obecnym sezonie są jeszcze zespoły Holandii, Szwajcarii oraz Portugalii lub Rumunii. Te dwie drużyny 10 listopada zmierzą się w barażu, który wyłoni uczestnika wyższej dywizji – Rugby Europe Championship. Do podobnego barażu awansuje również zwycięzca obecnych zmagań w Trophy. W kolejnym meczu biało-czerwoni zagrają z Holandią (17 listopada w Lublinie). 