Luka Modric został wybrany w plebiscycie FIFA najlepszym piłkarzem świata sezonu 2017/18. Grający w Realu Madryt chorwacki wicemistrz globu przełamał dziesięcioletnią hegemonię Portugalczyka Cristiano Ronaldo i Argentyńczyka Lionela Messiego.
      
            Messi i Ronaldo dzielili między sobą tytuł najlepszego piłkarza świata od 2008 roku. Argentyńczyk triumfował w latach 2009-12 i w 2015, a Portugalczyk - w 2008, 2013-14 i 2016-17.

Modric w głosowaniu wyprzedził właśnie Ronaldo, swojego niedawnego klubowego kolegę, a obecnie gracza Juventusu Turyn, oraz zawodnika Liverpoolu Egipcjanina Mohameda Salaha, którego wyróżniono nagrodą im. Ferenca Puskasa za najładniejszą bramkę roku (gol w ligowym spotkaniu z Evertonem z grudnia 2017).

Modric otrzymał 29,05 proc. głosów, Ronaldo - 19,08, a Salah - 11,23. Z reprezentantem Egiptu nieznacznie przegrał czwarty w klasyfikacji Francuz Kylian Mbappe - 10,52.

Pochodzący z Zadaru 33-letni Chorwat w maju z "Królewskimi" po raz trzeci z rzędu triumfował w Lidze Mistrzów, a w lipcu z drużyną narodową - jako kapitan - wywalczył tytuł wicemistrza świata i został uznany przez FIFA najlepszym zawodnikiem (MVP) turnieju w Rosji.

"To był niesamowity sezon, najlepszy w karierze. Jestem bardzo dumny, nigdy tego nie zapomnę. To wielki zaszczyt stać tu z tą wspaniałą nagrodą w rękach" - powiedział Modric, który po mundialu stał się głównym kandydatem do miana Piłkarza Roku.

Jego triumf wydawał się na tyle pewny, że Ronaldo - zdobywca 15 goli w poprzednim sezonie Ligi Mistrzów - nie zdecydował się przylecieć do Londynu, gdzie odbyła się gala FIFA. Oficjalnie tłumaczono, że miał zbyt napięty plan zajęć. W niedzielę wieczorem Juventus grał mecz ligowy z Frosinone, a już w środę czeka mistrza Włoch kolejny pojedynek w Serie A - z Bologną. W podobnej sytuacji był Messi i on również nie wybrał się do stolicy Wielkiej Brytanii.

Portugalczyk i Argentyńczyk znaleźli się w Drużynie Roku, którą FIFA wybrała wspólnie ze związkiem zawodowym piłkarzy FIFPro. Na scenie zaprezentowało się dziewięciu innych członków najlepszej jedenastki. "Brakuje dwóch, których nie znamy" - żartował prowadzący ceremonię aktor Idris Elba.

Nagrodę dla najlepszego trenera odebrał Didier Deschamps, szkoleniowiec mistrzów globu - Francuzów. Tytuł Bramkarza Roku przypadł natomiast Belgowi Thibaut Courtois, który latem zamienił Chelsea Londyn na madrycki Real. Wśród kobiet laureatką głównego wyróżnienia została - już po raz szósty - Brazylijka Marta.

Przy wyborze Piłkarza Roku FIFA w połowie liczą się głosy internautów oraz wybranych dziennikarzy, a drugą połowę stanowią wskazania trenerów i kapitanów wszystkich reprezentacji. We wszystkich kategoriach brano pod uwagi osiągnięcia między 3 lipca 2017 a 15 lipca 2018.

Nagrodę Fair Play przyznano niemieckiemu piłkarzowi Lennartowi Thy'owi, który jako zawodnik holenderskiego Venlo zrezygnował z udziału w meczu z PSV Eindhoven, by oddać krew, co umożliwiło rozpoczęcie procesu wytwarzania komórek macierzystych osoby chorej na białaczkę, przeszczep szpiku i ocalenie jej życia.

Dwa lata temu przestała istnieć "Złota Piłka FIFA", którą światowa federacja przyznawała wspólnie z francuskim magazynem "France Football". To przedsięwzięcie funkcjonowało przez sześć lat. Wcześniej liczyły się dwa plebiscyty - od 1991 roku FIFA nagradzała Piłkarza Roku, a od 1956 roku "France Football" wręczał "Złotą Piłkę".

Laureaci nagród FIFA 2018:

Piłkarz Roku - Luka Modric (Chorwacja/Real Madryt)
Bramkarz Roku - Thibaut Courtois (Belgia/Chelsea Londyn, Real Madryt)
Piłkarka Roku - Marta (Brazylia/Orlando Pride, USA)
Trener Roku - Didier Deschamps (Francja)
Trener Roku pracujący z kobietami - Reynald Pedros (Francja/Olympique Lyon) 
Bramka Roku - Mohamed Salah (Liverpool)
Fair Play - Lennart Thy (Niemcy/VVV Venlo, Holandia)
Kibice: Peru 
Drużyna Roku: David De Gea - Dani Alves, Raphael Varane, Sergio Ramos, Marcelo - Luka Modric, 
N'Golo Kante, Eden Hazard, Kylian Mbappe, Lionel Messi, Cristiano Ronaldo