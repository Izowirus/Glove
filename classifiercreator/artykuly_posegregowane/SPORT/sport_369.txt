Reprezentant Polski Łukasz Teodorczyk został piłkarzem Udinese - poinformował w piątkowy wieczór włoski klub na swojej stronie internetowej. 27-letni napastnik przechodzi do zespołu Serie A z belgijskiego Anderlechtu.
      
            Nie ujawniono szczegółów finansowych.

Teodorczyk występował w Anderlechcie od lata 2016 roku. Początkowo na zasadzie wypożyczenia z Dynama Kijów (grał na Ukrainie od 2014 roku), a później został wykupiony przez belgijski klub.

W sezonie 2016/17 został królem strzelców tamtejszej ekstraklasy.

W Polsce - przed transferem do Dynama - wychowanek Wkry Żuromin grał w Polonii Warszawa i Lechu Poznań.

W reprezentacji kraju wystąpił dotychczas w 19 meczach i zdobył cztery bramki. Był w kadrze na mistrzostwa świata w Rosji - wchodził na boisko w trakcie drugiej połowy w spotkaniach z Kolumbią i Japonią.

Udinese w poprzednim sezonie włoskiej ekstraklasy zajęło 14. miejsce. W przeszłości w tym zespole grali m.in. Piotr Czachowski, Dariusz Adamczuk, Marek Koźmiński i Piotr Zieliński.

W inauguracyjnej kolejce nowego sezonu piłkarze Udinese zmierzą się w niedzielę na wyjeździe z beniaminkiem Parmą.