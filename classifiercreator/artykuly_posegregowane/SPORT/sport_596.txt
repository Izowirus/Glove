Anglia uzupełniła grono ćwierćfinalistów piłkarskich mistrzostw świata w Rosji. We wtorek w Moskwie po rzutach karnych wyeliminowała Kolumbię. Po 90 minutach i dogrywce był remis 1:1, a serię "jedenastek" podopieczni trenera Garetha Southagate'a wygrali 4-3.
      
            Emocje w końcówce wynagrodziły kibicom w sumie dość słabe widowisko. W pierwszej połowie Anglicy co prawda dłużej utrzymywali się przy piłce, jednak niewiele z tego wynikało. W siódmej minucie z rzutu wolnego kąśliwie uderzył Ashley Young, ale David Ospina nie dał się zaskoczyć. W 15. natomiast Harry Kane główkował nad poprzeczką.

Kolumbijczycy natomiast sprawiali wrażenie całkowicie zagubionych. Z powodu kontuzji nie mógł zagrać James Rodriguez, co spowodowało, że w ataku piłkarze trenera Jose Pekermana nie mieli żadnego pomysłu. Pierwszy celny strzał, zresztą niegroźny, oddali dopiero tuż przed przerwą.

Druga część spotkania zaczęła się podobnie, aż nadeszła 54. minuta. Wtedy przy dośrodkowaniu z rzutu rożnego sędzia Matt Geiger orzekł, że Carlos Sanchez faulował Kane'a i podyktował rzut karny.

Kolumbijczycy nie mogli się pogodzić z tą decyzją. Amerykański arbiter musiał pokazać kilka żółtych kartek, by uspokoić sytuację. Po dłuższej chwili sam poszkodowany zamienił "jedenastkę" na gola. To było jego szóste trafienie w turnieju - umocnił się na prowadzeniu w klasyfikacji najlepszych strzelców.

Mecz od tego momentu się zaostrzył. Geiger łącznie pokazał osiem żółtych kartek. Było ich więcej niż celnych strzałów oddanych przez obie drużyny.

"Los Cafeteros" tempo podkręcili dopiero w ostatnim kwadransie. Po błędzie angielskiej obrony dogodną okazję miał Juan Cuadrado, ale uderzył nad bramką. W 87. min natomiast zza pola karnego strzelał Radamel Falcao, jednak Jordan Pickford nie dał się zaskoczyć.

Sędzia do regulaminowych 90 minut doliczył pięć. W trzeciej, na trochę rozpaczliwy strzał z dystansu zdecydował się Mateus Uribe, a Pickford z trudem sparował piłkę i Kolumbijczycy mieli dopiero pierwszy w tym meczu rzut różny. Dośrodkował Cuadrado, najwyżej do piłki wyskoczył Yerry Mina i głową doprowadził niespodziewanie do remisu.

Mina na tym mundialu na listę strzelców wpisał się po raz trzeci, wcześniej w meczach z Polską i Senegalem, za każdym razem strzelając głową. Tak skutecznego obrońcy na MŚ nie było od 1974 roku, kiedy również z trzech trafień cieszył się Niemiec Paul Breitner.

To był także 31. pierwszy gol strzelony w Rosji po 80. minucie spotkania. Bramki zdobyte w końcówce stanowią więc 21,2 proc. całej zdobyczy.

Doprowadzenie do remisu wyraźnie dodało skrzydeł Kolumbijczykom. Dogrywka toczona była w szybkim tempie i to do nich należała inicjatywa. Jednak ani zespołowi z Ameryki Południowej, ani Anglikom nie udało się stworzyć dogodnej okazji do zdobycia bramki i do wyłonienia zwycięzcy potrzebne były rzuty karne.

Od pewnego uderzenia zaczął je Falcao. Później z umieszczeniem piłki w siatce problemów nie mieli kolejno: Kane, Cuadrado, Marcus Rashford i Luis Muriel. Pomylił się natomiast kończący trzecią serię Jordan Henderson. Jego strzał obronił David Ospina.

Kolumbijczycy zamiast przypieczętować awans, nie wykorzystali dwóch kolejnych prób. Najpierw w poprzeczkę trafił Uribe, a następnie uderzenie Carlosa Bacci obronił Pickford. Dla Anglii trafili za to piłkarze Tottenhamu Hotspur - Kieran Trippier oraz Eric Dier.

Anglicy w fazie pucharowej mundialu rzuty karne wykonywali po raz czwarty, ale rozstrzygnąć je na swoją korzyść udało im się dopiero pierwszy raz. Kolumbijczycy natomiast takiego sposobu wyłaniania zwycięzcy wcześniej nie doświadczyli.

Anglia w ćwierćfinale MŚ znalazła się po raz pierwszy od 2006 roku. Wówczas po karnych uległa Portugalii. W sobotę w Samarze jej rywalem będzie Szwecją, która 1:0 pokonała Szwajcarię.

1/8 finału: Kolumbia - Anglia 1:1 po dogrywce (1:1, 0:0), karne 3-4

Bramki: 0:1 Harry Kane (57-karny), 1:1 Yerri Mina (90+3-głową).

Żółta kartka - Kolumbia: Wilmar Barrios, Santiago Arias, Carlos Sanchez, Radamel Falcao, Carlos Bacca, Juan Cuadrado. Anglia: Jordan Henderson, Jesse Lingard.

Sędzia: Mark Geiger (USA). Widzów 44 190.

Kolumbia: David Ospina - Santiago Arias (116. Cristian Zapata), Davinson Sanchez, Yerri Mina, Johan Mojica - Juan Cuadrado, Wilmar Barrios, Carlos Sanchez (79. Mateus Uribe), Jefferson Lerma (61. Carlos Bacca), Juan Fernando Quintero (88. Luis Fernando Muriel) - Radamel Falcao.

Anglia: Jordan Pickford - Kyle Walker (113. Marcus Rashford), John Stones, Harry Maguire - Kieran Trippier, Jesse Lingard, Jordan Henderson, Dele Alli (81. Eric Dier), Ashley Young (102. Danny Rose) - Raheem Sterling (88. Jamie Vardy), Harry Kane.