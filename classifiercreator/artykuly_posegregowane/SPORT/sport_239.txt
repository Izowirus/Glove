PAP/Andrzej Grygiel
                                        

            „Liga Narodów jest bardzo ważnym etapem w przygotowaniach kadry do eliminacji mistrzostw Europy. Każdy chce w tych rozgrywkach odegrać jak największą rolę” – powiedział prezes PZPN Zbigniew Boniek. W czwartek Polacy w Chorzowie podejmą w ramach LN Portugalię.


      
            "My musimy się zresetować. Mamy nowego trenera i drużynę. Trzeba zrobić wszystko, aby być gotowym na marzec, tak, by w eliminacjach ME wypaść jak najlepiej. Bo nie wyobrażam sobie, żeby polska reprezentacja nie pojechała na finały” – dodał Boniek.

Jego zdaniem brak w kadrze Portugalii Cristiano Ronaldo niewiele zmienia.

„Gramy z bardzo mocną drużyną, aktualnym mistrzem Europy. Portugalczycy zdobyli mistrzostwo bez Ronaldo. Nie żyjmy mitami. On dziś nie ma głowy, by grać z Polską. Ma trochę inne problemy. Jego brak w dłuższym okresie byłby stratą dla zespołu. Ale w jednym, dwóch meczach może zadziałać na wyobraźnię innych piłkarzy, którzy mają swoje pięć minut, by się wykazać” – wyjaśnił prezes.

Boniek pojawił się na Stadionie Śląskim w związku z promocją albumu „Puchar Polski” Andrzeja Gowarzewskiego.

Prezes PZPN: trenerzy się nie wstydzą, mówią, że chcą zdobyć Puchar Polski

„W Polsce można zdobyć dwa trofea – mistrzostwo i Puchar Polski. Kiedy sześć lat temu przychodziłem do PZPN to jedną z koncepcji było podniesienie rangi PP. Dziś mamy finał fantastyczny. Trenerzy się nie wstydzą, mówią, że chcą zdobyć PP. Kilka lat temu nikt tak się nie wypowiadał” – stwierdził szef federacji.

Honorowy, okolicznościowy wstęp do tego wydawnictwa napisał Prezydent Rzeczypospolitej Polskiej Andrzej Duda.

W pierwszym spotkaniu Ligi Narodów, nowych rozgrywek mających zastąpić w dużej mierze potyczki towarzyskie, biało-czerwoni zremisowali 7 września w Bolonii z Włochami 1:1. W tabeli grupy 3 dywizji A z trzema punktami prowadzi Portugalia, która trzy dni później pokonała Italię 1:0.

Polacy zagrają z Portugalią w czwartek, a z Włochami w niedzielę na chorzowskim Stadionie Śląskim. Oba spotkania rozpoczną się o godz. 20.45.

Autor: Piotr Girczys