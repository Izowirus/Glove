Na stadionie PGE Narodowy w Warszawie przy okazji targów rowerowych uroczyście zainaugurowano cykl Roadshow Tour de Pologne i otwarto mobilne muzeum tego najstarszego w kraju wyścigu kolarskiego. Jego 90-lecie zbiega się w tym roku ze stuleciem niepodległości Polski.
      
            Z tej okazji organizatorzy wyścigu postanowili stworzyć mobilne muzeum Tour de Pologne, które pokaże historię polskiego kolarstwa w kontekście obchodów stulecie odzyskania niepodległości.

Wstęgę na otwarcie multimedialnego Road Show na płycie PGE Narodowego przecięli Czesław Lang - dyrektor generalny Tour de Pologne, Guillaume de Colognes - prezes Carrefour Polska, głównego sponsora wyścigu i mobilnego muzeum oraz Anna Kuder - zastępca dyrektora Departamentu Sportu Wyczynowego Ministerstwa Sportu i Turystyki.

"Dziękuję wszystkim, którzy od wielu lat są z nami. Cieszę się, że jako Polacy potrafimy zorganizować tak trudne przedsięwzięcie sportowe, jakim jest etapowy wyścig kolarski. Jestem dumny, że udało nam się doprowadzić Tour de Pologne do najwyższej klasy sportowej World Tour. Dziś prezentujemy muzeum, gdzie każdy znajdzie swoją cząstkę, wspomnienia związane z którymś z etapów w przeszłości czy innym wydarzeniem. Przede wszystkim będzie to promocja kolarstwa i sportu. Pokażemy w polskich miastach kawałek historii tej dyscypliny, która z czasem przeszła wiele przeobrażeń" - powiedział dyrektor generalny TdP Czesław Lang.

Interaktywne muzeum Tour de Pologne to pierwszy tego rodzaju mobilny salon wystawowy poświęcony historii kolarstwa w Polsce. Mieści wiele unikatowych eksponatów i ciekawostek, m.in. oryginalny rower Czesława Langa, na którym zdobywał on srebrny medal igrzysk olimpijskich w Moskwie, symulator kolarski, koszulki zwycięzców, wycinki prasowe, historię sprzętu, m.in. różne typy siodełek oraz interaktywne prezentacje historyczne.

90-lecie Tour de Pologne splata się z obchodami 100-lecia niepodległej Polski. Wśród eksponatów nie zabraknie zatem elementów łączących oba aspekty. Są to m.in. medale i żetony związane z Wyścigiem Okrężnym oraz Rozkaz nr 2 mówiący o udziale kolarzy w Bitwie Warszawskiej 1920 r.

Po sobotnio-niedzielnej inauguracji w Warszawie od maja do października muzeum będzie prezentowane kolejno w 10 miastach Polski, stanowiąc element Roadshow - miasteczek kolarskich zaaranżowanych przy hipermarkatach Carrefour. Imprezy te dedykowane będą nie tylko kibicom kolarstwa, ale całym rodzinom, a ich celem będzie propagowanie zdrowego stylu życia poprzez edukację, rozrywkę i sport.

Tegoroczny 75. Tour de Pologne rozpocznie się 4 sierpnia.

Kalendarz imprez Roadshow: 24-25 marca Warszawa; 28-29 kwietnia Kraków; 5-6 czerwca Grudziądz; 26-27 maja Zgorzelec; 2-3 czerwca Legnica; 23-24 czerwca Głogów; 30 czerwca-1 lipca Chorzów; 25-26 sierpnia Łódź; 1-2 września Wrocław; 20-30 września Kalisz; 6-7 października Szczecin.