Rosyjscy i chorwaccy kibice są przekonani, że to ich reprezentacja w sobotę awansuje do półfinału piłkarskich mistrzostw świata. Kogut, który w rosyjskiej telewizji przewidział awans „Sbornej” do ćwierćfinału, wskazał na wynik 8-7 w rzutach karnych.
      
            Zabawa polegała na tym, że przy kartkach z napisami obu reprezentacji stawiano pojemniki z ziarnem. Kogut podszedł do pojemnika, przy którym widniał napis „Rosja”.

„Oczywiście należy to traktować w kategoriach żartu i zabawy. Jednak kogut trafnie wytypował awans Rosji do ćwierćfinału, choć mało kto wierzył, że nasza reprezentacja jest w stanie wyeliminować Hiszpanię. Po tym spotkaniu coraz więcej osób traktuje te przewidywania poważnie. Co ciekawe, kogut wytypował ponowne zwycięstwo po rzutach karnych. Ma być 8-7” – powiedziała Julia, wolontariuszka w Soczi.

Na trybunach stadionu Fiszt zdecydowanie przeważać będą Rosjanie. Wszystkie bilety na to spotkanie zostały sprzedane. Na mecz przyjedzie od 7 tysięcy do 10 tysięcy kibiców z zagranicy. Do Soczi przyjeżdżają dodatkowe pociągi z Moskwy, Sankt Petersburga i Rostowa nad Donem. Zwiększono liczbę czarterowych rejsów lotniczych. Według najnowszych sondaży opinii publicznej, 56 proc. Rosjan wierzy, że w sobotę ich reprezentacja pokona Chorwację. Jedynie 15 procent prognozuje wygraną drużyny z Bałkanów.

„Rozumiemy wielki optymizm panujący w Rosji, bo wyeliminowanie Hiszpanów robi wrażenie. Jednak takie rzeczy nie zdarzają się na turniejach drugi raz. Oczywiście my również awansowaliśmy po rzutach karnych z Danią. Jednak mamy obecnie niezwykle silną i doświadczoną drużynę. Wierzymy, że nasi piłkarze rozstrzygną losy spotkania w regulaminowym czasie gry” – powiedziała Blanka, która pochodzi z Zadaru, rodzinnego miasta Luki Modrica.

Na meczu będą również postronni kibice.

„Spodziewaliśmy się, że reprezentacja Argentyny wystąpi w finale i zaplanowaliśmy nasz pobyt w Rosji do końca mundialu. Zupełnie nie oczekiwaliśmy tego, że nasi piłkarze zakończą turniej w Rosji już na 1/8 finału (3-4 z Francją – PAP). Dlatego będziemy na wieczornym meczu i wesprzemy Chorwatów. Przecież na trybunach będą w zdecydowanej mniejszości” – przyznał Diego z Buenos Aires.

Mecz ćwierćfinałowy Rosja – Chorwacja odbędzie się o godz. 20 polskiego czasu.

Z Soczi Marcin Cholewiński