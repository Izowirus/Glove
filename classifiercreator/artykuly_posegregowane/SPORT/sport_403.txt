Lubzina, 02.08.2017. Kolarze na trasie piątego etapu 74. Tour de Pologne z Nagawczyny do Rzeszowa długości 130 km, 2 bm. w Lubzinie. (dd/am) PAP/Darek Delmanowicz Archiwum PAP © 2018 / Darek Delmanowicz
                                        

            Żeby wygrać Tour de Pologne albo jakikolwiek inny wyścig kolarski, trzeba zadbać o najmniejszy detal. „Maszynka musi działać” – opowiada masażysta grupy LottoNL-Jumbo Michał Szyszkowski.
      
            Zawodnik tej holenderskiej drużyny, Nowozelandczyk Sam Bennett zajmuje po czterech etapach Tour de Pologne trzecie miejsce, ze stratą 10 sekund do prowadzącego Michała Kwiatkowskiego.

Polska Agencja Prasowa: W ekipach World Tour ściga się ośmiu polskich kolarzy. A ilu naszych rodaków pełni w tych grupach inne obowiązki?

Michał Szyszkowski: Policzmy. W ekipie Sky pracują Marek Sawicki, Jacek Walczak i jeżdżący na kuchni Krzysztof Ciesielski. W drużynie Katusha-Alpecin jest zatrudniony masażysta Ryszard Kiełpiński, człowiek-legenda, który kiedyś pracował w US Postal. W australijskiej grupie Mitchelton-Scott mamy masażystę Andrzeja Pożaka, spokrewnionego z obecnym prezesem PZKol Januszem Pożakiem. Dariusz Kapidura pracuje w Sunweb. W niemieckiej grupie Bora-Hansgrohe zebrała się duża grupa Polaków - masażyści Kamil i Łukasz Piwowscy, mechanik Marek Bajfus, Daniel Olszewski, który jest zarówno mechanikiem, jak i kierowcą kuchni, a także Sławek Pasterski, kierowca autobusu. Od wielu lat z Direct Energie jest związany Tomek Streich, kierowca autobusu, kucharz, masażysta, słowem człowiek-orkiestra. To wszyscy. Razem ze mną - trzynastu.

PAP: Jak pan trafił do tej pracy?

M.S.: W kolarstwie jestem od 17 lat. Krótko uprawiałem ten sport, ojciec prowadził grupę Pacific Toruń, ale pękła mi rzepka, przeszedłem operację i nie mogłem już startować. Pracowałem we Włoszech, potem dwa lata w naszej kadrze narodowej. Z ekipami World Tour jestem związany od sześciu lat. Dzięki Darkowi Kapidurze znalazłem się w Argos-Shimano, a od trzech lat pracuję w LottoNL-Jumbo. 

PAP: Jakie są pana obowiązki?

M.S.: Wstajemy wcześnie rano, czasami o szóstej, czasami o siódmej, w zależności od godziny startu etapu. Ja zajmuję się przygotowaniem bidonów, lodówek, jeśli jest czas, to robię kanapki. Jadę na start etapu, potem do strefy bufetu, gdzie podaję kolarzom bidony i jedzenie, a także na metę. Moja specjalność to podawanie bidonów. Nie pamiętam, aby kiedykolwiek mi upadł, choć kolarze jadą czasami 60 km/h. Robię to automatycznie. Po etapie masaż zawodników – nogi, plecy, kark, stopy, potem kolacja, czasami pranie i inne drobne obowiązki. Kładziemy się spać około północy. W tej pracy bardzo dużo się podróżuje. W ciągu roku przejeżdżam samochodem 65 tys. kilometrów. Nie liczę przelotów. W zeszłym roku leciałem na wyścig do Chin 33 godziny – trzy samoloty i jeszcze podróż autobusem.

PAP: Były sytuacje stresujące?

M.S.: Już tak nie przeżywam wyścigów jak kiedyś. Rok temu na Tour de France doszło do ogromnej kraksy w strefie bufetu. Nie wiedzieliśmy, co się stało. Okazało się, że jeden z kolarzy najechał na bidon. To się wydarzyło 20 metrów przede mną. Dlatego zawsze staram się ustawiać na bufecie obok ludzi doświadczonych, których znam.

PAP: Ile dni w roku spędza pan z drużyną?

M.S.: Dwieście dni. Wszystko jest zapisane szczegółowo w kontrakcie. Przerwa w zimie, a w tym roku także w czerwcu ze względu na mój ślub.

PAP: Podobno nasi rodacy cieszą się bardzo dobrą opinią w tym fachu.

M.S: Polacy mają dobrą markę, są pracowici. Znamy się na swojej pracy. Prawie wszyscy jesteśmy byłymi kolarzami i dlatego wyczuwamy pewne niuanse, wiemy, czego oczekuje od nas zawodnik, bo potrafimy spojrzeć na naszą pracę z drugiej strony. Ponieważ pracuję już dłuższy czas w grupie LottoNL-Jumbo, a przejechałem 11 wielkich tourów, byłem na wszystkich 37 wyścigach na świecie z kalendarza World Tour, to mam więcej odpowiedzialności. Nieformalnie, bo nie ma u nas szefa, koordynuję pracę obsługi drużyny na wyścigach.

PAP: Jak duży jest zespół obsługi ekipy na jednym wyścigu?

M.S.: Na Tour de France wszystkich osób związanych z LottoNL-Jumbo, nie licząc kolarzy, było około 25. Trzech dyrektorów sportowych, pięciu masażystów, mechanicy, kierowcy, osteopata, kucharz, piekarz, lekarze, obsługa gości, rzecznik prasowy. Na Tour de Pologne mamy czterech masażystów, trzech mechaników, kucharza. Jeśli chodzi o jedzenie, to na wyścigach mamy standard: picie, batony, żele, bułki, ciasto ryżowe – zawsze są te same. Kolarz wie, czego może się spodziewać, nie ma czasu na eksperymenty. Maszynka musi działać.

PAP: Jest jeszcze coś, co można poprawić w ekipie LottoNL-Jumbo?

M.S.: Grupa zatrudniła wspaniałego dietetyka Askera Jeukendrupa, który w przeszłości pracował z Leo Messim, z Barceloną, z Chelsea, z siostrami Sereną i Venus Williams. On jest wielkim autorytetem w tej dziedzinie. Zobaczył, jak wygląda dieta naszych kolarzy i powiedział: „Panowie, jesteście na dobrej drodze. Nie będziemy nic zmieniać, będziemy to kontynuować”. Co pewien czas mamy jednak z nim spotkania, dyskutujemy, co można poprawić. On opracował receptury na żele, picie, a firma, która jest naszym sponsorem, produkuje je na razie tylko dla naszych zawodników. To są najwyższej klasy produkty. Gdy nie ma dopingu, to liczą się właśnie takie detale jak dieta, technologiczne nowinki w sprzęcie, w stroju.

PAP: A nie ma dopingu?

M.S.: Pracuję od sześciu lat w grupach World Tour i nigdy nie spotkałem się z dopingiem. Nie widziałem u żadnego lekarza strzykawki, igły. W tych grupach, w których byłem zatrudniony, nie ma dopingu na 100 procent. Tak uważam. Oczywiście słyszałem różne opowieści, ale czasy się zmieniły. Nie pracowałem w tamtym okresie i bardzo się cieszę, że to mnie nie dotyczy.

PAP: Kolarze w restauracji nie jedzą tego, co im oferuje hotel? Przecież widziałem ich przy stole.

M.S.: Po „aferze mięsnej” Alberto Contadora wszystkie produkty są przygotowane dla nas przez specjalną firmę w Holandii. Mięso jest przebadane, pakowane hermetycznie i przygotowywane przez naszego kucharza. Poza tym każdy dzień jest oznaczony punktami od 0 do 5, w zależności od skali trudności etapu i pod tym kątem są serwowane posiłki. Kolarze używają restauracji w hotelu tylko po to, żeby usiąść. Ważny jest też czas spożycia posiłku. Dzięki naszemu kucharzowi zjedzą od razu, nie czekając na posiłek i mogą dłużej spać. To my, obsługa ekipy, jemy te pyszne pierogi i inne dania przygotowane przez hotel. Kolarze są profesjonalistami i sami wiedzą, jak o siebie dbać. Jeśli masz kontrakt, to zarabiasz pieniądze, a jeśli schodzisz półkę niżej, to cię nie ma. To prosta zasada i oni dobrze o tym wiedzą.

PAP: Jakie są wasze stawki? Podobno wynoszą od 150 euro dziennie.

M.S.: Finansowo nie mogę narzekać. Stawki wahają się od 30 do 60 tys. euro rocznie. Pieniądze to jednak nie wszystko. Dla mnie priorytetem jest rodzina. Po tym, jak urodziło mi się dziecko, będę chciał mniej wyjeżdżać z domu. Praca jest fajna, ale jak się ma rodzinę, to jest ciężko. Najlepiej czuję się w domu – w Toruniu, a już niedługo w Płocku, gdzie się przeprowadzamy.

PAP: Skoro widział pan wszystkie największe wyścigi, to jak na tym tle wygląda Tour de Pologne?

M.S.: Jest jednym z najlepiej zorganizowanych. Wysokiej klasy hotele, świetne jedzenie. Cieszymy się, że nie ma dużych transferów między etapami, że w tym roku cały wyścig jest skupiony tylko na Śląsku i w Małopolsce. Żaden wyścig na świecie nie może się równać z tak piękną oprawą balonową. Niektórzy śmieją się z tego, ale ludzie to doceniają. Fajny jest też termin wyścigu, bo odbywa się po Tour de France, po wielkim stresie. Każdy ma już kontrakt, jest zadowolony. Kolarze i osoby z obsługi lubią przyjeżdżać do naszego kraju, wręcz nie mogą się doczekać Tour de Pologne. Ci, którzy przyjechali pierwszy raz, są w szoku, ponieważ myśleli, że u nas chodzą po ulicach białe niedźwiedzie. Są zdumieni, że wszędzie można zapłacić kartą kredytową. A z roku na rok jest lepiej.

Rozmawiał Artur Filipiuk