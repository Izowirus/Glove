Warszawa, 13.05.2018. Trener Legii Warszawa Dean Klafuric podczas meczu grupy mistrzowskiej piłkarskiej Ekstraklasy z Górnikiem Zabrze, 13 bm. (bz/pkus) Archiwum fot. PAP/Bartłomiej Zborowski
                                        

            Chorwacki trener Dean Klafuric podpisał nowy, roczny - z opcją przedłużenia o kolejne 12 miesięcy - kontrakt z Legią Warszawa - poinformował w poniedziałek stołeczny klub piłkarski.
      
            W ostatnim sezonie Klafuric zdobył z Legią mistrzostwo i Puchar Polski. Początkowo był asystentem rodaka Romeo Jozaka, a od 15 kwietnia przejął zespół. Pod wodzą Klafurica drużyna z Warszawy wygrała pięć meczów i zanotowała remis w ekstraklasie oraz odniosła dwa zwycięstwa w PP.

"Dean Klafuric przejął Legię w trudnym momencie i doprowadził nas do zdobycia mistrzostwa i Pucharu Polski. Mieliśmy okazję poznać jego styl działania, umiejętności taktyczne, a także sposób pracy z drużyną, którą już dobrze zna i z którą ma dobry kontakt. To wszystko sprawiło, że był jednym z kandydatów na trenera Legii w kolejnym sezonie. Żeby nim zostać musiał nas jeszcze przekonać, że ma plan rozwoju tej drużyny, zgodny z naszymi możliwościami i oczekiwaniami, a także spójny z wizją rozwoju klubu. Mieliśmy kilku kandydatów, z którymi odbyliśmy zaawansowane rozmowy, ale po ostatnich spotkaniach z Deanem, podjęliśmy decyzję, że to on zostanie trenerem Legii w przyszłym sezonie. Życzę mu powodzenia i zapewniam, że dostanie pełne wsparcie całego klubu w realizacji postawionych celów, z których kluczowym jest awans do europejskich pucharów" - powiedział prezes zarządu Dariusz Mioduski, cytowany na oficjalnej stronie Legii.

Jak poinformował klub, do sztabu szkoleniowego Legii dołączy Chorwat Ivan Prelec, który ostatnio był trenerem HNK Gorica. Z tą ekipą awansował do ekstraklasy.

W lipcu legioniści zaczną występy w eliminacjach Ligi Mistrzów.