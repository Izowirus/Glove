Kielce, 28.07.2018. Zawodnik Korony Kielce Łukasz Kosakiewicz (P) i Dominik Nagy (L) z Legii Warszawa podczas meczu piłkarskiej Ekstraklasy, 28 bm. (js) PAP/Piotr Polak PAP © 2018 / Piotr Polak
                                        

            Piłkarze Legii Warszawa pokonali w Kielcach Koronę 2:1 w meczu 2. kolejki ekstraklasy. W sobotnim meczu kielczanie walczyli o pierwsze zwycięstwo w nowym sezonie, a Legia o przerwanie fatalnej passy (porażki w Superpucharze Polski z Arką Gdynia, ligowym spotkaniu z Zagłębiem Lubin i eliminacjach Ligi Mistrzów ze Spartakiem Trnawa).
      
            W porównaniu do inauguracyjnego pojedynku w Zabrzu trener Korony dokonał trzech zmian. W pierwszej jedenastce znaleźli się Łukasz Kosakiewicz, Oliver Petrak i Zlatko Janjic, a na ławce rezerwowych zasiedli m.in. Mateusz Możdżeń i Elia Soriano. Z kolei po nieudanej inauguracji szkoleniowiec rywali Dean Klafuric zdecydował się aż na sześć zmian. Od pierwszej minuty zagrali m.in. Michał Pazdan, Krzysztof Mączyński i sprowadzony z Wisły Kraków Carlitos.

Początek spotkania należał do Legii, ale to kielczanie pierwsi stworzyli groźną sytuację. W dziewiątej minucie Zlatko Janjic dośrodkował w pole karne rywali, ale piłka po strzale Macieja Górskiego trafiła w boczną siatkę. Sześć minut później po rzucie rożnym wykonywanym przez Łukasza Kosakiewicza główkował Bartosz Rymaniak, ale piłkę tuż przed linią bramkową wybił Mateusz Żyro.

Stołeczni odpowiedzieli w 21. minucie. Krzysztof Mączyński podał do Carlitosa, ale uderzenie Hiszpana pewnie wyłapał Matthias Hamrol. Kolejny fragment pojedynku to coraz odważniejsza gra Korony, co przyniosło rezultat w 32. minucie. Po dośrodkowaniu Kosakiewicza Ivan Jukic strzałem z woleja nie dał żadnych szans Arkadiuszowi Malarzowi. To jego druga bramka w tym sezonie.

Goście mogli wyrównać już dwie minuty później, ale Hamrol przeniósł piłkę nad poprzeczkę po uderzeniu Carlitosa. Po kolejnych 120 sekundach to miejscowi bliscy byli zdobycia drugiej bramki, jednak strzał zza linii pola karnego Kosakiewicza był minimalnie niecelny. Do przerwy 1:0.

Przed drugą częścią Klafuric dokonał jednej zmiany - za Konrada Michalaka do gry wszedł Jose Kante. Pięć minut po zmianie stron dobrze do tej pory spisująca się kielecka defensywa popełniła błąd. W dogodnej sytuacji znalazł się Dominik Nagy, ale jego strzał pewnie obronił Hamrol. W 56. min bramkarz Korony musiał już jednak wyciągać piłkę z siatki. Krzysztof Mączyński fantastycznym uderzeniem z ponad 30 metrów doprowadził do wyrównania.

Zdobyta bramka dodała animuszu gościom, którzy 10 minut później wyszli na prowadzenie. Precyzyjne dośrodkowanie Adama Hlouska efektowną główką na bramkę zamienił Kante. Kielczanie grali bardzo ambitnie, starając się odwrócić losy spotkania, ale nie potrafili stworzyć sobie dogodnej okazji pod bramką rywali. Do końca meczu nic już się nie zmieniło i Korona przegrała z Legią 1:2.

Korona Kielce - Legia Warszawa 1:2 (1:0)

Bramki: 1:0 Ivan Jukic (32), 1:1 Krzysztof Mączyński (56), 1:2 Jose Kante (66-głową).

Żółta kartka - Korona Kielce: Oliver Petrak, Bartosz Rymaniak, Łukasz Kosakiewicz, Adnan Kovacevic. Legia Warszawa: Mateusz Żyro, Krzysztof Mączyński.

Sędzia: Piotr Lasyk (Bytom). Widzów 10 806.

Korona Kielce: Matthias Hamrol - Bartosz Rymaniak, Adnan Kovacevic (75. Piotr Malarczyk), Elhadji Pape Diaw (70. Wato Arweladze), Michael Gardawski - Łukasz Kosakiewicz, Oliver Petrak (63. Felicio Brown Forbes), Jakub Żubrowski, Zlatko Janjic, Ivan Jukic - Maciej Górski.

Legia Warszawa: Arkadiusz Malarz - Mateusz Wieteska, Michał Pazdan (69. Inaki Astiz), Mateusz Żyro, Adam Hlousek - Domagoj Antolic, Krzysztof Mączyński, Dominik Nagy, Konrad Michalak (46. Jose Kante) - Kasper Hamalainen (89. Sebastian Szymański), Carlitos.