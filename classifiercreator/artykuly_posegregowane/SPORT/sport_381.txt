Warszawa, 13.08.2018. Nowy trener piłkarzy Legii Warszawa  Ricardo Sa Pinto podczas konferencji prasowej w Warszawie, 13 bm. 45-letni Portugalczyk zastąpił tymczasowego szkoleniowca Legii  Aleksandara Vukovicia. (js) PAP/Leszek Szymański PAP © 2018 / Leszek Szymański
                                        

            Portugalczyk Ricardo Sa Pinto został trenerem piłkarzy Legii Warszawa - ogłosił w poniedziałek klub. Zastąpił tymczasowego szkoleniowca Aleksandara Vukovica.
      
            45-letni Pinto był ostatnio trenerem belgijskiego Standardu Liege. Wcześniej prowadził m.in. Atromitos Ateny, Belenenses Lizbona, Crveną Zvezdę Belgrad, Sporting CP Lizbona. Jako zawodnik występował na pozycji ofensywnego pomocnika i napastnika m.in. w Standardzie Liege, Sportingu (w 2005 roku w finale Pucharu UEFA jego klub przegrał w Lizbonie z CSKA Moskwa 1:3), Realu Sociedad San Sebastian. W reprezentacji Portugalii w latach 1994-2001 rozegrał 45 spotkań, zdobywając 10 bramek. Był uczestnikiem Euro 1996 i 2000. W tym drugim turnieju drużyna zdobyła brązowy medal.

Vukovic zastąpił jako trener tymczasowy Chorwata Deana Klafurica, zwolnionego 1 sierpnia, po tym jak stołeczny zespół został wyeliminowany z walki o Ligę Mistrzów przez słowacki Spartak Trnawa. Z kolei Klafuric był od 15 kwietnia następcą swojego rodaka Romeo Jozaka, zaangażowanego dokładnie 11 miesięcy temu - 13 września 2017.

Po wodzą Vukovica mistrzowie Polski bezbramkowo zremisowali z Lechią Gdańsk i w kompromitującym stylu przegrali 1:2 z F91 Dudelange z Luksemburga w pierwszym meczu trzeciej rundy eliminacji Ligi Europejskiej. W niedzielę stołeczny zespół pokonał na wyjeździe Piasta Gliwice 3:1 w czwartej kolejce ekstraklasy.

W czwartkowym rewanżu w LE w Luksemburgu Legię poprowadzi już nowy szkoleniowiec.