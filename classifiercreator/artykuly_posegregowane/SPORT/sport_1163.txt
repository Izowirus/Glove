Kamil Stoch wygrał kwalifikacje do niedzielnego konkursu Pucharu Świata na mamuciej skoczni w Vikersund. Polak jako jedyny przekroczył granicę 240 metrów, osiągając 242 m. Wyprzedził Norwegów Roberta Johanssona i Andreasa Stjernena.
      
            Johansson skoczył o 9,5 metra bliżej od Stocha, ale w gorszych warunkach i jego łączna nota była niższa tylko o 1,5 pkt. Stjernen uzyskał drugą odległość kwalifikacji - 236 m.

Do konkursu głównego zakwalifikował się komplet sześciu biało-czerwonych. Poza Stochem, w czołówce znalazł się Dawid Kubacki, który zajął dziesiątą pozycję, osiągając 206,5 m.

Stefan Hula, zmotywowany rekordem życiowym na pierwszym z piątkowych treningów (226 m), zajął 14. lokatę (214,5 m), 26. był Maciej Kot (207,5 m), 32. Piotr Żyła (200 m), a 39. Jakub Wolny (182,5 m).

Kwalifikacje rozpoczęły się z półgodzinnym opóźnieniem i były wielokrotnie przerywane z powodu momentami zbyt silnego wiatru. Stoch skakał z numerem startowym 40 i potem długo musiał stać w zarezerwowanym dla lidera miejscu pod skocznią, czekając na rywala, który by go zmienił na prowadzeniu. Żadnemu z następnych 19 zawodników nie udała się ta sztuka.

Skoczek z Zębu odniósł piąte z rzędu zwycięstwo w Raw Air, po wygranych kwalifikacjach i konkursach w Lillehammer i w Trondheim. W klasyfikacji łącznej cyklu ma już 89,1 pkt przewagi nad Johanssonem oraz 116 pkt nad Stjernenem.

W sobotę odbędzie się konkurs drużynowy, a rywalizację w Raw Air zakończy niedzielny konkurs indywidualny. Triumfator cyklu może liczyć na premię w wysokości 60 tys. euro, ale nie otrzyma żadnych punktów bonusowych do klasyfikacji generalnej PŚ.

Czołówka Raw Air po 12 z 16 skoków:
1. Kamil Stoch (Polska) 1789,4 pkt 2. Robert Johansson (Norwegia) 1700,3 3. Andreas Stjernen (Norwegia) 1673,4 4. Stefan Kraft (Austria) 1644,0 5. Johann Andre Forfang (Norwegia) 1619,5 6. Richard Freitag (Niemcy) 1601,5 7. Dawid Kubacki (Polska) 1599,3...15. Stefan Hula (Polska) 1386,321. Piotr Żyła (Polska) 1233,927. Jakub Wolny (Polska) 1146,231. Maciej Kot (Polska) 1092,4