epa07006244 Alicja Rosolska of Poland (2R) and Nikola Mektic of Croatia (L) play against Bethanie Mattek-Sands of the US (obscured) and Jamie Murray of Great Britain (R) during their semi-final match on the thirteenth day of the US Open Tennis Championships the USTA National Tennis Center in Flushing Meadows, New York, USA, 08 September 2018. The US Open runs from 27 August through 09 September.  EPA/JOHN G. MABANGLO *** Local Caption *** 53000073 
Dostawca: PAP/EPA. PAP/EPA © 2018 / JOHN G. MABANGLO
                                        

            Alicja Rosolska i chorwacki tenisista Nikola Mektic przegrali z Amerykanką Bethanie Mattek-Sands i Brytyjczykiem Jamie Murrayem 6:2, 3:6, 9-11 w finale turnieju US Open. Był to pierwszy występ prawie 33-letniej Polki w decydującym spotkaniu Wielkiego Szlema.
      
            Młodszy o trzy lata Mektic także po raz pierwszy walczył o taką stawkę. Znacznie większym doświadczeniem i sukcesami mogli się pochwalić ich rywale - Mattek-Sands przed tym meczem mieli już pięć tytułów zdobytych w imprezach tej rangi, w tym dwa w grze mieszanej. Murray, brat byłego lidera rankingu ATP w singlu Andy'ego, miał tyle samo zwycięstw, w tym trzy wywalczone we wspomnianej konkurencji.

Mimo to w pierwszym secie polsko-chorwacki duet spisywał się znacznie lepiej. Mektic był bardzo czujny przy siatce, a warszawianka uwijała się w głębi kortu, wyskakując kilka razy do wysokich piłek. Pierwsze przełamanie zaliczyli przy stanie 1:1, a drugie w siódmym gemie. Prowadząc 40:30 byli przekonani, że zdobyli punkt w kolejnej akcji i chcieli szczęśliwi zejść z kortu. Challenge wskazał jednak, że piłka po ich zagraniu znalazła się minimalnie poza polem gry. Po chwili jednak wykorzystali następną szansę i przypieczętowali zwycięstwo w tej odsłonie.

Druga była znacznie bardziej wyrównana. Kluczowego dla losów tej partii "breaka" Amerykanka i Brytyjczyk zanotowali przy swoim prowadzeniu 4:3, gdy serwowała filigranowa Polka. W ostatniej akcji tego gema Mattek-Sands posłała mocną piłkę, która odbiła się od rakiety stojącego przy siatce tenisisty z Bałkanów, ale nie zdołał on już przebić jej na drugą stronę. Dopingowani głośno przez kibiców reprezentant gospodarzy i jej partner szybko doprowadzili do remisu w całym meczu.

Rosolska i Mektic mieli swoje szanse w rozstrzygającym super tie-breaku. Prowadzili 4-1 po dwóch dobrych serwisach Polki, ale rywale zdobyli sześć punktów z rzędu. Przy stanie 4-5 warszawianka posłała piłkę w siatkę, a w kolejnej wymianie wyrzuciła ją na aut.

Polsko-chorwacka para zmniejszyła stratę do jednego punktu (6-7), ale potem po raz kolejny dali odskoczyć przeciwnikom. Obronili dwie piłki meczowe, a przy trzeciej pomógł im Murray, który się pomylił w dość prostej sytuacji. Kolejnego meczbola on i Amerykanka mieli po autowym zagraniu Mektica. Cała czwórka tenisistów w napięciu czekała na wynik wideoweryfikacji, która wskazała, że piłka wyszła poza pole gry. W ostatniej akcji, po serwisie Rosolskiej rywale od razu przystąpili do ofensywy i wymianę punktem zakończył Szkot.

Po ostatniej akcji, tak jak i podczas ceremonii wręczenia pamiątkowych pucharów 33-letnia Mattek-Sands popłakała się ze wzruszenia. W lipcu ubiegłego roku w meczu drugiej rundy singla w Wimbledonie uszkodziła więzadło rzepki. Do rywalizacji wróciła po ponadośmiomiesięcznej przerwie.

Murray triumfował w tej konkurencji w Nowym Jorku także rok temu. Wówczas u jego boku wystąpiła słynna Martin Hingis, która w sobotę zasiadła w jego boksie. Poprzednim mężczyzną, świętującym sukces w tej konkurencji w dwóch kolejnych edycjach tych zawodów był Amerykanin Bob Bryan (2003-2004).

Szkot i Mattek-Sands za to zwycięstwo otrzymają czek na 155 tysięcy dolarów. Polka i Mektic dostaną do podziału 70 tysięcy.

Mimo sobotniej porażki, to najbardziej udany dotychczas sezon w karierze Rosolskiej, która specjalizuje się w grze podwójnej. W lipcu razem ze swoją stałą od pewnego czasu partnerką Amerykanką Abigail Spears dotarła do półfinału Wimbledonu. Wcześniej jej najlepszym wynikiem w Wielkim Szlemie była 1/8 finału zarówno w deblu, jak i w mikście.

Tegoroczna edycja nowojorskich zawodów była pierwszym turniejem wielkoszlemowym, w których dwoje reprezentantów Polski wystąpiło w dwóch różnych finałach. W piątek w decydującym spotkaniu debla rywalizował Łukasz Kubot, ale on i Brazylijczyk Marcelo Melo musieli bowiem uznać wyższość przeciwników.

Wcześniej w imprezach tej rangi biało-czerwoni zagrali w czterech finałach mikstów, ale żaden z nich nie zakończył się ich sukcesem. Aż trzy z tych spotkań odbyło się we French Open - Jadwiga Jędrzejowska dotarła do tego etapu w 1947, Klaudia Jans-Ignacik w 2012, a Marcin Matkowski w 2015 roku. W tym ostatnim przypadku w składzie rywali była... Mattek-Sands. Matkowski w finale gry mieszanej zaprezentował się wcześniej jeszcze raz - sześć lat temu udało mu się dotrzeć do tego etapu właśnie w US Open.

Sobotni mecz Rosolskiej był szóstym finałem imprezy odbywającej się na obiektach Flushing Meadows z udziałem polskiego zawodnika. Jędrzejowska dotarła do tego etapu w singlu w 1937 roku, a w kolejnej edycji udało jej się to w deblu. Siedem lat temu w grze podwójnej finał przegrali Matkowski i Mariusz Fyrstenberg.

Wynik finału gry mieszanej:

Bethanie Mattek-Sands, Jamie Murray (USA, W.Brytania) - Alicja Rosolska, Nikola Mektic (Polska, Chorwacja) 2:6, 6:3, 11-9.