Polska czwórka podwójna w składzie: Agnieszka Kobus-Zawojska, Marta Wieliczko, Maria Springwald i Katarzyna Zillmann została uznana za najlepszą osadę w 2018 roku. Nagrodę Międzynarodowej Federacji Wioślarskiej (FISA) przyznano na gali w Berlinie.
      
            Polki prowadzone przez trenera Jakuba Urbana rozpoczęły ten sezon od drugiego miejsca w regatach Pucharu Świata w Belgradzie 3 czerwca. Trzy tygodnie później w austriackim Linzu, gdzie w 2019 roku odbędą się mistrzostwa świata w dużej mierze decydujące o kwalifikacjach olimpijskich na igrzyska w Tokio 2020, polskie wioślarki miały spadek formy - zajęły dopiero szóstą pozycję.

W połowie lipca Kobus-Zawojska, Wieliczko, Springwald i Zillmann były ponownie drugie w Lucernie, ale później trafiły z formą na najważniejsze zawody - 4 sierpnia zostały w Glasgow mistrzyniami Europy, a 15 września w imponującym stylu i z dużą przewagą nad resztą stawki wywalczyły złote medale mistrzostw świata w bułgarskim mieście Płowdiw.

W pierwszym etapie głosowania brali udział internauci, a najlepszą trójkę wyłonił panel ekspertów FISA. W finale plebiscytu znalazły się ponadto Kanadyjki Caileigh Filmer i Hillary Janssens (dwójka bez sterniczki) oraz irlandzka skiffistka Sanita Puspure.

Za znakomitą postawę w 2016 roku, w tym złoty medal igrzysk olimpijskich w Rio de Janeiro, nagrodą FISA uhonorowano polską dwójkę podwójną w składzie: Magdalena Fularczyk-Kozłowska i Natalia Madaj-Smolińska.