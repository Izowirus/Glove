Bayern's Arjen Robben (L) celebrates scoring the 3-1 lead during the German Bundesliga soccer match between FC Augsburg and FC Bayern Munich in Augsburg, Germany, 07 April 2018.  EPA/DANIEL KOPATSCH (EMBARGO CONDITIONS - ATTENTION: Due to the accreditation guidelines, the DFL only permits the publication and utilisation of up to 15 pictures per match on the internet and in online media during the match.) 
Dostawca: PAP/EPA. PAP/EPA © 2018 / DANIEL KOPATSCH
                                        

            Po wyjazdowym zwycięstwie nad Augsburgiem 4:1 piłkarze Bayernu Monachium zapewnili sobie szósty z rzędu, a 28. w historii tytuł mistrzów Niemiec. W sobotnich derbach Bawarii goście wystąpili w częściowo rezerwowym składzie, nie grał m.in. Robert Lewandowski.
      
            Podopieczni Juppa Heynckesa nie najlepiej rozpoczęli spotkanie w Augsburgu. W 18. minucie bramkarz Sven Ulreich wygrał sytuację sam na sam z Wenezuelczykiem Sergio Cordovą, ale wybijając piłkę trafił prosto w twarz wracającego we własne pole karne Niklasa Suele. Gospodarze w ten kuriozalny sposób objęli prowadzenie.

Później jednak nie mieli nic do powiedzenia. W 32. minucie do siatki trafił Francuz Corentin Tolisso, chwilę później Kolumbijczyk James Rodriguez, a w drugiej połowie także Holender Arjen Robben i Sandro Wagner.

Po 29 meczach Bayern ma 72 punkty i o 20 wyprzedza wicelidera Schalke 04 Gelsenkirchen. Zespół z Zagłębia Ruhry o 18.30 zmierzy się na wyjeździe z Hamburgerem SV, ale nie ma już szans na dogonienie Bawarczyków w tabeli.

"To jest zawsze niezwykła chwila. Wiemy, że nikt już nam nie zabierze tytułu, to dla nas niezwykle ważne" - cieszył się obchodzący w sobotę 35. urodziny Francuz Franck Ribery.

Bayern ma wciąż szansę na potrójną koronę w tym sezonie. We wtorek wygrał na wyjeździe z Sevillą 2:1 w pierwszym meczu ćwierćfinału Ligi Mistrzów (rewanż w środę), a w połowie kwietnia rywalizować będzie w półfinale Pucharu Niemiec.

We wszystkich trzech rozgrywkach triumfował poprzednio w 2013 roku, kiedy trenerem też był Heynckes. Doświadczony szkoleniowiec wrócił na ławkę monachijczyków w październiku 2017 roku, zastępując zwolnionego Włocha Carlo Ancelottiego. Jak zapowiedział, po tym sezonie definitywnie zakończy karierę.

W innym sobotnim spotkaniu pierwsze zwycięstwo od 28 stycznia odnieśli piłkarze VfL Wolfsburg, wciąż bez kontuzjowanego Jakub Błaszczykowskiego. "Wilki" pokonały na wyjeździe Freiburg 2:0. W zespole gospodarzy w 81. minucie na boisko wszedł Bartosz Kapustka, a rezerwowym bramkarzem był Rafał Gikiewicz.