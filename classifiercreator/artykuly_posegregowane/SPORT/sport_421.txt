Glasgow, Szkocja, 05.08.2018. Srebro dla Polek. Weronika Deresz (P) i Joanna Dorociak (L) zdobyły 5 bm. srebrny medal wioślarskich mistrzostw Europy w Glasgow w rywalizacji dwójek podwójnych wagi lekkiej. (gj)  PAP/Bartłomiej Zborowski
                                        

            Polscy wioślarze wywalczyli cztery medale w zakończonych w niedzielę mistrzostwach Europy w Glasgow. Zwycięstwo odniosła kobieca czwórka podwójna, a poza tym biało-czerwoni zdobyli srebrny i dwa brązowe krążki.
      
            Niedziela, z jednym medalem, była nieco mniej udana dla Polaków niż sobota, kiedy na podium stanęli trzykrotnie. Tylko Weronika Deresz i Joanna Dorociak zajęły drugie miejsce w rywalizacji dwójek podwójnych wagi lekkiej. Polki miały wynik 6.58,39 i ustąpiły tylko Holenderkom - 6.57,35. Brąz zdobyły Szwajcarki - 7.00,36.

"To bardzo dobry prognostyk. Startowałyśmy tu bez większego przygotowania, a zdobyłyśmy srebro" - powiedziała Deresz na antenie TVP Sport.

W niedzielę szans medalowych było więcej. Niespodziewanie dopiero czwarte miejsce zajęli ubiegłoroczni wicemistrzowie świata w dwójce podwójnej Mirosław Ziętarski i Mateusz Biskup. Uzyskali 6.11,33 i walkę o podium przegrali z Brytyjczykami o niespełna pół sekundy.

Na czwartej pozycji dopłynęli też Natan Węgrzycki-Szymczyk w jedynce oraz Katarzyna Wełna w jedynce wagi lekkiej. Z kolei Jerzy Kowalski i Miłosz Jankowski zajęli piąte miejsce w dwójce podwójnej wagi lekkiej.

Pierwszymi polskimi medalistkami w sobotę zostały Olga Michałkiewicz, Joanna Dittmann, Monika Chabel i Maria Wierzbowska w czwórce bez sterniczki. Czasem 6.42,58 uplasowały się na trzecim miejscu, ustępując Rosjankom o 2,61 s i Rumunkom o 0,71 s.

Kilkadziesiąt minut później w finale czwórek podwójnych żadnych szans rywalkom nie dały Agnieszka Kobus-Zawojska, Marta Wieliczko, Maria Springwald i Katarzyna Zillmann. Polki miały pełną kontrolę nad przebiegiem wyścigu. Już na pierwszych 500 metrach uzyskały znaczną przewagę, którą z czasem tylko powiększały. Ostatecznie pokonały dwukilometrowy dystans w 6.20,92 i wyprzedziły o 2,94 s Ukrainki i o 4,03 s Holenderki.

Obu tym polskim osadom medale wręczył przewodniczący Zarządu Wioślarstwa Europejskiego (ERMB) i jednocześnie prezes Polskiego Związku Towarzystw Wioślarskich (PZTW) Ryszard Stadniuk.

Później w rywalizacji mężczyzn w czwórce podwójnej zaprezentowali się Szymon Pośnik, Maciej Zawojski, Dominik Czaja i Wiktor Chabel. Uzyskali wynik 5.43,88 i zajęli trzecią lokatę. Walkę o drugie miejsce przegrali z Litwinami o 0,48 s, za to o zaledwie 0,02 s wolniejsi od biało-czerwonych byli Ukraińcy. Bezkonkurencyjni okazali się Włosi, którzy sięgnęli po złoto - 5.41,92.

W finale A w sobotę wystąpiła także dwójka podwójna w składzie: Krystyna Lemańczyk-Dobrzelak i Martyna Mikołajczak. Polki nie zmieściły się jednak na podium - zajęły szóste miejsce - 7.05,42 - z blisko 10-sekundową stratą do złotych medalistek Francuzek - 6.55,99.

Tylko trzy z 12 startujących w Szkocji polskich osad nie zdołały awansować do wyścigów o medale. Bartosz Modrzyński i Łukasz Posyłajka zajęli pierwsze miejsce w finale C (13. ogólnie) w dwójce bez sternika, w dwójce bez sterniczki finał B wygrały Anna Wierzbowska i Monika Sobieszek (siódma lokata), a męska ósemka była ostatnia w przedbiegach i repasażach w gronie łącznie siedmiu startujących w tej konkurencji załóg.

Mistrzostwa Europy w wioślarstwie były częścią multidyscyplinarnych zawodów w Glasgow, Edynburgu i Berlinie. O medale dla najlepszych zawodników Starego Kontynentu między 2 a 12 sierpnia rywalizują również pływacy, triathloniści, golfiści, kolarze, gimnastycy oraz lekkoatleci.

Najważniejszą tegoroczną imprezą wioślarską będą mistrzostwa świata, które odbędą się 9-16 września w bułgarskim mieście Płowdiw. 