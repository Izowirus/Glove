Czteroosobowa reprezentacja Polski - trzy judoczki i jeden judoka - wystąpi w kończących sezon prestiżowych zawodach World Masters, które odbędą się w dniach 15-16 grudnia w chińskim Kantonie.
      
            "W Azji wystartują: Agata Perenc (52 kg), Agata Ozdoba-Błach (63 kg), Beata Pacut (78 kg) i Maciej Sarnacki (+100 kg). Pozostali kadrowicze trenować będą na zgrupowaniu w Spale" - poinformował PAP trener reprezentacji Mirosław Błachnio.

W Kantonie w każdej z 16 kategorii wagowych wystąpią zawodniczki i zawodnicy sklasyfikowani na miejscach 1-16 w światowym rankingu. Jeśli kogoś zabraknie z tej grupy, prawo startu otrzymuje judoczka lub judoka nr 17, ew. 18 itd. Tak było w przypadku pierwszej rezerwowej początkowo Ozdoby-Błach.

Prestiżowe zawody Masters rozgrywane są od 2010 roku. Dotychczas na podium znalazła się tylko jedna Polka - Urszula Sadkowska (+78 kg), która zajęła trzecie miejsce w inauguracyjnej edycji. W 2017 roku na piątej pozycji uplasował się Sarnacki.