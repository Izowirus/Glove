epa06752877 Rafael Nadal of Spain poses with the trophy after defeating Alexander Zverev of Germany in their men's singles final match at the Italian Open tennis tournament in Rome, Italy, 20 May 2018.  EPA/ETTORE FERRARI 
Dostawca: PAP/EPA. PAP/EPA © 2018 / ETTORE FERRARI
                                        

            Rozstawiony z "jedynką" Rafael Nadal wygrał po raz ósmy w karierze turniej ATP Masters 1000 w Rzymie, pokonując w finale broniącego tytułu Niemca Alexandra Zvereva (2.) 6:1, 1:6, 6:3. Hiszpański tenisista w poniedziałek odzyska miano lidera światowego rankingu.
      
            Nadal po szybkim przegraniu drugiej partii był także w dużych opałach w trzecim secie - przegrywał w nim już bowiem 1:3. Wówczas z pomocą przyszedł mu deszcz, z powodu którego na prawie godzinę przerwano dwukrotnie spotkanie. Po powrocie na kort kolejne gemy na swoim koncie zapisywał już tylko zawodnik z Majorki.

Prawie 32-letni Hiszpan wygrał wszystkie pięć dotychczasowych pojedynków z trzecim w rankingu ATP Zverevem.

Nadal, nazywany "królem kortów ziemnych", po raz ósmy w karierze cieszył się z sukcesu w Rzymie. Wcześniej miało to miejsce w latach: 2005-2007, 2009-10 i 2012-13. To jego 78. wygrany turniej w karierze, a 32. rangi Masters 1000. W tym sezonie triumfował na "mączce" także w Monte Carlo i Barcelonie.

Ostatnio nie do zatrzymania był Zverev - tydzień temu triumfował na "cegle" - w Madrycie, a siedem dni wcześniej w Monachium. W niedzielę zakończyła się seria zwycięstw 21-letniego Niemca - jego licznik zatrzymał się na 13. W sumie ma w dorobku osiem tytułów w cyklu ATP, w tym trzy rangi Masters 1000.

Hiszpan w poniedziałek po tygodniowej przerwie odzyska miano pierwszej rakiety świata. Zastąpi na czele zestawienia Rogera Federera. Szwajcar - tak jak w poprzednim sezonie - zrezygnował z występów w imprezach na kortach ziemnych, by lepiej przygotować się do Wimbledonu.

Nadal będzie faworytem rozpoczynającego się 27 maja wielkoszlemowego French Open, a Zverev potwierdził, że będzie jednym z jego najgroźniejszych rywali w walce o triumf w Paryżu.

W ćwierćfinale gry podwójnej turnieju w stolicy Italii (pula nagród 4,9 mln euro) odpadli najwyżej rozstawieni Łukasz Kubot i Brazylijczyk Marcelo Melo. Polak w poniedziałek straci pozycję lidera rankingu deblistów.

Wynik finału singla:

Rafael Nadal (Hiszpania, 1) - Alexander Zverev (Niemcy, 2) 6:1, 1:6, 6:3.