Młodzi kolarze po raz drugi w tym sezonie ścigali się o Puchar Ministra Sportu i Turystyki. Zawody w Wilanowie odbyły się w ramach Wielkiego Warszawskiego Weekendu Rowerowego.
      
            Po inauguracji cyklu wyścigów o Puchar Ministra Sportu i Turystyki w kolarstwie MTB w Krakowie przyszedł czas na Warszawę. Dzień po uroczystej prezentacji 75. Tour de Pologne UCI World Tour okolice Pałacu w Wilanowie wypełniły się młodymi kolarzami. Wszyscy mieli do pokonania 11 kilometrów płaskiej trasy na południu Wilanowa. Najszybszy ze wszystkich okazał się Jan Ambrożkiewicz (M-3, Warszawski Klub Kolarski), który pokonał tę trasę w czasie 18:20. „Trasa była dość łatwa. Współpracowałem z kolegą przez cały czas i razem wpadliśmy na metę. Ten sezon mam na razie udany, trenuję dalej i dam z siebie wszystko w kolejnych wyścigach. Mam nadzieję, że w przyszłości uda mi się pogodzić kolarstwo ze szkołą” – mówił zwycięzca.

Wśród dziewcząt triumfowała Roksana Barchan (K-3, Kolarski Szkolny Klub Sportowy KSK Daleszyce) z wynikiem 18:52. „Trenuję kolarstwo od trzech lat i jest to przygoda mojego życia. Bardzo fajna trasa, jechałam w grupie ucieczkowej z chłopakami i dojechałam razem z nimi na metę. W tym sezonie czekam na mistrzostwa Polski, a swoją przyszłość na poważnie wiążę swoją przyszłość z kolarstwem” – mówiła na mecie zwyciężczyni.

Wyścig o Puchar Ministra Sportu i Turystyki to cykl zawodów dla dzieci i młodzieży z klubów i szkółek kolarskich. Oprócz upowszechniania sportu i aktywnego wypoczynku wśród najmłodszych impreza ma na celu wyszukiwanie kolarskich talentów tak, aby wychować następców Rafała Majki, Michała Kwiatkowskiego, czy Mai Włoszczowskiej. Dzięki zawodom młodzi kolarze mają możliwość rywalizacji w profesjonalnych warunkach zgodnie z zasadami fair play.

Następne zawody o Puchar Ministra Sportu i Turystyki odbędą się w niedzielę 27 maja w Gdańsku. W wyścigu mogą startować wszystkie dzieci i młodzież z roczników 2003-2008.