Podczas sobotnich zawodów Lang Team Race Prezydent Gdańska Paweł Adamowicz w specjalny sposób uhonorował gdańskich kolarzy. Najlepsza mieszkanka oraz najlepszy mieszkaniec Gdańska startujący na dystansie Maxi otrzymali honorowe tytuły mistrzów Gdańska, a także nagrody w wysokości 1300 zł. Wyróżnienia oraz czeki odebrali Weronika Lorkowska i Olgierd Kraszkiewicz.
      
            Gdańsk od wielu lat jest mocno związany z kolarstwem. To właśnie tu odbywa się najbardziej wymagająca edycja Vienna Life Lang Team Maratonów Rowerowych, a także szosowy wyścig dla amatorów Lang Team Race. Zarówno kolarze górscy, jak i szosowi chwalą sobie starannie dobraną trasę i niepowtarzalną atmosferę, która towarzyszy rywalizacji w Gdańsku.

Gdańsk na dobre zapisał się także w historii Tour de Pologne. W 2014 roku w Gdańsku rozpoczął się 71. Tour de Pologne - w 25. rocznicę pierwszych częściowo wolnych wyborów peleton wystartował spod bramy Stoczni Gdańskiej, a wyścig uroczyście otworzył Lech Wałęsa. Wyścig, który wpisał się w obchody ćwierćwiecza wolnej Polski, wygrał Rafał Majka.