Manchester United's Zlatan Ibrahimovic reacts during the UEFA Europa League, quarter final, first leg soccer match between RSC Anderlecht and Manchester United at the Constant Vanden Stock stadium in Anderlecht, Belgium, 13 April 2017. Archiwum fot. PAP/EPA/JULIEN WARNAND
                                        

            Zlatan Ibrahimovic nie jest już piłkarzem Manchesteru United. Angielski klub rozwiązał w czwartek kontrakt ze Szwedem ze skutkiem natychmiastowym. Słynny "Ibra" nie wystąpił w żadnym oficjalnym meczu od grudnia z powodu kontuzji.
      
            36-letni Ibrahimovic dołączył do zespołu z Manchesteru w 2016 roku. Podpisał wówczas roczny kontrakt, który został później przedłużony o kolejne 12 miesięcy. Na początku marca trener Jose Mourinho zapowiedział, że klub nie przedłuży już umowy z Ibrahimovicem.

Według amerykańskich mediów piłkarz ma przenieść się do Los Angeles Galaxy i zostanie zaangażowany do końca sezonu 2019. Manchester United nie odniósł się do tych spekulacji. W lakonicznym komunikacie potwierdził jedynie, że rozstaje się ze Szwedem ze skutkiem natychmiastowym, dziękuje mu za grę i życzy wszystkiego najlepszego.

Ibrahimovic doznał poważnej kontuzji kolana 20 kwietnia ubiegłego roku podczas spotkania z RSC Anderlecht w Lidze Europejskiej. Do gry powrócił dopiero w listopadzie, a mimo to był najlepszym strzelcem "ManU" w sezonie 2016/17.

Jednak już w połowie grudnia w ligowym starciu z Burnley znów miał poważny uraz.

Na początku marca "Ibra" powiedział dziennikarzom, że jest zainteresowany grą w piłkarskich mistrzostwach świata w Rosji (14 czerwca - 15 lipca). Reprezentacyjną karierę zakończył po Euro 2016, rozegrawszy 116 meczów, w których zdobył 62 bramki.