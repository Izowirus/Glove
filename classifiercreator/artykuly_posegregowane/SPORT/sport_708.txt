Międzynarodowa Federacja Piłkarska (FIFA) poinformowała o ukaraniu PZPN grzywną w wysokości 10 tysięcy franków szwajcarskich za wywieszenie przez polskich kibiców niezgodnego z przepisami transparentu podczas wtorkowego meczu mundialu z Senegalem (1:2) w Moskwie.
      
            Dodatkowo polska federacja została ukarana ostrzeżeniem. Jak poinformowano w komunikacie FIFA, to kara za pokazanie przez kibiców "politycznego i obraźliwego transparentu" na meczu z Senegalem. Nie podano więcej szczegółów.

FIFA podjęła także kilka innych decyzji. Wszczęto postępowania przeciwko federacjom Argentyny i Chorwacji za kilka incydentów związanych z awanturami z udziałem kibiców tych drużyn podczas meczu 21 czerwca w Niżnym Nowogrodzie (Chorwacja wygrała 3:0).

Wszczęto również postępowanie przeciwko dwóm piłkarzom reprezentacji Szwajcarii (chodzi o Granita Xhakę i Xherdana Shaqiriego) za sposób, w jaki celebrowali zdobycie bramek w piątkowym meczu z Serbią w Kaliningradzie (2:1).

Obaj zawodnicy po strzelonych przez siebie golach złożyli dłonie w sposób naśladujący dwugłowego orła, symbol Albanii. Xhaka urodził się w Szwajcarii w rodzinie kosowskiego pochodzenia, a Shaqiri pochodzi z Kosowa, byłej prowincji jugosłowiańskiej zamieszkanej przez większość albańską. W lutym 2008 roku Kosowo ogłosiło niepodległość i odłączenie się od Serbii.

Jednocześnie wszczęto postępowanie wobec serbskiej federacji za zakłócenie spokoju oraz pokazywanie politycznych i obraźliwych komunikatów przez jej kibiców, a wstępne postępowanie – wobec selekcjonera Serbii Mladena Krstajica za rzekome wypowiedzi po tym meczu.

FIFA zabrania wszelkich manifestacji politycznych na stadionach.