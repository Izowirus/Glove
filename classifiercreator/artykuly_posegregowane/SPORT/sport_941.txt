epa06122045 Referee Pawel Gil from Poland reacts during the UEFA Champions League third qualifying round, second leg match between BSC Young Boys and Dynamo Kiev, in Bern, Switzerland, 02 August 2017.  EPA/ALESSANDRO DELLA VALLE 
Dostawca: PAP/EPA. Archiwum PAP/EPA © 2018 / ALESSANDRO DELLA VALLE
                                        

            Paweł Gil, jako jeden z trzynastu arbitrów, znalazł się na ogłoszonej przez FIFA liście sędziów-asystentów, którzy będą mieli dostęp do wideo (system VAR) podczas piłkarskich mistrzostw świata, jakie odbędą się w Rosji od 14 czerwca do 15 lipca.
      
            Każde spotkanie mundialu obsługiwane będzie przez czterech takich sędziów: głównego oraz trzech asystentów.

Arbiter z Lublina właśnie podczas tej wielkiej imprezy, 28 czerwca, skończy 42 lata. Spotkania ekstraklasy prowadzi od sezonu 2005/06, a od początku 2009 roku ma uprawnienia sędziego międzynarodowego FIFA. Przygodę z futbolem rozpoczął od treningów i gry w młodzieżowych zespołach Lublinianki, później jako młodzieżowiec grał w czwartoligowym Granicie Bychawa. Dość wcześnie jednak zdecydował, że chce zostać piłkarskim rozjemcą.

Nie mając jeszcze 19. lat ukończył kurs sędziowski i jeszcze w tym samym 1995 roku został sędzią rzeczywistym. W szybkim tempie awansował na kolejne szczeble rozgrywek. W edycji 1998/99 debiutował w czwartoligowym towarzystwie sędziów z ośmiu ówczesnych województw, by w następnej zająć w tym gronie pierwsze miejsce i awansować na sędziego szczebla centralnego.

W ekstraklasie zadebiutował 30 lipca 2005 roku w meczu 2. kolejki Korona Kielce - Odra Wodzisław Śląski i w 13. kolejnych sezonach prowadził dotąd 276 spotkań naszej najwyższej klasy rozgrywkowej, dwa finały i cztery półfinały Pucharu Polski oraz jedno spotkanie o Superpuchar. Jest magistrem ekonomii UMCS, pracował m.in. w Cukrowni Lublin, ale pod koniec 2008 roku zdecydował się zostać profesjonalnym arbitrem piłkarskim.

Jako debiutanta o statusie sędziego międzynarodowego już w 2009 roku UEFA nominowała go do prowadzenia meczów finałowego turnieju mistrzostw Europy do lat 17 w Niemczech, dwa lata później sędziował ME U-19 w Rumunii, a w 2013 roku ME U-21 w Izraelu.

Na arenie międzynarodowej, oprócz spotkań międzypaństwowych (m.in. meczu Japonia - Argentyna o puchar Cesarza Japonii), prowadził dotąd siedem spotkań z cyklu Ligi Mistrzów i 34 Ligi Europejskiej. Kiedy po raz pierwszy w Polsce, 7 lipca 2017 roku, w meczu o Superpuchar Polski między Legią Warszawa i Arką Gdynia prowadzonym przez Szymona Marciniaka oficjalnie i w pełnym zakresie zastosowano system powtórek wideo tzw. VAR (Video Assistant Referee) odpowiedzialnym za system był Paweł Gil.

Ci dwaj arbitrzy najczęściej też współpracowali podczas całego sezonu ekstraklasy, w którym VAR już funkcjonował. Zapewne docenieniem tej współpracy przez IFAB (Międzynarodową Radę Piłkarską, odpowiedzialną za przepisy w futbolu i kontrolującą m.in. jak funkcjonuje VAR w poszczególnych federacjach) i FIFA było to, że po nominacji Marciniaka na arbitra głównego mundialu w Rosji, kolejne wyróżnienie związane z obsługą systemu VAR spotkało Gila. Jedną z osób mających znaczący wpływ na rozwój kariery Pawła Gila, zwłaszcza w początkowym okresie, jest pierwszy lubelski międzynarodowy sędzia piłkarski Dobrosław Stec.

"Pawłowi bardzo pomogło to, że sam grał w piłkę, bo znacznie lepiej niż inni wyczuwa sytuacje, które zawiera artykuł dotyczący prawidłowego, czy nieprawidłowego ataku. Poza tym Paweł był zawsze sprawny i wspaniałe zaliczał wszelkie próby sprawnościowe jakimi poddawani są sędziowie. Trochę więcej czasu zajęło mu doskonalenie takich elementów jak współpraca z asystentami, czy ustawianie się na boisku, ale to zdobywa się w praktyce, czyli podczas sędziowania. Ambicja i odpowiedzialność w podejściu do swojej profesji są podstawą jego kariery, w czym pomocne są też takie cechy jak zdecydowanie i duża odporność psychiczna. Serdecznie gratuluję Pawłowi tej nominacji i z ogromną satysfakcją śledzę jego postawę" - ocenia Stec, honorowy prezes LZPN.

Przed rokiem Paweł Gil pełnił funkcję lubelskiego koordynatora EURO U-21, a po organizacyjnym sukcesie prezydent Lublina Krzysztof Żuk powierzył mu taką samą rolę na przyszłoroczne piłkarskie mistrzostwa świata do lat 20, które odbędą się w Polsce, a Lublin będzie jednym z miast gospodarzy.