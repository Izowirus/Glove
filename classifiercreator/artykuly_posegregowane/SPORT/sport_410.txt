Glasgow, W. Brytania, 07.08.2018. Polka Maja Włoszczowska na mecie wyścigu cross country podczas mistrzostw Europy w kolarstwie górskim w Glasgow, 7 bm. (paw) PAP/Bartłomiej Zborowski PAP © 2018 / Bartłomiej Zborowski
                                        

            Maja Włoszczowska zajęła czwarte miejsce w odbywających się w Glasgow mistrzostwach Europy w kolarstwie górskim. Wyścig cross country wygrała Szwajcarka Jolanda Neff, zawodniczka polskiej grupy zawodowej Kross Racing Team.
      
            Włoszczowska przez większość dystansu plasowała się w okolicach siódmej pozycji, ale na trzech ostatnich rundach rozpoczęła pogoń za czołówką i zdołała awansować na czwartą. Nie udało się jednak sięgnąć po medal - do trzeciej na mecie Githy Michiels z Belgii polska wicemistrzyni olimpijska straciła ostatecznie siedem sekund.

Pozostałe reprezentantki kraju uplasowały się na dalszych miejscach - Paula Gorycka była 21., Katarzyna Solus-Miśkowicz - 25., a Aleksandra Podgórska - 29.

25-letnia Szwajcarka, mistrzyni globu z 2017 roku, dwukrotna triumfatorka Pucharu Świata, zdominowała wtorkową rywalizację. Już na drugim okrążeniu objęła prowadzenie i nie oddała go do końca powiększając stopniowo przewagę nad rywalkami. Drugą na mecie Francuzkę Pauline Ferrand Prevot wyprzedziła o 2.04, a brązową medalistkę - Michiels o 3.27. Włoszczowska straciła do Neff 3.35.

Wyniki mistrzostw Europy kobiet w wyścigu cross country:

1. Jolanda Neff (Szwajcaria) 1:31.28
2. Pauline Ferrand Prevot (Francja) strata 2.04
3. Githa Michiels (Belgia) 3.27
4. Maja Włoszczowska (Polska) 3.35
...
21. Paula Gorycka (Polska) 10.23
25. Katarzyna Solus-Miśkowicz (Polska) 11.37
29. Aleksandra Podgórska (Polska) 14.58