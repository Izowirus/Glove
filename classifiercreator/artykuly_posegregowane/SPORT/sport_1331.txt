Kaja Ziomek zajęła 25. miejsce w olimpijskim wyścigu łyżwiarskim na 500 m w Pjongczangu. Złoty medal igrzysk w Korei Południowej zdobyła Japonka Nao Kodaira, druga była reprezentantka gospodarzy, utytułowana Sang-Hwa Lee, a trzecia Czeszka Karolina Erbanova.


      
            20-letnia Ziomek okazała się gorsza od Japonki o 2,32.

Starsza od niej o 11 lat Kodaira, która wcześniej wywalczyła w Pjongczangu srebrny medal na 1000 m, a na 1500 m była szósta, pobiegła w niedzielę w czasie 36,94, ustanawiając rekord olimpijski.

To pierwsza japońska zawodniczka w historii igrzysk, która zdobyła złoty medal w łyżwiarstwie szybkim w konkurencji indywidualnej. Kodaira była w niedzielę zdecydowaną faworytką na 500 m. Wygrała na tym dystansie 15 ostatnich zawodów Pucharu Świata, w których startowała.

Swoją imponującą olimpijską kolekcję wzbogaciła Koreanka Sang-Hwa Lee. Zawodniczka, która triumfowała na 500 m w Vancouver (2010) i Soczi (2014), tym razem musiała zadowolić się srebrnym medalem. Straciła do Kodairy 0,39 s.

Trzecia Czeszka Erbanova była gorsza od triumfatorki o 0,40, a czwarta Austriaczka Vanessa Herzog - o 0,57.

Zaledwie tysięczne części sekundy rozstrzygnęły o kolejności na miejscach piątym i szóstym. Ostatecznie minimalnie lepsza okazała się Amerykanka Britanny Bowe (uzyskała czas 37,530), która wyprzedziła Holenderkę Jorien Ter Mors (37,539), mistrzynię olimpijską z Pjongczangu na 1000 m.