Wrocław, 23.03.2018. Selekcjoner piłkarskiej reprezentacji Polski Adam Nawałka podczas towarzyskiego meczu z Nigerią na Stadionie Miejskim we Wrocławiu, 23 bm. (js) PAP/Maciej Kulczyński PAP © 2018 / Maciej Kulczyński
                                        

            To był bardzo wartościowy sprawdzian. Ten mecz pokazał, ile czeka nas pracy, choć trzeba powiedzieć, że były dobre momenty w naszej grze. Stworzyliśmy więcej sytuacji, zabrakło nam jednak skuteczności - powiedział w piątek Adam Nawałka.
      
            "To był bardzo wartościowy sprawdzian. Ten mecz pokazał, ile czeka nas pracy, choć trzeba powiedzieć, że były dobre momenty w naszej grze. Stworzyliśmy więcej sytuacji, zabrakło nam jednak skuteczności. Nigeryjczycy wykorzystali jedną. Uważam, że jesteśmy na fali, która popycha nas do ciężkiej pracy. Wiemy, czego nam brakuje. Po dokładnej analizie będziemy wyciągać wnioski, które pomogą nam przygotować się do mistrzostw świata" - powiedział trener.

"Chcieliśmy dać szansę kilku piłkarzom, którzy wyróżniają się w polskiej lidze. To najlepszy okres, żeby sprawdzić ustawienia taktyczne i sprawy personalne. Nie chcę teraz oceniać tych zawodników. Oni pierwsi dowiedzą się, jak to wyglądało pod względem jakości gry" - skomentował Adam Nawałka.

"Byliśmy przygotowani na tego typu próbę w starciu z rywalem z Afryki, jeżeli chodzi o fizyczność. Nigeryjczycy zaprezentowali się bardzo dobrze, zarówno pod względem motorycznym, jak i wyszkolenia technicznego. Widać, że to bardzo dobra drużyna. Będzie groźnym rywalem dla innych zespołów na mundialu" - podsumował selekcjoner.

Trener powiedział również, że przed wtorkowym meczem z Koreą Południową wszyscy będą do dyspozycji, zarówno Maciej Rybus, jak i Michał Pazdan.