Glasgow, W. Brytania, 12.08.2018. Polak Szymon Sajnok na trasie wyścigu szosowego mężczyzn podczas mistrzostw Europy w kolarstwie, 12 bm. w Glasgow. (bz/dw) PAP/Bartłomiej Zborowski Archiwum PAP © 2018 / Bartłomiej Zborowski
                                        

            Szymon Sajnok to pierwszy polski kolarz w sponsorowanej przez firmę CCC nowo tworzonej grupie zawodowej elity - poinformowała na Twitterze ekipa CCC Sprandi Polkowice.
      
            Niespełna 21-letni kolarz z Kartuz jest mistrzem świata w olimpijskiej konkurencji torowej omnium. W lipcu w barwach CCC Sprandi wygrał szosowy wyścig Dookoła Mazowsza.

Polska firma CCC od przyszłego roku będzie tytularnym sponsorem amerykańskiej grupy kolarskiej, która obecnie rywalizuje pod nazwą BMC w światowej elicie World Tour. Właściciel CCC Dariusz Miłek i dyrektor sportowy BMC Jim Ochowicz poinformowali o umowie 16 lipca w Annecy, w dniu przerwy w wyścigu Tour de France.

Amerykańska grupa w tym sezonie rywalizuje pod szyldem BMC. Producent rowerów nie będzie jednak kontynuował jej wspierania, a jego miejsce zajmie CCC Dariusza Miłka. Nowej nazwy jeszcze nie zdradzono. Być może pojawi się kolejny sponsor.

Nowy projekt Miłka, działającego w branży obuwniczej jednego z najbogatszych Polaków, nie oznacza fuzji BMC z ekipą CCC Sprandi Polkowice, która pod różnymi nazwami od 2000 roku rywalizuje na zapleczu elity. Niewykluczone jednak, że część zawodników i sztabu znajdzie zatrudnienie w nowej drużynie. Na razie zapowiada się, że jej liderem będzie Belg Greg van Avermaet, 33-letni mistrz olimpijski z Rio de Janeiro.