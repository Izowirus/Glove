Mariusz Michałek (JBG-2 CRYOSPACE) oraz Rita Malinkiewicz (CST 7R MTB Team) zwyciężyli na dystansie Grand Fondo podczas Vienna Life Lang Team Maratonu Rowerowego w warszawskim Wilanowie. Zawody były rozgrywane w ramach Wielkiego Warszawskiego Weekendu Rowerowego.
      
            Dzień po uroczystej prezentacji 75. Tour de Pologne, która odbyła się na dziedzińcu Muzeum Pałacu Króla Jana III w Wilanowie do walki ruszyli kolarze górscy. Druga w tym sezonie odsłona Vienna Life Lang Team Maratonów Rowerowych rozegrana została właśnie w Wilanowie, a płaska trasa prowadziła malowniczymi terenami wzdłuż Wisły. Szybki i dynamiczny maraton dostarczył kibicom wielu emocji, przede wszystkim na królewskim dystansie Grand Fondo, który liczył 101 kilometrów. Po zaciętej walce zwyciężył Mariusz Michałek, który uzyskał ten sam czas, co kolega z drużyny JBG-2 CRYOSPACE Wojciech Halejak. „Taka płaska trasa to fajna odmiana, bo głównie ścigamy się w górach. Dziś mieliśmy trochę wyścig szosowy. Mocno pracowaliśmy całą drużyną, więc zwycięstwo to zasługa nas wszystkich” – mówił na mecie Michałek. Obaj kolarze JBG-2 jechali z imponującą jak na maraton prędkością niemal 39 kilometrów na godzinę. Zwycięzca z Krakowa Dariusz Batek (CST 7R MTB Team) tym razem zajął szóste miejsce. „Na początku odjechałem z Piotrkiem Brzózką, ale niestety złapał gumę i zostałem sam. Ekipa JBG-2 zaczęła gonić. Udało im się to, a potem poszła kolejna kontra. Na finiszu starałem się zminimalizować straty i dałem z siebie wszystko. Teraz czekam na Gdańsk, tam trasa będzie bardzo wymagająca” – mówił Batek, ambasador Vienna Life Lang Team Maratonów Rowerowych. Wśród kobiet najlepsza na dystansie Grand Fondo okazała się koleżanka Batka z drużyny CST 7R MTB Team Rita Malinkiewicz.

Zacięta rywalizacja trwała także na krótszych dystansach. Liczące 63 kilometry Medio najszybciej pokonali Paweł Baranek (Kellys) oraz Zuzanna Krzystała – Stępień (SUP Lifting Team Bugla Bike Service), a na 43-kilometrowej trasie Mini triumfowali Jacek Rogowski (KSR Kościerzyna) oraz Katarzyna Pakulska (Adalight-Arealamp). W Warszawie na dystansie Mini rozegrano także Mistrzostwa Polski Dziennikarzy, w których najszybsi okazali się Katarzyna Pakulska i Kamil Cygan.

W Wilanowie nie zabrakło atrakcji dla najmłodszych miłośników rowerów – ci, którzy dopiero zaczynają kolarską przygodę mogli rekreacyjnie przejechać Paradę Rodzinną. Nieco starsi startowali w drugim w tym sezonie wyścigu o Puchar Ministra Sportu i Turystyki. Najlepsze czasy uzyskali Roksana Barchan (Kolarski Szkolny Klub Sportowy KSK Daleszyce) oraz Jan Ambrożkiewicz (Warszawski Klub Kolarski).

Vienna Life Lang Team Maraton Rowerowy w Warszawie został zorganizowany w ramach Wielkiego Warszawskiego Weekendu Rowerowego. W piątek odbyła się prezentacja Tour de Pologne, w sobotę maraton, a w niedzielę zostanie rozegrany szosowy wyścig dla amatorów Lang Team Race. „Udało się zorganizować w pełnej krasie to, o czym myśleliśmy. Nie chcemy aby maratony zamykały się tylko w samych rowerach. Stąd szereg atrakcji, które przygotowaliśmy, a dodatkowo mieliśmy wspaniałą prezentację Tour de Pologne, jest jeszcze Noc Muzeów i wielkie ściganie na szosie. Naprawdę wspaniały rowerowy weekend, który zachęca ludzi do aktywności” – mówił Paweł Ziemba, Prezes Zarządu Vienna Life TU na Życie S.A.

Prezentacja Tour de Pologne, Vienna Life Lang Team Maraton oraz Lang Team Race – a wszystko to w przepięknym Wilanowie. „Można powiedzieć, że Wilanów jest stolicą warszawskiego kolarstwa. Warszawiacy chętnie przyjeżdżają tu rekreacyjnie, a mieszkańcy jeżdżą rowerem do pracy i do szkoły. Widać to na ścieżkach rowerowych, które staramy się rozbudowywać. Takie imprezy dodatkowo popularyzują kolarstwo” – mówił Artur Buczyński, Zastępca Burmistrza Wilanowa.

W niedzielę w Warszawie zostanie rozegrany Lang Team Race, czyli szosowy wyścig dla amatorów rozgrywany w profesjonalnych warunkach. „Zależało mi na tym, aby po rocznej przerwie Lang Team Race powrócił i cieszę się, że będzie częścią Wielkiego Warszawskiego Weekendu Rowerowego. Kolarstwo szosowe jest coraz popularniejsze i sam widzę jak mnóstwo osób wsiada na szosówki. Szykuje się wielkie święto, będzie wielu znakomitych kolarzy sprzed lat” – zachęca Lang, który sam pojawi się na starcie. Lang Team Race w niedzielę, a następny Vienna Life Lang Team Maraton zostanie rozegrany w Gdańsku, tym razem w niedzielę 27 maja.