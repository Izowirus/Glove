Francuscy kibice nie mogą kupić nowych koszulek reprezentacji z dwiema gwiazdkami symbolizującymi zdobycie mistrzostwa świata w 1998 i 2018 r. Nie ma ich w sklepach, a sprzedaż internetowa była dostępna tylko w niedzielę wieczorem po finale w Moskwie.
      
            Kibice "Le Bleus" muszą się zatem uzbroić w cierpliwość. Produkująca ubiory firma Nike poinformowała, że nowe stroje będą dostępne w sklepach dopiero przed połową sierpnia. Nie podano ceny. Nie przekazano także do publicznej wiadomości, ile koszulek sprzedano przez internet w niedzielę wieczorem. Wówczas można było je kupić za 85 euro.

Francja pokonała w finale mundialu na moskiewskim stadionie Łużniki Chorwację 4:2. W nowym niebieskim trykocie z wyhaftowanymi dwiema gwiazdkami zaprezentował się tuż po triumfie Kylian Mbappe, odkrycie reprezentacji i mundialu. 19-latek został uznany najlepszym młodym piłkarzem MŚ. W meczu 1/8 finału z Argentyną został najszybszym graczem w historii, biegnąc z prędkością 38 km/h. W finale zdobył jedną z bramek i stał się najmłodszym strzelcem gola w najważniejszym meczu mundialu od 1958 roku i trafień Brazylijczyka Pelego.

Piłkarze Francji mistrzostwo świata wywalczyli po raz drugi w historii. Poprzednio najlepsi byli w 1998 roku, kiedy pokonali w finale Brazylię 3:0 w turnieju, w którym byli gospodarzami.