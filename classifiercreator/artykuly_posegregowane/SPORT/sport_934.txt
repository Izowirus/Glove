Warszawa, 11.05.2018. Patryk Dudek podczas treningu w Warszawie, 11 bm. Żużlowcy przygotowują się do jutrzejszych zawodów Grand Prix Polski. (gj) PAP/Bartłomiej Zborowski PAP © 2018 / Bartłomiej Zborowski
                                        

            Patryk Dudek zajął drugie miejsce w Grand Prix Czech w Pradze, drugiej rundzie mistrzostw świata w jeździe na żużlu. Na ostatniej prostej finałowego wyścigu przegrał minimalnie ze Szwedem Fredrikiem Lindgrenem, liderem klasyfikacji generalnej.
      
            Na najniższym stopniu podium stanął Rosjanin Emil Sajfutdinow. Decydującego biegu nie ukończył Brytyjczyk Tai Woffinden.

W półfinale został wykluczony Maciej Janowski, który na inaugurację tegorocznego cyklu zajął drugie miejsce w GP Polski w Warszawie (za Woffindenem). W sobotę sklasyfikowano go na piątej pozycji.

Pozostali dwaj Polacy zajęli odległe lokaty. Przemysław Pawlicki, choć wygrał jeden bieg, uplasował się na 13. miejscu (5 pkt), a Bartosz Zmarzlik, który trzykrotnie kończył wyścigi na końcu stawki - na 15. z czterema punktami.

Sobotnie zawody były emocjonujące, a w ich środkowej i decydującej fazie zwyciężali z reguły zawodnicy, którzy startowali z wewnętrznych pól.

W pierwszym półfinale upadł Duńczyk Nicki Pedersen. Doświadczony żużlowiec został wykluczony z powtórki, w której najlepszy okazał się Lindgren, choć najszybciej ruszył spod taśmy startujący z wewnętrznego toru Woffinden. Trzeci w tej stawce był broniący tytułu mistrza świata Australijczyk Jason Doyle.

Do polsko-rosyjskiej rywalizacji doszło w drugim półfinale, gdzie oprócz Janowskiego i Dudka pojechali Sajfutdinow oraz Artiom Łaguta.

Na starcie najlepszy okazał się Dudek. Na dystansie doszło do kontaktu trzeciego Janowskiego z jadącym tuż przed nim Sajfutdinowem. Werdykt sędziów był taki, że wykluczono Polaka.

W powtórce znów najszybciej wystartował Dudek i nie oddał prowadzenia do końca. Za jego plecami finiszował Sajfutdinow.

Największe emocje kibice przeżywali w finale, nie tylko z racji rangi tego biegu. Od startu prowadzenie uzyskał Dudek i wydawało się, że ostatecznie zwycięży na popularnej praskiej Markecie. Lindgren nie dawał jednak za wygraną, próbował atakować z różnych stron i dopiął swojego, wyprzedzając żużlowca z Zielonej Góry na ostatnich metrach.

W klasyfikacji generalnej Lindgren ma 32 punkty i wciąż o jeden wyprzedza Woffindena. Dwa kolejne miejsca zajmują Dudek i Janowski - po 24.

Kolejny turniej GP odbędzie się 30 czerwca w duńskim Horsens.

Wyniki:

1. Fredrik Lindgren (Szwecja) 16 – 1. miejsce w finale
2. Patryk Dudek (Polska) 14 – 2. miejsce w finale
3. Emil Sajfutdinow (Rosja) 15 - 3. miejsce w finale
4. Tai Woffinden (W. Brytania) 16 - 4. miejsce w finale
5. Maciej Janowski (Polska) 11
6. Jason Doyle (Australia) 9
7. Nicki Pedersen (Dania) 8 8. Artiom Łaguta (Rosja) 8
9. Matej Zagar (Słowenia) 7
10. Greg Hancock (USA) 7
11. Vaclav Milik (Czechy) 6
12. Niels Kristian Iversen (Dania) 5
13. Przemysław Pawlicki (Polska) 5
14. Chris Holder (Australia) 5
15. Bartosz Zmarzlik (Polska) 4
16. Craig Cook (W. Brytania) 2

Klasyfikacja generalna:

1. Fredrik Lindgren (Szwecja) 32
2. Tai Woffinden (W. Brytania) 31
3. Patryk Dudek (Polska) 24
4. Maciej Janowski (Polska) 24
5. Emil Sajfutdinow (Rosja) 23
6. Artiom Łaguta (Rosja) 21
7. Matej Zagar (Słowenia) 16
8. Chris Holder (Australia) 15
...
11. Bartosz Zmarzlik (Polska) 13
14. Przemysław Pawlicki (Polska) 8
15. Krzysztof Kasprzak (Polska) 7
18. Maksym Drabik (Polska) 2
19. Bartosz Smektała (Polska) 2

Pozostałe turnieje Grand Prix 2018:

30.06 – Grand Prix Danii w Horsens
07.07 – Grand Prix Szwecji w Hallstavik
21.07 – Grand Prix Wielkiej Brytanii w Cardiff
11.08 – Grand Prix Skandynawii w Malilli
25.08 – Grand Prix Polski w Gorzowie
08.09 - Grand Prix Słowenii w Krsko
22.09 - Grand Prix Niemiec w Teterow
06.10 - Grand Polski w Toruniu