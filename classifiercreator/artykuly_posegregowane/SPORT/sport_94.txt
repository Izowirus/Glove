Prezes Polskiego Związku Piłki Nożnej Zbigniew Boniek po raz trzeci z rzędu został uznany przez magazyn "Forbes" i firmę Pentagon Research najbardziej wpływowym człowiekiem polskiego sportu 2018 roku. Na podium znaleźli się także Robert Lewandowski i Adam Małysz.
      
            Czwarte miejsce zajął Kamil Stoch, a piąte - dyrektor Tour de Pologne Czesław Lang.

Tegoroczny ranking został przygotowany według innej metodologii niż w poprzednich latach. Na wyniki większy wpływ (70 proc.) miała opinia 18-osobowej kapituły ekspertów, a mniejszy (30 proc.) - wizerunek i rozpoznawalność ludzi sportu na podstawie ankiety wśród tysiąca respondentów. Rok temu proporcje wynosiły 50 do 50.

W czołówce rankingu 50 najbardziej wpływowych ludzi sportu nie nastąpiły jednak większe przetasowania. W pierwszej trójce znalazły się te same osoby co przed rokiem, a jedynie Lewandowski z Małyszem zamienili się miejscami. Piłkarz Bayernu Monachium zanotował awans, mimo słabego występu biało-czerwonych w mistrzostwach świata w Rosji. Małysz, obecnie dyrektor sportowy w Polskim Związku Narciarskim, pozostaje najbardziej rozpoznawalnym człowiekiem sportu.

Następca Małysza - Kamil Stoch, po spektakularnym sezonie, w którym zwyciężył w Turnieju Czterech Skoczni i w klasyfikacji generalnej Pucharu Świata oraz zdobył w Pjongczangu trzeci złoty medal olimpijski - przesunął się na czwartą lokatę z siódmej. Sukcesy skoczków przełożyły się także na pozycję prezesa PZN Apoloniusza Tajnera, który awansował z trzynastego na ósme miejsce.

W tym roku wielki sukces odnieśli siatkarze, broniąc tytuł mistrzów świata. Najwyżej sklasyfikowany z przedstawicieli tej dyscypliny - Bartosz Kurek został sklasyfikowany na 14. miejscu, a belgijski selekcjoner Vital Heynen - na 25.

"Zwraca uwagę coraz większa liczba przedstawicieli biznesu, co można wiązać z wpływem zmiany metodologii: głosowaniem kapituły" - ocenił jeden z twórców rankingu Adam Pawlukiewicz.

W drugiej dziesiątce znaleźli się: właściciel Cyfrowego Polsatu Zygmunt Solorz (11.), właściciel i prezes klubu piłkarzy ręcznych PGE VIVE Kielce Bertus Servaas (13.), szef firmy CCC inwestującej w grupę kolarską Dariusz Miłek (15.), właściciel i prezes Legii Warszawa Dariusz Mioduski (18.) oraz Jacek i Piotr Rutkowscy, do których należy klub Lech Poznań (20.).

Mimo silnej pozycji Bońka i Lewandowskiego, największe spadki zanotowali piłkarze. Były selekcjoner Adam Nawałka, piąty przed rokiem, zamyka pierwszą dziesiątkę. Spadli w rankingu Wojciech Szczęsny, Łukasz Piszczek i Kamil Glik, a Grzegorz Krychowiak i Arkadiusz Milik tym razem nie weszli do pierwszej "50". Nieznacznie przesunęli się do przodu Jakub Błaszczykowski i Łukasz Fabiański.

Czołówka rankingu 50 najbardziej wpływowych ludzi sportu 2018:

1. Zbigniew Boniek (piłka nożna, prezes PZPN)

2. Robert Lewandowski (piłka nożna, Bayern Monachium)

3. Adam Małysz (skoki narciarskie, dyrektor PZN)

4. Kamil Stoch (skoki narciarskie)

5. Czesław Lang (kolarstwo, dyrektor Tour de Pologne)

6. Witold Bańka (minister sportu i turystyki)

7. Marcin Gortat (koszykówka, Los Angeles Clippers)

8. Apoloniusz Tajner (narciarstwo, prezes PZN)

9. Tomasz Majewski (lekkoatletyka, wiceprezes PZLA)

10. Adam Nawałka (piłka nożna, trener Lecha Poznań)