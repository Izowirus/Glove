epa06224927 Lightweight Men's Double Sculls team of Jerzy Kowalski (L) and Milosz Jankowski (R) of Poland reacts after winning their heat during the 2017 World Rowing Championships at Nathan Benderson Park in Sarasota, Florida, USA, 24 September 2017. The regatta continues through 01 October.  EPA/ERIK S. LESSER 
Dostawca: PAP/EPA. Archiwum PAP/EPA © 2018 / ERIK S. LESSER
                                        

            Jerzy Kowalski i Miłosz Jankowski wygrali rywalizację dwójek podwójnych wagi lekkiej, a kobieca czwórka podwójna zajęła drugie miejsce w inauguracyjnej rundzie wioślarskiego Pucharu Świata w Belgradzie. Tuż za podium uplasowały się dwie inne polskie osady.
      
            Kowalski i Jankowski, czwarta załoga ubiegłorocznych mistrzostw świata w Sarasocie, bardzo dobrze spisali się w stolicy Serbii. W przedbiegu zajęli pierwsze miejsce, w półfinale - drugie, a w niedzielnym decydującym wyścigu prowadzili od startu do mety. Uzyskali czas 6.13,04 i wyprzedzili o ponad sekundę drugich Belgów i trzecich Irlandczyków.

Na podium, tyle że na drugim stopniu, stanęły także Agnieszka Kobus-Zawojska, Marta Wieliczko, Maria Springwald i Katarzyna Zillmann - srebrne medalistki MŚ na Florydzie w czwórce podwójnej. Polki uzyskały czas 6.16,15 i musiały uznać wyższość Holenderek - 6.14,31. Trzecie miejsce zajęły Niemki, których trenerem jest Marcin Witkowski - 6.17,42.

"To był chyba jeden z naszych najgorszych występów w tej łodzi. Przed startem miałyśmy problem z wiosłem, w efekcie miałyśmy tylko 20 minut na rozgrzewkę. Pomimo tych kłopotów wynik jest całkiem niezły" - powiedziała Kobus-Zawojska, cytowana na oficjalnej stronie internetowej Międzynarodowej Federacji Wioślarskiej (FISA).

W rywalizacji mężczyzn w tej konkurencji Dominik Czaja, Mirosław Ziętarski, Mateusz Biskup i Wiktor Chabel uplasowali się na czwartej pozycji - 5.42,49. Najlepsi okazali się Brytyjczycy - 5.38,86, a tuż po nich metę minęli Niemcy - 5.39,13.

Czwarta była również męska ósemka - 5.34,57. Do podium biało-czerwonym zabrakło nieco ponad trzech sekund, natomiast zwycięska osada Niemiec miała nad Polakami blisko 10 s przewagi. Drugie miejsce zajęli Brytyjczycy, a trzecie - Rumuni.

Wcześniej czwórka bez sterniczki w składzie: Olga Michałkiewicz, Monika Sobieszek, Monika Chabel i Joanna Dittmann zajęła ostatnie (szóste) miejsce w swoim finale. Polki były zdecydowanie wolniejsze od wszystkich rywalek, a do zwycięskiej osady z Holandii straciły prawie 13 sekund.

Pięciu pozostałym polskim osadom nie udało się zakwalifikować do najważniejszych wyścigów.

Druga runda PŚ odbędzie się w dniach 22-24 czerwca w austriackim Linzu, a ostatnia - 13-15 lipca w Lucernie. Najważniejszą imprezą sezonu będą mistrzostwa świata w bułgarskim mieście Płowdiw (9-16 września). Wcześniej wioślarze rywalizować będą o medale mistrzostw Europy w Glasgow (2-5 sierpnia).