Siatkarski mistrz świata i najbardziej wartościowy zawodnik tej imprezy (MVP) Bartosz Kurek został najlepszym sportowcem Polski 2018 roku w 84. plebiscycie "Przeglądu Sportowego", organizowanym wspólnie z telewizją Polsat.
      
            Kurek jest pierwszym w historii siatkarzem, który wygrał ten plebiscyt. Jego postawę doceniono także poza krajem - został najlepszym siatkarzem Europy 2018 roku.

Drugie miejsce w plebiscycie "PS" zajął triumfator dwóch poprzednich edycji - Kamil Stoch. Słynny skoczek zdobył podczas igrzysk w Pjongczangu złoty medal na dużym obiekcie i brąz wraz z kolegami w drużynie, zwyciężył w Turnieju Czterech Skoczni oraz wywalczył dwa krążki mistrzostw świata w lotach - srebro indywidualnie i brąz w drużynie.

Ostatnia pozycja na podium należała do kapitana "złotej" drużyny siatkarskiej Michała Kubiaka.

Tuż za czołową trójką znalazło się dwoje przedstawicieli lekkiej atletyki - biegająca na 400 m Justyna Święty-Ersetic oraz specjalizujący się w rywalizacji na dystansie dwukrotnie dłuższym Adam Kszczot.

Kolejne miejsca w "10" zajęli: żużlowiec Bartosz Zmarzlik, młociarka Anita Włodarczyk, narciarz ekstremalny Andrzej Bargiel, piłkarz Robert Lewandowski oraz kulomiot Michał Haratyk.

Najlepszych sportowców wybierali czytelnicy "PS" i telewidzowie, a oddawanie głosów odbywało się w dwóch etapach. W pierwszym - za pomocą wysyłanych pocztą kuponów oraz drogą internetową - wyłoniono czołową dziesiątkę, którą ogłoszono na początku sobotniej gali w Warszawie. W czasie jej trwania można było głosować za pośrednictwem SMS-ów.

Kolegium redakcyjne "Przeglądu Sportowego" przyznało też dodatkowe wyróżnienia. Drużyną Roku została reprezentacja Polski siatkarzy, która we wrześniu obroniła tytuł mistrza świata. W kategorii Trener Roku przyznano dwie nagrody - doceniono zarówno szkoleniowca wspomnianych mistrzów globu w siatkówce Belga Vitala Heynena (drużynowo), jak i opiekuna polskich skoczków narciarskich Austriaka Stefana Horngachera (indywidualnie).

Heynenowi nagrodę wręczył Stephane Antiga. Francuz poprowadził biało-czerwonych do złotego medalu MŚ w 2014 roku. Wówczas Francuz dostał statuetkę dla Trenera Roku... razem z ówczesnym szkoleniowcem polskich skoczków narciarskich Łukaszem Kruczkiem.

Najlepszym Sportowcem Niepełnosprawnym został Igor Sikorski. Brązowy medalista paraolimpiady w Pjongczangu na monoski w slalomie gigancie dał Polsce pierwszy od 30 lat krążek w konkurencjach alpejskich. W kategorii Serce Dla Sportu doceniono pracę Olimpiad Specjalnych Polska.

Wprowadzono też nową kategorię - Wyczyn Roku. Wyróżnieniem tym uhonorowano himalaistów Adama Bieleckiego, Danisa Urubkę, Piotra Tomalę i Jarosława Botora za akcję ratunkową na Nanga Parbat.

Podczas gali uczczono także pamięć zmarłej 29 czerwca Ireny Szewińskiej, najbardziej utytułowanego polskiego sportowca. Na ekranach zaprezentowano pokaz zdjęć siedmiokrotnej medalistki olimpijskiej, której towarzyszyła owacja na stojąco.

Dziesięciu najlepszych sportowców Polski 2018 roku w plebiscycie "Przeglądu Sportowego" i Polsatu:

1. Bartosz Kurek (siatkówka)

2. Kamil Stoch (skoki narciarskie)

3. Michał Kubiak (siatkówka)

4. Justyna Święty-Ersetic (lekkoatletyka, 400 m)

5. Adam Kszczot (lekkoatletyka, 800 m)

6. Bartosz Zmarzlik (żużel)

7. Anita Włodarczyk (lekkoatletyka, rzut młotem)

8. Andrzej Bargiel (narciarstwo ekstremalne)

9. Robert Lewandowski (piłka nożna)

10. Michał Haratyk (lekkoatletyka, pchnięcie kulą)

Wyróżnienia:

Drużyna Roku - reprezentacja Polski siatkarzy

Najlepszy Sportowiec Niepełnosprawny - Igor Sikorski

Trener Roku - drużynowy - Vital Heynen

Trener Roku - indywidualny - Stefan Horngacher

Mecenas Polskiego Sportu - Fortuna Online Zakłady Bukmacherskie

Nadzieja dla Sportu - Energa

Wyczyn Roku - himalaiści Adam Bielecki, Denis Urubko, Piotr Tomala i Jarosław Botor za akcję ratunkową na Nanga Parbat

Serce Dla Sportu - Olimpiady Specjalne Polska