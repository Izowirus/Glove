epa06799392 German Formula One driver Sebastian Vettel of Scuderia Ferrari crosses the finish line to win the 2018 Canada Formula One Grand Prix at the Gilles Villeneuve circuit in Montreal, Canada, 10 June 2018.  EPA/Paul Chiasson / POOL 
Dostawca: PAP/EPA. PAP/EPA © 2018 / Paul Chiasson / POOL
                                        

            Kierowca Ferrari Niemiec Sebastian Vettel wygrał w niedzielę na ulicznym torze w Montrealu wyścig Formuły 1 o Grand Prix Kanady, siódmą rundą mistrzostw świata i został liderem cyklu. Drugi był Fin Valtteri Bottas (Mercedes GP), a trzeci Holender Max Verstappen (Red Bull).
      
            Trzy miejsca na podium zajęli kierowcy, którzy najlepiej wypadli także w sobotę podczas walki o pole position.

Broniący tytułu lider klasyfikacji generalnej przed wyścigiem w Kanadzie Brytyjczyk Lewis Hamilton (Mercedes GP) przyjechał na metę piąty i spadł na drugą pozycję.

Tegoroczny wyścig w Montrealu, gdzie 10 lat temu jedyny raz w karierze wygrał Robert Kubica, miał spokojny przebieg. Tylko na pierwszym okrążeniu doszło do kraksy, gdy Kanadyjczyk Lance Stroll z zespołu Williams uderzył w bolid Nowozelandczyka Brendona Hartleya z Toro Rosso. Obaj kierowcy nie odnieśli żadnych obrażeń, ale bolidy były poważnie uszkodzone i musieli się wycofać.

Vettel odniósł 50. zwycięstwo w karierze, a trzecie w sezonie. Triumfował po raz drugi w karierze na Circuit Gilles Villeneuve, w niedzielę dał ekipie Ferrari pierwszą wygraną na tym obiekcie od... 2004 roku, gdy najszybszy był jego rodak, siedmiokrotny mistrz świata Michael Schumacher.

Wyścig nie był bardzo emocjonujący, Vettel nie dał się nikomu wyprzedzić na starcie, prowadził non stop, a walka za jego plecami także nie była bardzo pasjonująca. Z piątego miejsca nie może być zadowolony Hamilton, który nie utrzymał pozycji lidera. Jest obecnie drugi tracąc do Vettela jeden punkt.

Sporego pecha miał dwukrotny mistrz świata F1 Hiszpan Fernando Alonso z McLarena. Niedzielny wyścig był 300. w jego karierze, ale awaria samochodu spowodowała, że musiał się wycofać na 43. okrążeniu.

Ponownie zdecydowanie poniżej oczekiwań wypadli kierowcy zespołu Williams, którego zawodnikiem testowym i rezerwowym jest Robert Kubica. Stroll zakończył jazdę na pierwszym okrążeniu po kraksie z Hartleyem, natomiast Rosjanin Siergiej Sirotkin zajął ostatnie, 17. miejsce.

Kolejna, 8. runda Formuły 1 - Grand Prix Francji - zostanie rozegrana 24 czerwca.

Wyniki GP Kanady:

 1. Sebastian Vettel (Niemcy/Ferrari)       1:28.31,377
 2. Valtteri Bottas (Finlandia/Mercedes)   strata 7,376 s
 3. Max Verstappen (Holandia/Red Bull)            8,360
 4. Daniel Ricciardo (Australia/Red Bull)        20,892
 5. Lewis Hamilton (W. Brytania/Mercedes)        21,559
 6  Kimi Raikkonen (Finlandia/Ferrari)           27,184
 7. Nico Huelkenberg (Niemcy/Renault)       1 okrążenie
 8. Carlos Sainz Jr (Hiszpania/Renault)     1 okrążenie
 9. Esteban Ocon (Francja/Force India)      1 okrążenie
10. Charles Leclerc (Monako/Sauber)         1 okrążenie
11. Pierre Gasly (Francja/Toro Rosso)       1 okrążenie
12. Romain Grosjean (Francja/Haas)          1 okrążenie
13. Sergio Perez (Meksyk/Force India)       1 okrążenie
14. Kevin Magnussen (Dania/Haas)            1 okrążenie
15. Marcus Ericsson (Szwecja/Sauber)        2 okrążenia
16. Stoffel Vandoorne (Belgia/McLaren)      2 okrążenia
17. Sergiej Sirotkin (Rosja/Williams)       2 okrążenia

Nie ukończyli: Lance Stroll (Kanada/Williams), Brendon Hartley (Nowa Zelandia/Toro Rosso),
               Fernando Alonso (Hiszpania/McLaren-Renault)

Klasyfikacja generalna MŚ (po 7 z 21 wyścigów):

 1. Sebastian Vettel (Niemcy)      121 pkt
 2. Lewis Hamilton (W. Brytania)   120
 3. Valtteri Bottas (Finlandia)     86
 4. Daniel Ricciardo (Australia)    84
 5. Kimi Raikkonen (Finlandia)      68
 6. Max Verstappen (Holandia)       50
 7. Fernando Alonso (Hiszpania)     32
 8. Nico Huelkenberg (Niemcy)       32
 9. Carlos Sainz Jr (Hiszpania)     24
10. Kevin Magnussen (Dania)         19
11. Pierre Gasly (Francja)          18
12. Sergio Perez (Meksyk)           17
13. Esteban Ocon (Francja)          11
14. Charles Leclerc (Monako)        10
15. Stoffel Vandoorne (Belgia)       8
16. Lance Stroll (Kanada)            4
17. Marcus Ericsson (Szwecja)        2
18. Brendon Hartley (Nowa Zelandia)  1

Klasyfikacja konstruktorów:

 1. Mercedes                    206 pkt
 2. Ferrari                     189
 3. Red Bull                    134
 4. Renault                      56
 5. McLaren-Renault              40
 6. Force India                  28
 7. Toro Rosso-Honda             19
 8. Haas                         19
 9. Sauber                       12
10. Williams                      4