epa06539945 (FILE) - Bronze medalists, Olympic Athletes from Russia Aleksandr Krushelnitckii (R) and Anastasia Bryzgalova (L) during the medal ceremony for the Curling Mixed Doubles event at the PyeongChang 2018 Olympic Games, South Korea, 14 February 2018 (reissued 18 February 2018). Aleksandr Krushelnitckii who won a bronze medal in the mixed curling at the Winter Olympics has reportedly failed a drugs test, as Russian newspaper Sport Express on 18 February 2018 stated that Krushelnitckii had been found with meldonium in his urine.  EPA/GUILLAUME HORCAJUELO 
Dostawca: PAP/EPA. PAP/EPA © 2018 / GUILLAUME HORCAJUELO
                                        

            Reprezentujący Olimpijczyków z Rosji Aleksandr Kruszelnicki, brązowy medalista igrzysk w Pjongczangu w curlingu, nie przyznaje się do zażycia zabronionej substancji. "Tylko ktoś pozbawiony rozsądku stosowałby doping tuż przed taką imprezą" - zaznaczył.
      
            Kruszelnicki zajął trzecie miejsce w olimpijskiej rywalizacji par mieszanych w curlingu, występując ze swoją żoną Anastazją Bryzgałową. Później rosyjska delegacja potwierdziła, że w próbkach A i B sportowca wykryto meldonium, które figuruje na liście substancji zakazanych od 1 stycznia 2016 roku. Wcześniej środek ten był często używany do wspomagania przez sportowców, zwłaszcza rosyjskich.

Niebawem Rosjanin zostanie przesłuchany przez mający tymczasową siedzibę w Pjongczangu Trybunał Arbitrażowy ds. Sportu, który w czasie igrzysk zajmuje się sprawami związanymi z dopingiem.

"Tylko ktoś pozbawiony rozsądku mógłby stosować jakikolwiek rodzaj dopingu, szczególnie takie substancje jak meldonium, przed igrzyskami olimpijskimi, gdzie kontrole są na najwyższym poziomie" - napisał w oświadczeniu opublikowanym na stronie internetowej Rosyjskiej Federacji Curlingu.

W obronie Kruszelnickiego stanął m.in. minister sportu w Rosji Paweł Kołobkow. Jego zdaniem, jeśli ktokolwiek miałby oszukiwać, to nie w tej dyscyplinie.

"To oczywiste, że w tym przypadku sportowiec na pewno nie zażył zabronionej substancji świadomie. To po prostu nie miałoby sensu" - powiedział agencji TASS.

Wiadomość zaskoczyła także innych curlerów. Nie mogą oni zrozumieć, po co ktokolwiek miałby się dodatkowo "wspomagać" w dyscyplinie nazywanej przez niektórych "zimowymi szachami", w której nie liczy się ani siła, ani wytrzymałość czy gibkość, a jedynie precyzja.

"Sborna" rywalizuje w Pjongczangu pod flagą olimpijską. Rosyjski Komitet Olimpijski jest zawieszony w prawach członkowskich MKOl w związku z aferą dopingową podczas igrzysk w Soczi przed czterema laty. Incydent z Kruszelnickim może poważnie opóźnić odwieszenie.

"Wyrażamy ogromny żal z powodu tej sytuacji. Podzielamy i wspieramy stanowisko Międzynarodowego Komitetu Olimpijskiego i Światowej Agencji Antydopingowej jeśli chodzi o zero tolerancji dla dopingu. Podejmujemy wszystkie możliwe kroki, aby winni ponieśli odpowiedzialność" - napisała w oświadczeniu delegacja rosyjska.

Dotychczas w Pjongczangu wykryto trzy przypadki dopingu. "Wpadli" także rywalizujący w short tracku Japończyk Kei Saito oraz słoweński hokeista Ziga Jeglic.