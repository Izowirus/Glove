Rozstawiona z numerem piątym Amerykanka Sloane Stephens przypieczętowała awans do półfinału tenisowego turnieju masters w Singapurze zwycięstwem nad startującą z "jedynką" Niemką Angelique Kerber 6:3, 6:3.
      
            Stephens wygrała wszystkie mecze w Grupie Czerwonej. Wcześniej w innym spotkaniu tej grupy rozstawiona z numerem ósmym Kiki Bertens pokonała Japonkę Naomi Osakę (3.). Po pierwszym secie, wygranym przez Holenderkę 6:3, Osaka zrezygnowała z gry.

Rywalizacja w Grupie Białej zakończyła się w czwartek. Z pierwszego miejsca do półfinału awansowała Ukrainka Jelina Switolina (6.), a z drugiego - Czeszka Karolina Pliskova (7.). Odpadła ubiegłoroczna triumfatorka Dunka Caroline Wozniacki (2.) oraz inna reprezentantka Czech Petra Kvitova (4.).

W sobotę w półfinałach Stephens zagra z Pliskovą, a Bertens ze Switoliną.

Kończący sezon turniej masters - WTA Finals tradycyjnie jest rozgrywany z udziałem ośmiu najlepszych zawodniczek sezonu. Po raz drugi z rzędu zabrakło w tym elitarnym towarzystwie triumfatorki z 2015 roku Agnieszki Radwańskiej.

Tegoroczna edycja, z pulą nagród 7 mln dolarów, jest ostatnią odbywającą się w Singapurze. W przyszłym roku impreza przeniesie się do chińskiego Shenzhen.

Wynik meczu Grupy Czerwonej:

Sloane Stephens (USA, 5) - Angelique Kerber (Niemcy, 1) 6:3, 6:3.