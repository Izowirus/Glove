epa06536176 (L-R) Silver medal winner John-Henry Krueger of the USA, Gold medal winner Samuel Girard of Canada and Bronze medal winner Seo Yi-ra of Korea celebrate during the venue ceremony for the Men's Short Track Speed Skating 1000 m final at the Gangneung Ice Arena during the PyeongChang 2018 Olympic Games, South Korea, 17 February 2018.  PAP/EPA/HOW HWEE YOUNG
                                        

            Kanadyjczyk Samuel Girard zdobył w Pjongczangu złoty medal w olimpijskiej rywalizacji w short tracku na 1000 m. Drugie miejsce zajął Amerykanin John-Henry Krueger, trzeci był reprezentant Korei Południowej Yira Seo. W finale doszło do poważnej kraksy.

      
            Wypadek na dwa okrążenia przed końcem decydującego wyścigu spowodował zdyskwalifikowany później Shaolin Sandor Liu z Węgier. W zdarzeniu ucierpieli dwaj faworyzowani Koreańczycy. Oprócz Seo, na lodzie leżał Hyojun Lim, który tydzień temu został mistrzem olimpijskim na 1500 m. Girard i Krueger byli z przodu i uniknęli upadku.

Girard wywalczył pierwszy złoty medal dla Kanady na 1000 m. Do tej pory wyścig na tym dystansie był zdominowany przez Koreańczyków, którzy na siedmiu ostatnich igrzyskach aż sześć razy stawali na najwyższym stopniu podium (w Soczi wygrał urodzony w Korei, lecz od 2011 reprezentujący Rosję Wiktor An).

21-letni Kanadyjczyk zaraz po zwycięstwie utonął w objęciach kolegów z reprezentacji. Wśród składających gratulacje był m.in. trzykrotny mistrz olimpijski, 33-letni Charles Hamelin, którego dyskwalifikacja w półfinale umożliwiła Girardowi awans do wyścigu medalowego.

„Przed wyścigiem Charles podszedł do mnie i powiedział, że mogę to wygrać. Podzielę się z nim tym medalem. On zrobił dla mnie naprawdę wiele, razem trenujemy i bez niego nie byłbym tu, gdzie jestem” – powiedział Girard.

Zwycięstwo młodego zawodnika, poprzedzone sukcesami jego rodaczki, 23-letniej Kim Boutin (brąz na 500 i 1500 m) jest w Kanadzie określane jako symbol zmiany pokoleniowej w popularnym w tym kraju short tracku.

O dużym szczęściu może też mówić srebrny medalista Krueger. Amerykanin do półfinału dostał się dopiero po dyskwalifikacji Holendra Sjinkie Knegta.

„Mam teraz w głowie tysiące myśli” – powiedział po wyścigu Krueger, który długo wydawał się bardzo zaskoczony zdobyciem medalu.