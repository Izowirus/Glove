Slovakian rider Peter Sagan of the Bora Hansgrohe team celebrates as he crosses the finish line to win the 2nd stage of the 105th edition of the Tour de France cycling race over 182.5km between Mouilleron-Saint-Germain and La Roche-Sur-Yon, France, 08 July 2018.  EPA/YOAN VALAT 
Dostawca: PAP/EPA. PAP/EPA © 2018 / YOAN VALAT
                                        

            Trzykrotny mistrz świata Słowak Peter Sagan z ekipy Bora-Hansgrohe wygrał w miejscowości La Roche-sur-Yon drugi etap kolarskiego wyścigu Tour de France i zdobył żółtą koszulkę lidera.
      
            Po finiszu z niewielkiej grupy Sagan minimalnie wyprzedził Włocha Sonny'ego Colbrellego (Bahrain-Merida). Trzecie miejsce zajął Francuz Arnaud Demare (Groupama-FDJ).

Niecałe dwa kilometry przed metą, a więc już w strefie ochronnej, doszło do kraksy, która podzieliła peleton. Przewrócił się m.in. zwycięzca pierwszego odcinka Kolumbijczyk Fernando Gaviria (Quick-Step).

28-letni Sagan rozpoczął wyścig od drugiego miejsca w sobotę w Fontenay-le-Comte. W niedzielę odniósł dziewiąty w karierze etapowy sukces w Tour de France. Pięciokrotnie zakładał na zakończenie rywalizacji w Paryżu zieloną koszulkę najlepszego w klasyfikacji punktowej. W 2016 posiadał przez trzy etapy żółty trykot.

W ubiegłorocznej edycji Słowak wygrał w Vittel czwarty odcinek, po którym został zdyskwalifikowany i wykluczony z wyścigu za to, że potrącił Marka Cavendisha, powodując upadek i kontuzję Brytyjczyka. Decyzja sędziów wzbudziła sporo kontrowersji. Kilka tygodni po zakończeniu "Wielkiej Pętli" Międzynarodowa Unia Kolarska uznała, że Sagan nie popełnił błędu.

Rozgrywany w upale niedzielny etap przebiegał przez długi czas pod znakiem ucieczki najstarszego z Francuzów, kończącego karierę 39-letniego Sylvaina Chavanela (Direct Energie). Peleton doścignął go 14 km przed metą.

W końcówce oprócz Gavirii ucierpieli m.in. Brytyjczyk Adam Yates (Mitchelton-Scott) i Szwajcar Silvan Dillier (AG2R). Wycofali się z rywalizacji pierwsi kolarze: Etiopczyk Tsgabu Grmay (Trek) i Hiszpan Luis Leon Sanchez (Astana).

Polacy przyjechali do mety bez strat. W klasyfikacji generalnej najwyżej - na 24. miejscu - plasuje się Rafał Majka (Bora-Hansgrohe), który traci do swojego kolegi z drużyny 16 sekund.

W poniedziałek odbędzie się jazda drużynowa na czas ze startem i metą w Cholet (35,5 km).

Wyniki 2. etapu, Mouilleron-Saint-Germain - La Roche-sur-Yon (182,5 km):

1. Peter Sagan (Słowacja/Bora-Hansgrohe) - 4:06.37
2. Sonny Colbrelli (Włochy/Bahrain-Merida)
3. Arnaud Demare (Francja/Groupama-FDJ)
4. Andre Greipel (Niemcy/Lotto Soudal)
5. Alexander Kristoff (Norwegia/UAE Team Emirates)
6. Timothy Dupont (Belgia/Wanty-Groupe Gobert)
7. Alejandro Valverde (Hiszpania/Movistar Team)
8. Andrea Pasqualon (Włochy/Wanty-Groupe Gobert)
9. John Degenkolb (Niemcy/Trek-Segafredo)
10. Philippe Gilbert (Belgia/Quick-Step Floors)
...
21. Michał Kwiatkowski (Polska/Sky)
54. Rafał Majka (Polska/Bora-Hansgrohe)
84. Tomasz Marczyński (Polska/Lotto Soudal)
110. Maciej Bodnar (Polska/Bora-Hansgrohe)
146. Paweł Poljański (Polska/Bora-Hansgrohe) wszyscy ten sam czas

Klasyfikacja generalna:

1. Peter Sagan (Słowacja/Bora-Hansgrohe) - 8:29.53
2. Fernando Gaviria (Kolumbia/Quick-Step Floors) 6 s
3. Sonny Colbrelli (Włochy/Bahrain-Merida) 10
4. Marcel Kittel (Niemcy/Katusha-Alpecin) 12
5. Sylvain Chavanel (Francja/Direct Energie) 13
6. Philippe Gilbert (Belgia/Quick-Step Floors) 14
7. Geraint Thomas (Wielka Brytania/Sky) 15
8. Oliver Naesen (Belgia/AG2R La Mondiale) 16
9. Alexander Kristoff (Norwegia/UAE Team Emirates)
10. John Degenkolb (Niemcy/Trek-Segafredo)
...
24. Rafał Majka (Polska/Bora-Hansgrohe) ten sam czas
74. Maciej Bodnar (Polska/Bora-Hansgrohe) 58
132. Michał Kwiatkowski (Polska/Sky) 2.40
141. Paweł Poljański (Polska/Bora-Hansgrohe) ten sam czas
160. Tomasz Marczyński (Polska/Lotto Soudal) 3.28