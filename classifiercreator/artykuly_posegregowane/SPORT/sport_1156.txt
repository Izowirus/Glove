Prowadzący w tabeli ekstraklasy piłkarze Jagiellonii Białystok pokonali w sobotę Arkę Gdynia 3:2, strzelając dwa gole w doliczonym przez sędziego czasie gry. Łącznie w trzech rozegranych tego dnia spotkaniach kibice zobaczyli 15 bramek.
      
            Jagiellonia w imponującym stylu rozpoczęła wiosenną część sezonu, ale przed tygodniem zastopował ją Lech, który w Poznaniu zwyciężył aż 5:1. Trener Ireneusz Mamrot przyjął tę wpadkę ze spokojem i zapowiadał, że jego zespół szybko wróci na właściwe tory.

Mecz z Arką zaczął jednak źle. W 20. minucie prowadzenie gościom dał Mateusz Szwoch, który wykorzystał rzut karny. Jagiellonia wyrównała jeszcze przed przerwą za sprawą trafienia Słoweńca Romana Bezjaka. W drugiej połowie miała optyczną przewagę, ale to Szwoch w 64. minucie cieszył się z drugiego gola.

Gospodarze dalej atakowali, a gdynianie cofnęli się do głębokiej defensywy. Jagiellonia opór rywala przełamała dopiero w doliczonym przez sędziego czasie gry. W odstępie kilkudziesięciu sekund bramki dla niej zdobyli Łukasz Burliga i Jakub Wójcicki.

"Mecz zakończył się szczęśliwie dla nas, ale uważam, że z przebiegu całego spotkania w pełni na to zwycięstwo zasłużyliśmy. Mogło się to skończyć naszą porażką, ale na pewno byłby wtedy olbrzymi niedosyt i rozczarowanie. Arka wykazała się dzisiaj stuprocentową skutecznością. My przy wyniku bezbramkowym mieliśmy już dwie dobre okazje i powinniśmy rozstrzygnąć spotkanie. Chwała tej drużynie za grę do końca, za determinację, za to, że cały czas wierzyła w to zwycięstwo" - powiedział po spotkaniu Mamrot.

W tabeli białostoczanie mają trzy punkty przewagi nad Legią Warszawa. Mistrzowie Polski swój mecz 28. kolejki rozegrają dopiero w niedzielę. W klasyku podejmą Wisłę Kraków.

Pięć punktów do lidera traci Lech Poznań, który już w piątek pokonał na własnym stadionie Lechię Gdańsk 3:0. Na listę strzelców wpisali się kolejno: Łukasz Trałka, Duńczyk Christian Gytkjaer i Szwajcar serbskiego pochodzenia Darko Jevtic. Także tego dnia Piast Gliwice bezbramkowo zremisował z Zagłębiem Lubin.

Zespół z Gdańska pracuje na miano największego rozczarowania sezonu. Nie wygrał żadnego z ostatnich dziesięciu meczów i choć miał walczyć o najwyższe cele, to teraz znacznie bliżej jest mu do strefy spadkowej. Obecnie jest 14. i ma tylko dwa punkty więcej niż zajmująca 15. - pierwszą spadkową lokatę - Bruk-Bet Termalica.

"Szkoda mi moich zawodników, widziałem, że bardzo chcieli coś zrobić, ale nie mogli głównie ze względów fizycznych. Przed nami dwa tygodnie przerwy. Wsiadamy w autokar i wracamy do domu. Czeka nas bardzo dużo pracy. Po tym, co zobaczyłem, mimo tych błędów, które popełniliśmy, jestem pewny, że ta drużyna będzie jeszcze grała" - powiedział trener Lechii Piotr Stokowiec, który zespół objął 5 marca.

Termalica w ważnym dla układu dolnych rejonów tabeli pojedynku przegrała u siebie z Pogonią Szczecin 2:4. "Portowcy" nad strefą spadkową mają teraz trzy punkty przewagi. Wygraną gościom zapewnili Bułgar Spas Delew i Gruzin Lasza Dwali. Obaj zdobyli po dwie bramki. Dla niecieczan trafiali Roman Gergel i Szymon Pawłowski.

Emocji nie brakowało także w trzecim sobotnim meczu, w którym Korona zremisowała w Kielcach z Górnikiem Zabrze 2:2. Po nieco ponad godzinie gry i golach Słoweńca Gorana Cvijanovica z karnego oraz Gruzina Niki Kaczarawy gospodarze prowadzili 2:0. Chwilę później jednak czerwoną kartką został ukarany pomocnik Korony Jakub Żubrowski, a następnie piłkę do własnej bramki skierował jego kolega Estończyk Ken Kallaste. Górnik wyrównał w 74. minucie po golu Mateusza Wieteski.

Na niedzielę zaplanowano także spotkania Cracovii z Sandecją Nowy Sącz i Śląska Wrocław z Wisłą Płock.