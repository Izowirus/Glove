Berlin, Niemcy, 12.08.2018. Polki : Justyna Święty-Ersetic, Małgorzata Hołub-Kowalik, Patrycja Wyciszkiewicz, Martna Dąbrowska, Natalia Kaczmarek, Iga Baumgart-Witan, podczas dekoracji zwyciężczyń sztafety 4x400 m kobiet, podczas lekkoatletycznych mistrzostw Europy w Berlinie, 12 bm. Polki zdobyły złoty medal. (jkm)  Archiwum PAP/Adam Warżawa 
                                        

            Reprezentacja Polski z dorobkiem 12 medali, w tym siedmiu złotych, zakończyła start w lekkoatletycznych mistrzostwach Europy w Berlinie. Gratulując sportowcom premier Mateusz Morawiecki napisał na Twitterze: "Biało-czerwoni, zdobyliście nie tylko medale, ale też nasze serca."
      
            W niedzielę, w ostatnim dniu zawodów, Polacy sięgnęli po trzy medale - złoty zdobyła Anita Włodarczyk i brązowy Joanna Fiodorow w rzucie młotem oraz srebrny Sofia Ennaoui w biegu na 1500 metrów.

"Przynieśliście Polsce dumę, a polskim kibicom wielką radość. Wszystkim reprezentantom gratuluję i przede wszystkim dziękuję. Jesteście fantastyczni!" - podsumował berliński występ polskiej ekipy premier Morawiecki.

Do gratulacji i słów podziękowania przyłączyła się wicepremier Beata Szydło pisząc: "Kolejny wspaniały wieczór dzięki polskim lekkoatletom. Gratulacje dla medalistów i ogromne podziękowania dla wszystkich naszych reprezentantów. Czy może być coś wspanialszego od Mazurka Dąbrowskiego, granego w Berlinie aż 7 razy? 12 medali! To były piękne ME! Dziękujemy!"