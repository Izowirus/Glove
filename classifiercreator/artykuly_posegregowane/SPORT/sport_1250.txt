Szwecja pokonała Koreę Płd. 8:3 w finale olimpijskiego turnieju kobiet w curlingu w Pjongczangu. Dzień wcześniej w meczu o brązowy medal Japonki pokonały Brytyjki 5:3.
      
            Cztery lata temu w Soczi triumfowały Kanadyjki, które w Korei Płd. zajęły dopiero szóste miejsce. Na piątej pozycji uplasowały się Chinki.

Na igrzyskach w 2014 roku Kanadyjki wyprzedziły Szwedki i Brytyjki. Japonki sklasyfikowane były wówczas na piątym, a Koreanki na ósmym miejscu.

Drużyna "Trzech Koron" po raz trzeci w historii stanęła na najwyższym stopniu podium igrzysk olimpijskich. Wcześniej zwyciężała w Turynie (2006) i Vancouver (2010). Z kolei dla Koreanek to największy sukces. W swoim dorobku nie mają też żadnego medalu mistrzostw świata, z których Skandynawki przywiozły po osiem złotych i srebrnych krążków oraz siedem brązowych.

Po raz pierwszy na olimpijskim podium stanęły dwie ekipy z Azji. Wcześniej drużynie z tego kontynentu tylko raz udało się sięgnąć po medal - brąz w 2010 roku wywalczyły Chinki.

W niedzielnym finale olimpijskim pierwszy punkt zdobyła drużyna gospodarzy, ale potem zaznaczyła się przewaga utytułowanych rywalek, które po piątym encie prowadziły 4:1. Przełomowa okazała się siódma partia, w której Szwedki zwyciężyły 3:0 i w całym meczu wygrywały już 7:2. Później tylko pilnowały wyniku, umiejętnie wybijając kamienie rywalek.

W fazie grupowej turnieju rywalizowało w systemie kołowym dziesięć zespołów. Pierwsze miejsce w tabeli na tym etapie zajęła ekipa gospodarzy, która wygrała osiem z dziewięciu spotkań. Uległa tylko Japonkom, od których okazała się lepsza w półfinale.