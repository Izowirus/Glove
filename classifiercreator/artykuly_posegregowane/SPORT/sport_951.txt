Hiszpan Unai Emery ma zostać nowym trenerem piłkarzy Arsenalu Londyn - poinformowała stacja BBC. Były szkoleniowiec Paris St Germain zastąpiłby Francuza Arsene'a Wengera, który odszedł z "Kanonierów" po prawie 22 latach pracy.
      
            Jak podaje BBC, za poszukiwanie następcy Wengera odpowiadali dyrektor generalny Arsenalu Ivan Gazidis, dyrektor sportowy Raul Sanllehi oraz szef rekrutacji Sven Mislintat. Potwierdzenie ze strony klubu ma zaś nastąpić w tym tygodniu. 

Emery został trenerem PSG w 2016 roku i opuścił ekipę ze stolicy Francji wraz z wygaśnięciem kontraktu po zakończeniu ostatniego sezonu. W nim zdobył potrójną koronę - jego zespół triumfował bowiem w ekstraklasie, zdobył krajowy puchar oraz Puchar Ligi. Nie udało im się jednak odnieść sukcesu w rozgrywkach europejskich - z Ligi Mistrzów odpadł w 1/8 finału.

46-letni Hiszpan w latach 2013–16 był szkoleniowcem Sewilli, z którą trzy razy z rzędu triumfował w Lidze Europejskiej. Finał w 2015 roku odbył się na PGE Narodowym w Warszawie. Hiszpański zespół pokonał ukraiński Dnipro Dniepropietrowsk 3:2, a jedną z bramek dla zwycięzców zdobył wówczas Grzegorz Krychowiak, który później za Emerym przeniósł się do PSG.

Arsenal zakończył zmagania w angielskiej ekstraklasie na szóstej pozycji, gwarantujące w przyszłym sezonie występ w fazie grupowej Ligi Europejskiej. To najgorsza lokata klubu z Londynu od przyjścia do niego Wengera.

68-letni Francuz prowadził "Kanonierów" od 1 października 1996 roku - trzykrotnie zdobył z nimi mistrzostwo Anglii i siedmiokrotnie triumfował w Pucharze Anglii. Ostatnie lata nie były jednak dla londyńczyków udane. W sezonie 2016/17 zajęli piąte miejsce.