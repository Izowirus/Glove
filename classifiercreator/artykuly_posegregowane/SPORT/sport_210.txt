Mistrzyni Europy z Berlina w rzucie młotem Anita Włodarczyk znalazła się wśród dziesięciu zawodniczek nominowanych do tytułu "lekkoatletki roku" w plebiscycie Międzynarodowego Stowarzyszenia Federacji Lekkoatletycznych (IAAF). Ogłoszenie wyników 4 grudnia na gali w Monako.
      
            Oprócz 33-letniej Włodarczyk, dwukrotnej mistrzyni olimpijskiej i wielokrotnej mistrzyni świata oraz kontynentu, o miano najlepszej lekkoatletki sezonu rywalizować będą m.in. ubiegłoroczna triumfatorka plebiscytu, utytułowana siedmioboistka i świetnie radząca sobie również w skoku wzwyż Belgijka Nafissatou Thiam, brytyjska sprinterka Dina Asher-Smith, chorwacka dyskobolka Sandra Perkovic czy specjalizująca się w biegach na średnich dystansach Caster Semenya z RPA.

Za trzy tygodnie, po pierwszej części głosowania, IAAF ogłosi nazwiska pięciu zawodniczek, które powalczą w "finale" IAAF World Athlete of the Year.

Nominacje dla dziesięciu lekkoatletów przedstawione zostaną we wtorek, 23 października.