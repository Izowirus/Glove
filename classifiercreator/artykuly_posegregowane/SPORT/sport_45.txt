Piotr Żyła zajął drugie, a Kamil Stoch trzecie miejsce w konkursie Pucharu Świata w skokach narciarskich w Engelbergu. Zwyciężył prowadzący w klasyfikacji generalnej cyklu Japończyk Ryoyu Kobayashi.
      
            Żyła po raz dziewiąty w karierze znalazł się w czołowej trójce w zawodach indywidualnych PŚ, a Stoch na podium rywalizację kończył już 60-krotnie.

Kobayashi był bezkonkurencyjny. Żyłę wyprzedził aż o 9,3 pkt. Stoch do zwycięzcy stracił 14,9 pkt.

Najlepszy wynik w sezonie uzyskał Dawid Kubacki, który zajął piąte miejsce. Jakuba Wolnego sklasyfikowano na 22. pozycji, a Stefana Hulę na 27. Z Polaków do serii finałowej nie awansował jedynie Maciej Kot, który był 42.