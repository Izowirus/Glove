Arłamów, 01.06.2018. Piłkarz reprezentacji Polski Grzegorz Krychowiak podczas treningu w Arłamowie, 1 bm. gdzie kadra narodowa przygotowuje się do mistrzostw świata w Rosji. (js) PAP/Darek Delmanowicz PAP © 2018 / Darek Delmanowicz
                                        

            Grzegorz Krychowiak strzelił jedyną bramkę w niedzielnym wewnętrznym sparingu piłkarskiej reprezentacji Polski na zgrupowaniu w Arłamowie. Ten mecz ma pomóc selekcjonerowi Adamowi Nawałce w wyłonieniu 23-osobowej kadry na mistrzostwa świata w Rosji.
      
            Spotkanie miało dwie połowy po 40 minut. W meczu zagrali wszyscy piłkarze przebywający na zgrupowaniu w Arłamowie. Jedyną bramkę z rzutu karnego strzelił Krychowiak. Drugi karny został anulowany po użyciu systemu VAR. Oba zespoły rozpoczęły spotkanie w ustawieniu z trójką obrońców, ale w trakcie meczu było dużo zmian i przechodzono do gry z czwórką defensorów.

Mecz był zamknięty dla mediów, ale według nieoficjalnych informacji skład zespołu w czerwonych koszulkach może sugerować, że ci piłkarze rozpoczną mecz z Senegalem – pierwszym rywalem biało-czerwonych na mundialu w Rosji. Jak podał dziennikarz „Przeglądu Sportowego” Tomasz Włodarczyk zespół „Czerwonych” zagrał w składzie: Łukasz Fabiański – Łukasz Piszczek, Kamil Glik, Thiago Cionek – Jakub Błaszczykowski, Grzegorz Krychowiak, Piotr Zieliński, Maciej Rybus - Kamil Grosicki, Robert Lewandowski, Arkadiusz Milik.

Pierwotnie spotkanie miało zostać rozegrane w sobotę, a sędziować go mieli Szymon Marciniak i Paweł Gil (VAR). Te plany storpedowała jednak nawałnica, jaka w sobotę przeszła nad Arłamowem. Sędziowie wraz z liniowymi Pawłem Sokolnickim i Tomaszem Listkiewiczem opuścili Arłamów i w niedzielę wylecieli do Moskwy, gdzie będą przygotowywać się do mistrzostw świata.

Niedzielny mecz, który miał się rozpocząć o godz. 11, ale z powodu nasiąkniętego boiska został przesunięty o godzinę, poprowadził Tomasz Musiał. Asystentami liniowymi byli Łukasz Marek i Sebastian Mucha. Natomiast za obsługę systemu VAR odpowiedzialny był Marcin Borkowski, a jego asystentem Jacek Małyszek.

W zgrupowaniu w Arłamowie bierze udział 32 zawodników, ale w poniedziałek ogłoszona zostanie ostateczna, 23-osobowa kadra na mistrzostwa świata.

Przed mundialem biało-czerwonych czekają jeszcze dwa mecze kontrolne - 8 czerwca w Poznaniu ich rywalem będzie Chile, a cztery dni później zagrają w Warszawie z Litwą. Następnego dnia kadra Nawałki wyleci do swojej bazy w Soczi.

Turniej w Rosji rozpocznie się 14 czerwca. Rywalami Polaków w grupie H będą kolejno: Senegal (19 czerwca w Moskwie), Kolumbia (24 czerwca w Kazaniu) i Japonia (28 czerwca w Wołgogradzie).