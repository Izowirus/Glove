Piłkarz Hull City i reprezentacji Polski Kamil Grosicki przeszedł testy medyczne w Bursasporze, ale nie zdecydował się podpisać uzgodnionego kontraktu i wyjechał - poinformował w piątek wieczorem turecki klub.
      
            "Nasz klub uzgodnił z Kamilem Grosickim i klubem Hull City warunki dwuletniego wypożyczenia, a piłkarz dziś rano przeszedł testy medyczne. Kontrakt został przygotowany zgodnie z życzeniami Hull City, zawodnika i menedżerów, ale Grosicki odrzucił umowę i opuścił miasto bez żadnego wyjaśnienia" - napisano w komunikacie 15. zespołu tureckiej ekstraklasy po trzech kolejkach sezonu.

Dwa lata temu w podobnych okolicznościach upadł jego transfer z francuskiego Rennes do angielskiego Burnley.

30-letni Grosicki w ostatnim czasie nie miał miejsca w składzie angielskiej ekipy, z którą przed rokiem spadł z Premier League. W tym sezonie jeszcze nie pojawił się na boisku, nie został też powołany przez selekcjonera Jerzego Brzęczka do kadry na wrześniowe mecze z Włochami w Lidze Narodów i towarzyski z Irlandią.

W latach 2011-2014 60-krotny reprezentant kraju grał już w Turcji, wówczas był zawodnikiem Sivassporu.