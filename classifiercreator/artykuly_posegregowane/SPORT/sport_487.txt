Słowak Peter Sagan (Bora-Hansgrohe) wygrał 13. etap kolarskiego Tour de France z metą w Valence. Brytyjczyk Geraint Thomas (Sky) pozostał na prowadzeniu w klasyfikacji generalnej.
      
            Piątkowy etap z Bourg d'Oisans do Valence (169,5 km) był kolejną okazją w 105. edycji wyścigu do finiszowego pojedynku sprinterów.

Trzykrotny mistrz świata Sagan, najszybszy z peletonu, odniósł trzecie zwycięstwo w tegorocznej imprezie. Lider klasyfikacji punktowej minimalnie wyprzedził Norwega Alexandra Kristoffa (UAE Team Emirates) i Francuza Arnauda Demare (Groupama-FDJ).

W klasyfikacji generalnej lider Thomas ma przewagą 1.39 nad kolegą z drużyny Brytyjczykiem Chrisem Froome'em i 1.50 nad Holendrem Tomem Dumoulinem (Sunweb).

W sobotę 14. etap wyścigu z Saint-Paul-Trois-Chateaux do Mende (188 km) z pofałdowanym profilem trasy, szczególnie w końcowej części. Na 1,5 km przed metą na przełęczy Col de la Croix Neuve (1055 m n.p.m.) przewidziano górską premię drugiej kategorii.