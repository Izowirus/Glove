Przyszłoroczne mistrzostwa świata piłkarzy do lat 20 odbędą się w Polsce - zdecydowała w piątek w Bogocie Rada FIFA. Kontrkandydatem były Indie.
      
            "Jesteśmy bardzo uradowani decyzją FIFA" – powiedział portalowi Łączy Nas Piłka prezes Polskiego Związku Piłki Nożnej Zbigniew Boniek.

"To dowód wielkiego zaufania, jakim obdarzyła nas największa organizacja futbolu na świecie. Jesteśmy dla całej społeczności piłkarskiej na naszym globie wiarygodnym i sprawdzonym partnerem. Po zorganizowanych przez nas finałach UEFA Euro 2012, UEFA EURO U21 Polska 2017, finale Ligi Europy w 2015 roku czas na kolejny sprawdzian, któremu jako federacja i kraj podołamy. Tym bardziej, że finały te odbędą się w roku stulecia powstania Polskiego Związku Piłki Nożnej" – dodał Boniek.

PZPN poinformował, że więcej szczegółów na temat organizacji turnieju zostanie ujawnionych podczas konferencji prasowej, która odbędzie się w poniedziałek, 19 marca na PGE Narodowym w Warszawie.

W poprzednich mistrzostwach świata U-20, zorganizowanych w 2017 roku przez Koreę Południową i z udziałem 24 zespołów, tytuł zdobyła Anglia po zwycięstwie w finale nad Wenezuelą 1:0.

Mundial w tej kategorii wiekowej jest organizowany od 1977 roku. Polacy największy sukces odnieśli w 1983 roku w Meksyku, gdzie uplasowali się na trzeciej pozycji.