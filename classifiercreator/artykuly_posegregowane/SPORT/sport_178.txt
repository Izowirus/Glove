Z Bolonii do Werony poprowadzi trasa przyszłorocznej edycji Giro d'Italia. Kolarze rozpoczną rywalizację 11 maja i zakończą 2 czerwca etapami jazdy indywidualnej na czas, a w połowie wyścigu czeka ich jeszcze jedna samotna próba w San Marino.
      
            Trasa jest skupiona w północnej i środkowej części Półwyspu Apenińskiego. Nie zabraknie słynnych podjazdów, jak Passo Gavia i Passo del Mortirolo. Oba znajdą się na 16. etapie, z metą w Ponte di Legno. Przełęcz Gavia (2618 m n.p.m.) będzie najwyższym punktem na całej trasy Giro.

W ostatnim tygodniu wyścigu kolarze pozostaną w górach, z wyjątkiem 18. etapu, typowo sprinterskiego, z metą w Santa Maria di Sala koło Wenecji. Następnego dnia będą się wspinać do San Martino di Castrozza, a ostatnim górskim wyzwaniem będzie etap do Passo Croce d'Aune.

Na prezentacji trasy w Mediolanie był obecny tegoroczny triumfator Chris Froome. Publiczność obejrzała krótki film z ostatniej edycji, przypominający 80-kilometrowy samotny rajd Brytyjczyka na etapie do Bardonecchii, który zapewnił mu zwycięstwo w wyścigu. Froome dyplomatycznie uniknął odpowiedzi na pytanie, czy będzie bronić tytułu we Włoszech.

"Nie wiem tego. To decyzja, którą musimy podjąć razem w drużynie" - powiedział kolarz grupy Sky, który w przyszłym roku chce przede wszystkim wygrać po raz piąty Tour de France. Według mediów brytyjska ekipa prawdopodobnie przyśle na Giro Kolumbijczyka Egana Bernala i Włocha Gianniego Moscona.

Trasa 102. Giro d'Italia:

11.5: 1. etap, Bolonia - San Luca (jazda ind. na czas, 8,2 km)

12.5: 2. etap, Bolonia - Funecchio (200 km)

13.5: 3. etap, Vinci - Orbetello (219 km)

14.5: 4. etap, Orbetello - Frascati (228 km)

15.5: 5. etap, Frascati - Terracina (140 km)

16.5: 6. etap, Cassino - San Giovanni Rotondo (233 km)

17.5: 7. etap, Vasto - L'Aquila (180 km)

18.5: 8. etap, Tortoredo Lido - Pesaro (235 km)

19.5: 9. etap, Riccione - San Marino (jazda ind. na czas, 34,7 km)

20.5: dzień odpoczynku

21.5: 10. etap, Rawenna - Modena (147 km)

22.5: 11. etap, Carpi - Novi Ligure (220 km)

23.5: 12. etap, Cuneo - Pinerolo (146 km)

24.5: 13. etap, Pinerolo - Ceresole Reale (188 km)

25.5: 14. etap, Saint Vincent - Courmayer (135 km)

26.5: 15. etap, Ivrea - Como (237 km)

27.5: dzień odpoczynku

28.5: 16. etap, Lovere - Ponte di Legno (226 km)

29.5: 17. etap, Val di Sole - Anterselva (180 km)

30.5: 18. etap, Valdaora - Santa Maria di Sala (220 km)

31.5: 19. etap, Treviso - San Martino di Castrozza (151 km)

01.6: 20. etap, Feltre - Croce d'Aune (193 km)

02.6: 21. etap, Werona - Werona (jazda ind. na czas, 15,6 km)