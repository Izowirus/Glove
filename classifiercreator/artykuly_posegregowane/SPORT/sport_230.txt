Łukasz Kubot i Brazylijczyk Marcelo Melo wygrali z Brytyjczykiem Jamie Murrayem i Brazylijczykiem Bruno Soaresem 6:4, 6:2 w finale debla turnieju tenisowego ATP World Tour Masters 1000 w Szanghaju. Przed tygodniem triumfowali w Pekinie.
      
            Już w sobotę, po sukcesie w półfinale, polsko-brazylijski duet zapewnił sobie udział w kończącej sezon imprezie masters - listopadowych ATP Finals w Londynie z udziałem ośmiu najlepszych par.

Kubot ma w dorobku 24 wygrane turnieje w deblu, z czego połowę w parze z Melo. Łącznie w tym sezonie zwyciężyli w czterech imprezach - poza Szanghajem i Pekinem byli najlepsi w Sydney i Halle. W wielkoszlemowym US Open w Nowym Jorku dotarli do finału.

W Szanghaju Polak i Brazylijczyk byli rozstawieni z numerem trzecim.

Wynik finału gry podwójnej:

Łukasz Kubot, Marcelo Melo (Polska, Brazylia, 3) - Jamie Murray, Bruno Soares (Wielka Brytania, Brazylia, 6) 6:4, 6:2.