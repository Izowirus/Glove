Najbliższy weekend będzie stał w Warszawie pod znakiem kolarstwa. W piątkowy wieczór w Wilanowie odbędzie się uroczysta prezentacja 75. Tour de Pologne UCI World Tour. W sobotę druga w tym sezonie odsłona Vienna Life Lang Team Maratonów Rowerowych, a w niedzielę inauguracyjny wyścig szosowy dla amatorów Lang Team Race – tak w skrócie wygląda Wielki Warszawski Weekend Rowerowy.
      
            "To bardzo ważny rok dla Tour de Pologne i całej Polski. Obchodzimy stulecie odzyskania niepodległości, a jednocześnie mija 90 lat od kiedy kolarze po raz pierwszy ruszyli w trasę dookoła Polski" - mówi Dyrektor Generalny Tour de Pologne Czesław Lang. W piątkowy wieczór punktualnie o godzinie 20:00 na dziedzińcu pałacu w Wilanowie rozpocznie się uroczysta, otwarta dla wszystkich, prezentacja 75. Tour de Pologne UCI World Tour, który w tym roku odbędzie się w dniach 4-10 sierpnia. "Chcemy tę wyjątkową edycję Tour de Pologne rozpocząć prezentacją, którą wszyscy zapamiętają. Dzięki takim partnerom, jak Miasto Stołeczne Warszawa, Dzielnica Wilanów i władze pałacu wspólnie możemy pokazać kawałek polskiej historii" - dodaje Lang.

Fantastyczni goście i piękna oprawa wydarzenia sprawią, że w piątkowy wieczór oczy kolarskiego świata będą zwrócone na wilanowską rezydencję królów. "Przygotowujemy szereg wyjątkowych atrakcji. Podczas prezentacji pokażemy wyjątkowe multimedialne widowisko, które będzie można oglądać na elewacji pałacu. Prezentacja Touru w stulecie odzyskania niepodległości w Warszawie - Stolicy Wolności, to coś zupełnie wyjątkowego" - mówi prezes zarządu Lang Team Adam Siluta. "Cieszymy się, że Lang Team zaproponował współpracę. Teraz będziemy mogli pokazać nasz pałac całemu światu. Czekamy na gości, którzy przyjadą na rowerach, zorganizowaliśmy specjalny parking" - przyznaje Piotr Górajec, zastępca dyrektora Muzeum Pałacu Króla Jana III w Wilanowie.

W trakcie Wielkiego Warszawskiego Weekendu Rowerowego będzie można też zwiedzać pierwsze na świecie mobilne muzeum Tour de Pologne. Stworzony z pasją i użyciem najnowocześniejszych technologii projekt to część Roadshow 90 lat Tour de Pologne, które podróżuje po Polsce i pozwala ludziom w całym kraju poznać historię wyścigu, całego kolarstwa i zmian, jakie dokonywały się w Polsce w ostatnich 90 latach. "Tour de Pologne od lat stara się pokazywać całemu światu nie tylko organizowany na najwyższym poziomie wyścig kolarski, ale też najpiękniejsze zakątki naszego kraju oraz upamiętniać ważne dla naszej ojczyzny wydarzenia. Tym razem nie mogło być inaczej i dlatego, razem z naszymi partnerami, robimy wszystko, aby Tour de Pologne trwał cały rok" - mówi Czesław Lang.

Po piątkowej prezentacji nie będzie wiele czasu na odpoczynek, bo w sobotę przyjdzie czas na Vienna Life Lang Team Maraton Rowerowy. Tegoroczny sezon maratonów rozpoczął się w Krakowie, druga edycja odbędzie się właśnie w Wilanowie. Maraton na płaskiej, szybkiej trasie w południowej części Warszawy słynie z widowiskowości i zaciętej rywalizacji. Uczestnicy jak zwykle mają do wyboru trzy dystanse - Mini, Medio i Grand Fondo, a dla najmłodszych przygotowana została Parada Rodzinna, która w Wilanowie cieszy się szczególną popularnością. "Wilanów będzie gospodarzem wszelkich form wyścigów na rowerach. Wiele dzieciaków po raz pierwszy weźmie udział w takiej rywalizacji. Może kiedyś ktoś z nich, już jako wielki sportowiec powie, że pierwszy raz walczył w Wilanowie. Do tego mamy Noc Muzeów i w jej ramach każdy będzie mógł zobaczyć między innymi w jaki sposób Warszawa jest związana z historią polskiego kolarstwa" - mówi Janusz Samel, Dyrektor Biura Sportu i Rekreacji Miasta Stołecznego Warszawy.

Dodatkową atrakcją Vienna Life Lang Team Maratonu Rowerowego będzie Puchar Burmistrza Wilanowa dla najlepszego mieszkańca i mieszkanki tej dzielnicy startujących na dystansie Mini. "Cieszymy się, że kolarska elita po raz kolejny zawita do Warszawy, miasta przyjaznego rowerzystom. Z jednej strony zabytki i wielka historia, z drugiej nowoczesna, szybko rozwijająca się dzielnica. Od lat inwestycjom drogowym towarzyszy budowa ścieżek rowerowych, a nasi mieszkańcy chętnie jeżdżą na rowerze" - mówi Artur Buczyński, zastępca burmistrza Wilanowa. Także w sobotę w Wilanowie zostanie rozegrany drugi w tym sezonie wyścig dla dzieci i młodzieży ze szkółek i klubów kolarskich o Puchar Ministra Sportu i Turystyki, który odbywa się pod hasłem "Szukamy kolarskich talentów".

W niedzielę nie lada gratka dla wszystkich miłośników kolarstwa szosowego - wyścig dla amatorów w zawodowej oprawie, czyli Lang Team Race. "Wracamy z cyklem Lang Team Race, bo widzimy, że wyścigi amatorskie na rowerach szosowych są coraz popularniejsze. Sam widzę, jak wielu ludzi wsiada na szosówki i pokonuje dziesiątki kilometrów. To właśnie z myślą o nich powstał Lang Team Race" - mówi Czesław Lang. "Bardzo chcieliśmy, aby ta impreza była częścią „Wielkiego Warszawskiego Weekendu Rowerowego”. Dzięki wzorowej współpracy z miastem, udało się. Mam nadzieję, że widzimy się w niedzielę w mocnym peletonie" - dodaje wicemistrz olimpijski z Moskwy.

Wielki Warszawski Weekend Rowerowy to także mnóstwo atrakcji dla wszystkich, którzy lubią aktywnie spędzić wolny czas. W planach jest między innymi piknik rodzinny "+4Łapy" organizowany z myślą o miłośnikach zwierząt, a także rowerowa Parada Veturilo oraz wieńczący weekend koncert muzyczny Grzegorza Hyżego.

Źródło: Tour de Pologne