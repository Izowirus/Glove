epa06855583 Rodrigo (C) of Spain in action against Sergei Ignashevich (R) of Russia during the FIFA World Cup 2018 round of 16 soccer match between Spain and Russia in Moscow, Russia, 01 July 2018.

(RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup)  EPA/PETER POWELL   EDITORIAL USE ONLY 
Dostawca: PAP/EPA. PAP/EPA © 2018 / PETER POWELL
                                        

            Rzuty karne przesądziły o sensacyjnym zwycięstwie Rosji nad Hiszpanią 4-3 w pierwszym niedzielnym meczu 1/8 finału piłkarskich mistrzostw świata w Rosji. W regulaminowym czasie i po dogrywce, kończonej w deszczu, był wynik 1:1. 
      
            1/8 finału: Hiszpania - Rosja 1:1 po dogrywce (1:1, 1:1), karne 3-4.

Bramki: 1:0 Siergiej Ignaszewicz (12-samobójcza), 1:1 Artiom Dziuba (41-karny).

Żółta kartka - Hiszpania: Gerard Pique. Rosja: Ilja Kutiepow, Roman Zobnin.

Sędzia: Bjoern Kuipers (Holandia). Widzów 78 011.

Hiszpania: David de Gea - Nacho Fernandez (70. Dani Carvajal), Gerard Pique, Sergio Ramos, Jordi Alba - Sergio Busquets, Koke, Isco, David Silva (67. Andres Iniesta), Marco Asensio (104. Rodrigo Moreno) - Diego Costa (80. Iago Aspas).

Rosja: Igor Akinfiejew - Mario Fernandes, Ilja Kutiepow, Siergiej Ignaszewicz, Jurij Żyrkow (46. Władimir Granat) - Fiodor Kudriaszow, Roman Zobnin, Aleksandr Samiedow (61. Denis Czeryszew), Aleksandr Gołowin, Daler Kuzjajew (97. Aleksandr Jerochin) - Artiom Dziuba (65. Fiodor Smołow).

Na moskiewskim stadionie Łużniki spotkanie oglądali m.in. król Hiszpanii Filip VI i rosyjski premier Dmitrij Miedwiediew.

Hiszpanie nigdy wcześniej nie przegrali z Rosją. Poprzedni mecz tych drużyn odbył się całkiem niedawno, w listopadzie 2017 roku, i był bardzo zacięty oraz emocjonujący. W towarzyskiej potyczce Hiszpania prowadziła 2:0 i 3:2, ale ostatecznie na stadionie w Sankt Petersburgu zremisowała 3:3.

W niedzielę na mundialu, mimo znacznie większej stawki rywalizacji, wielkiego futbolu kibice nie zobaczyli. Podopieczni Fernando Hierro mieli przygniatającą przewagę jeśli chodzi o posiadanie piłki, liczbę podań itd., jednak nic z tego nie wynikało. Grali wolno i bez pomysłu, a gospodarze turnieju dobrze radzili sobie w defensywie.

"Sborna", prowadzona przez byłego trenera Legii Warszawa Stanisława Czerczesowa, zaczęła spotkanie najgorzej jak mogła. W 12. minucie najbardziej doświadczony w zespole obrońca Siergiej Ignaszewicz (za dwa tygodnie skończy 39 lat) w pechowy sposób, choć naciskany przez Sergio Ramosa, pokonał własnego bramkarza Igora Akinfiejewa. Ignaszewicz rozgrywał 126. mecz w reprezentacji, a Ramos - 156.

Przez długi czas z boiska wiadło nudą, fani coraz częściej gwizdali, aż nadeszła 40. minuta. Po przypadkowym zagraniu ręką Gerarda Pique, holenderski sędzia Bjoern Kuipers wskazał na rzut karny. Pewnym wykonawcą "jedenastki" okazał się Artiom Dziuba, dla którego było to trzecie trafienie w turnieju. Zapisał się też z innego powodu, bowiem został pierwszym rosyjskim piłkarzem (wliczając ekipę Związku Radzieckiego), który zdobył gola w MŚ w fazie pucharowej. Poprzednim w 1986 roku był Igor Biełanow w meczu z Belgią (3:4 po dogrywce).

W drugiej połowie nic się nie zmieniło, Hiszpanie dalej rozgrywali, a Rosjanie ograniczali się praktycznie tylko do obrony.

Dopiero w 85. minucie dobry strzał z dystansu oddał Andres Iniesta, piłkę odbił Akinfiejew, który nie dał się zaskoczyć także przy dobitce innego rezerwowego Iago Aspasa. "Sborna" na potwierdzenie wybitnie defensywnego nastawienia jedyne uderzenie po przerwie zapisała dopiero w dodatkowym czasie gry za sprawą Fiodora Smołowa.

W dogrywce, w której obaj trenerzy skorzystali z nowinki regulaminowej i przeprowadzili czwarte zmiany, podopieczni Hierro zachowali więcej sił, ciągle atakowali, lecz brakowało skuteczności, celności, ale i cierpliwości. Najbliżej powodzenia był następny zmiennik Rodrigo, który w 109. minucie zdecydował się na solową akcję, jednak został zatrzymany przez rosyjskiego bramkarza.

W serii karnych trwała walka gol za gol tylko do drugiej serii, w trzeciej nie pokonał rosyjskiego bramkarza Koke, a w ostatniej, przy stanie 4:3 dla Rosji, "jedenastkę" zmarnował też Aspas - obronił bohater meczu Akinfiejew.

W ćwierćfinale Rosja zmierzy się ze zwycięzcą meczu Chorwacja - Dania, który w niedzielę o godz. 20 rozpocznie się w Soczi.