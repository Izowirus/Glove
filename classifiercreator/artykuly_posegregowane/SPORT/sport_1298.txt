epa06549529 Team Poland of Natalia Czerwonka, Luiza Zlotkowska and Karolina Bosiek of Poland compete in the Women's Speed Skating Team Pursuit Final D competition at the Gangneung Oval during the PyeongChang 2018 Olympic Games, South Korea, 21 February 2018. EPA/KIMIMASA MAYAMA Dostawca: PAP/EPA. PAP/EPA © 2018 / KIMIMASA MAYAMA
                                        

            Karolina Bosiek, Natalia Czerwonka i Luiza Złotkowska zajęły siódme miejsce w olimpijskich zawodach drużynowych. Polskie panczenistki w decydującym wyścigu w Pjongczangu zdecydowanie wygrały z Koreankami. W finale ścigać się będą Holenderki i Japonki.
      
            Polki uzyskały czas 3.03,11, zaś Azjatki (Kim Bo-Reum, Park Ji Woo i Noh Seon-Yeong) 3.07,30. Podopiecznie trenera Krzysztofa Niedźwiedzkiego od początku prowadziły, w pewnym momencie rywalki traciły ponad pięć sekund.

W porównaniu do składu z ćwierćfinałów, w ekipie biało-czerwonych zabrakło 38-letniej Katarzyny Bachledy-Curuś. Zastąpiła ją debiutująca w igrzyskach Bosiek, która we wtorek, 20 lutego, skończyła 18 lat.

Polskie łyżwiarki wywalczyły medale w tej konkurencji na dwóch poprzednich olimpiadach; brąz w Vancouver (2010 rok) i srebro w Soczi (2014). Ale w tym sezonie Pucharu Świata ani razu nie znalazły się na podium. Do Pjongczangu w ogóle nie przyjechała jedna z zawodniczek Katarzyna Woźniak, która nie zdobyła żadnej kwalifikacji indywidualnej. W tej sytuacji szkoleniowiec zdecydował się na skład Czerwonka - Złotkowska - Bachleda-Curuś. Jednak od dawna Złotkowska nie występowała razem z pozostałymi.

O złoty medal będą rywalizować Holenderki z Japonkami, a o brązowy - Amerykanki z Kanadyjkami. W rozegranych w środę biegach półfinałowych Holandia (3.00,41) pokonała zespół USA (3.07,28), a Japonia (2.58,94) wygrała z Kanadą (3.01,84).

Z kolei w półfinałach mężczyzn Koreańczycy (3.38,82) wyprzedzili Nowozelandczyków (3.39,53), a w drugim biegu Norwegowie (3.37,08 - rekord olimpijski) okazali się lepsi od Holendrów (3.38,46), w składzie ze słynnym Svenem Kramerem.

Wyścigi finałowe na torze olimpijskim w Gangneung rozpoczną się o godz. 13.58 (kobiety) i 14.17 (mężczyźni).

Polski zespół panczenistów nie zakwalifikował się na igrzyska w Pjongczangu. W Soczi Zbigniew Bródka, Konrad Niedźwiedzki i Jan Szymański sięgnęli po brąz.