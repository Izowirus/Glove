22-letnia Holenderka Esmee Visser niespodziewanie wygrała olimpijski bieg panczenistek na 5000 m. Drugie miejsce w Pjongczangu zajęła Czeszka Martina Sablikova, najlepsza na tym dystansie w dwóch poprzednich igrzyskach. Bez medalu Niemka Claudia Pechstein.
      
            Visser uzyskała czas 6.50,23 i wyprzedziła Sablikovą - 6.51,85 oraz Natalię Woroninę (Olimpijczycy z Rosji) - 6.53,98.

30-letniej Czeszce nie udało się sięgnąć po trzecie z rzędu złoto w tej konkurencji; zwyciężała w Vancouver (także na 3000 m) i w Soczi.

Bez medalu pozostała Pechstein, która 22 lutego skończy 46 lat, a zmagania olimpijskie w Korei Południowej są jej siódmymi w karierze. Uplasowała się na ósmej pozycji - 7.05,43.

Na dystansie 5 km Niemka wygrywała na igrzyskach w Lillehammer (1994), Nagano (1998) i Salt Lake City (2002), srebro wywalczyła w Turynie (2006), a brąz ponad ćwierć wieku temu w Albertville (1992).

Na torze w Gangneung zabrakło polskich zawodniczek.