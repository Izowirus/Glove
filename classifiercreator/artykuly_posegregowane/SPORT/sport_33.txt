Piłkarze Realu Madryt po raz trzeci z rzędu wygrali klubowe mistrzostwa świata. W sobotnim finale w Abu Zabi "Królewscy" pokonali gospodarza turnieju Al-Ain FC 4:1 (1:0). Trzecie miejsce zajął River Plate Buenos Aires.
      
            Real Madryt - Al-Ain FC 4:1 (1:0).

Bramki: dla Realu - Luka Modric (14), Marcos Llorente (60), Sergio Ramos (78),
Yahia Nader (90+1-samob.); dla Al-Ain FC - Tsukasa Shiotani (86).

Sędzia: Jair Marrufo (USA). Widzów: 40 696.

To czwarty triumf Realu w KMŚ po zwycięstwach w latach 2014, 2016 i 2017, a łącznie siódmy, wliczając Puchar Interkontynentalny - 1960, 1998 i 2002.

W meczu o trzecie miejsce najlepszy w Ameryce Południowej zespół River Plate Buenos Aires pokonał triumfatora Azjatyckiej Ligi Mistrzów, japońską drużynę Kashima Antlers 4:0. 

Turniej w Zjednoczonych Emiratach Arabskich z udziałem najlepszych drużyn poszczególnych konfederacji trwał od 12 grudnia, ale triumfatorzy z Europy i Ameryki Południowej tradycyjnie przystąpili do rywalizacji od półfinałów. 

W tej fazie Real dzięki trzem golom Walijczyka Garetha Bale'a (otrzymał nagrodę "Golden Ball" całego turnieju) pokonał Kashimę 3:1, natomiast Al-Ain sensacyjnie w rzutach karnych wygrał z River Plate.

Finał był jednostronnym widowiskiem, choć pierwsi groźną sytuację stworzyli piłkarze z ZEA. Chwilę potem, w 14. minucie, stracili jednak bramkę. Precyzyjnym strzałem tuż przy słupku z prawie 20 metrów popisał się Chorwat Luka Modric.

W ogóle ładne bramki okazały się wizytówką tego spotkania. Na 2:0 podwyższył kwadrans po przerwie Marcos Llorente, który oddał bardzo mocny strzał z dystansu. W 78. minucie Real prowadził jeszcze wyżej, tym razem po uderzeniu głową Sergio Ramosa.

Osiem minut później gospodarze udowodnili, że też potrafią zdobywać ładne bramki. Efektownym strzałem głową popisał się wówczas Japończyk Tsukasa Shiotani, którego rywale pozostawili bez opieki.

Ostatnie słowo należało jednak do obrońców trofeum. W doliczonym czasie gry po zagraniu Brazylijczyka Viniciusa Juniora samobójcze trafienie zaliczył Egipcjanin Yahia Nader. 

"Mieliśmy dzisiaj wiele okazji, mogliśmy zdobyć znacznie więcej bramek. Ale osiągnęliśmy dobry rezultat i trofeum jest w naszych rękach" - cieszył się Llorente, wybrany najlepszym zawodnikiem sobotniego finału.

Przed dwoma laty piłkarze z Madrytu pokonali w decydującym meczu Kashimę Antlers 4:2 po dogrywce, a rok temu wygrali z brazylijskim Gremio Porto Alegre 1:0.

W latach 1960-2004 najlepszy zespół globu wyłaniały mecze między zdobywcą Pucharu Europy i triumfatorem Copa Libertadores. 

Od 2005 roku są rozgrywane mistrzostwa świata, ale pierwsza edycja KMŚ odbyła się już w 2000 roku, zwyciężyli wówczas piłkarze Corinthians Sao Paulo. W tym samym roku zorganizowano także mecz o Puchar Interkontynentalny, w którym triumfowała drużyna Boca Juniors Buenos Aires.

Formalnie KMŚ zastąpiły Puchar Interkontynentalny w 2005 roku.