epa06519469 Anastasia Bryzgalova and Alexander Krushelnitskiy (R) of Olympic Athletes of Russia in the Mixed Doubles Bronze Medal match between Norway and Olympic Athletes of Russia at the Gangneung Curling Centre in Gangneung during the PyeongChang Winter Olympic Games 2018, South Korea, 13 February 2018.  EPA/JAVIER ETXEZARRETA 
Dostawca: PAP/EPA. PAP/EPA © 2018 / JAVIER ETXEZARRETA
                                        

            Podejrzany o doping reprezentant Olimpijczyków z Rosji Aleksandr Kruszelnicki, który wraz z żoną Anastazją Bryzgałową zdobył w Pjongczangu brązowy medal w rywalizacji par mieszanych w curlingu, opuścił wioskę olimpijską i czeka na wyniki badania próbki B.
      
            Z powodu zorganizowanego procederu dopingowego podczas igrzysk w Soczi cztery lata temu, Rosyjski Komitet Olimpijski został zawieszony, a reprezentacja tego kraju wykluczona z zawodów w Pjongczangu. MKOl dopuścił do startu imiennie grupę sportowców z Rosji "bez historii dopingowych"; 168 z nich występuje pod flagą olimpijską.

"Jeśli przypadek dopingu zostanie potwierdzony, będzie to niezwykle rozczarowujące" - podkreślił rzecznik MKOl Mark Adams.

Przedstawiciele rosyjskiej delegacji liczyli na to, że jeśli sportowcy tego kraju nie wpadną na żadnej kontroli dopingowej w Korei Południowej, MKOl pozwoli im przedefilować pod państwową, a nie olimpijską flagą na ceremonii zamknięcia igrzysk.

"Wszyscy curlerzy byli badani pod kątem zabronionych substancji 22 stycznia, zanim wylecieli do Korei, i wyniki były negatywne. Znam tych ludzi od wielu lat. Tylko szaleniec stosuje doping przed zawodami, przed olimpiadą. To dziwna historia, pojawia się w związku z nią wiele pytań" - skomentował prezes Rosyjskiego Związku Curlingu Dmitri Swiszczew.

"To po prostu nonsens" - stwierdził z kolei rzecznik rosyjskiej delegacji Konstantin Wybornow. Poinformował także, że Kruszelnicki, w którego organizmie wykryto zabronioną substancję meldonium, czeka na badanie próbki B. Ma się ono odbyć jeszcze w poniedziałek.

Sam sportowiec nie odpowiedział na prośbę o komentarz do tej sytuacji.

Kruszelnicki i Bryzgałowa pokonali Norwegię w meczu o brązowy medal. Jeśli próbka B da taki sam rezultat, jak A, to Olimpijczycy z Rosji stracą ten krążek.

Jak poinformował kapitan męskiej reprezentacji Norwegii Thomas Ulsrud, jego rodacy, którzy w olimpijskiej rywalizacji par mieszanych zajęli czwarte miejsce, już wylecieli z Korei.

Meldonium figuruje na liście substancji zakazanych od 1 stycznia 2016 roku. Wcześniej był często używany do wspomagania przez sportowców, zwłaszcza rosyjskich.