Piłkarz Śląska Wrocław Sito Riera został zdyskwalifikowany na pięć meczów i musi zapłacić 10 tysięcy złotych kary - poinformowała Komisja Ligi Ekstraklasy SA. To skutki naruszenia przez Hiszpana nietykalności cielesnej sędziego w meczu z Sandecją Nowy Sącz (1:0).
      
            Hiszpański piłkarz w 72. minucie niedzielnego spotkania 31. kolejki został ukarany przez arbitra Piotra Lasyka drugą żółtą i w konsekwencji czerwoną kartką, co spotkało się z gwałtownym protestem ze strony Riery.

W oświadczeniu Komisji Ligi przypomniano treść art. 72, par. 1 Regulaminu Dyscyplinarnego PZPN:

"Kto stosuje groźbę, przemoc lub narusza nietykalność cielesną sędziego lub innej osoby w związku z meczem piłkarskim lub działalnością w PZPN lub jego organizacjach członkowskich, w szczególności w celu utrudnienia lub uniemożliwienia podjęcia działań, podlega karze pieniężnej nie niższej niż 2000 zł, karze dyskwalifikacji lub karze wykluczenia z PZPN" - napisano.