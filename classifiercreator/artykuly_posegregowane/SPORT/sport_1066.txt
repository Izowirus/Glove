epa05631439 German national soccer apprentice coach Miroslav Klose during the final training session of the German soccer team before the international match against Italy on 15 November in Milan, Italy, 14 November 2016.  EPA/Guido Kirchner 
Dostawca: PAP/EPA. Archiwum PAP/EPA © 2017 / Guido Kirchner
                                        

            Urodzony w Opolu 137-krotny reprezentant Niemiec Miroslav Klose będzie od nowego sezonu trenerem piłkarskiej drużyny do lat 17 Bayernu Monachium - poinformował "Sport Bild".
      
            Zatrudnienie Klosego potwierdził dyrektor sportowy bawarskiego klubu Hasan Salihamidzic. "Jesteśmy po rozmowach i rozpoczynamy współpracę" - ogłosił.

39-letni Klose występował w Bayernie w latach 2007-2011 (zdobył dwa tytuły mistrza Bundesligi), a później grał jeszcze w Lazio Rzym. Największe sukcesy odnosił jednak z niemiecką reprezentacją. W czterech turniejach o mistrzostwo świata strzelił aż 16 bramek (w 24 spotkaniach), co jest rekordowym osiągnięciem. Łącznie w kadrze zdobył 71 goli w 137 występach.

Z zespołem narodowym Niemiec Klose zajął pierwsze miejsce na mundialu w Brazylii (2014 rok), drugie w 2002 oraz trzecie w 2006 i 2010. Z kolei dekadę temu sięgnął po wicemistrzostwo Europy.

Obecnie znajduje się w sztabie selekcjonera Joachima Loewa, ale po MŚ w Rosji ma rozpocząć samodzielną pracę z juniorami Bayernu. Posiada uprawnienia trenerskie, lecz może prowadzić jedynie zespoły grające poniżej trzeciej ligi i wszystkie drużyny juniorskie oraz kobiece.

Niedawno Klosemu przyznano tytuł honorowego obywatela miasta Opole. Gdy miał dziewięć lat, w 1987 roku, wyjechał z rodzicami do Republiki Federalnej Niemiec, gdzie uzyskał status przesiedleńca. W pobliżu osiedla Chabry, gdzie spędził lata swojego dzieciństwa, mieści się stadion klubu piłkarskiego Odra, gdzie w latach 1966-78 jedną z gwiazd opolskiej drużyny był ojciec Miroslava - Józef Klose.