Władysławowo, 02.07.2017. Wieloletni bramkarz piłkarskiej reprezentacji Polski i angielskiego klubie Bournemouth Artur Boruc odsłonił swoją gwiazdę w Alei Gwiazd Sportu we Władysławowie, 02 bm. (aw/awol) PAP/Adam Warżawa Archiwum PAP © 2018 / Adam Warżawa
                                        

            Były bramkarz piłkarskiej reprezentacji Polski Artur Boruc przedłużył kontrakt z AFC Bournemouth o rok, nowa umowa będzie obowiązywać do końca przyszłego sezonu - poinformował w czwartek klub angielskiej ekstraklasy.
      
            38-letni bramkarz gra w Bournemouth od 2014 roku, początkowo na zasadzie wypożyczenia z Southampton. W minionych rozgrywkach nie wystąpił w żadnym meczu ligowym. Jego dotychczasowa umowa wygasała z końcem obecnego sezonu.

"Jestem bardzo zadowolony i szczęśliwy, że mogę tu zostać na kolejny rok. Nigdy nie jest łatwo oglądać grę drużyny, gdy nie jest się w to zaangażowanym (z ławki rezerwowych - PAP), ale walczę codziennie o miejsce numer jeden w bramce, a ilekroć trener daje mi szansę, daję z siebie sto procent" - powiedział Boruc, cytowany na stronie klubu.

"Staram się również pomóc naszym młodym bramkarzom, którzy są na początku kariery, co jest dla mnie bardzo ważne. Osiedliłem się tutaj, uwielbiam ten klub i moja rodzina również czuje się tu wspaniale. Wierzę, że nadal mam rolę do spełnienia i dlatego podpisałem nowy kontrakt" - dodał polski bramkarz.

Trener Bournemouth Eddie Howe podkreślił, że "Artur w pełni zasługuje na swój nowy kontrakt".

W przeszłości Boruc grał m.in. w Legii Warszawa, Celticu Glasgow i Fiorentinie.

W ubiegłym roku zakończył karierę w reprezentacji Polski, w której rozegrał 65 meczów (ostatni w listopadzie z Urugwajem w Warszawie).

AFC Bournemouth w zakończonym właśnie sezonie Premier League zajął 12. miejsce z dorobkiem 44 punktów.