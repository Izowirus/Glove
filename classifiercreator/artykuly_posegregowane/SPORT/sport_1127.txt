Kamil Stoch odebrał w Planicy, m.in. z rąk ministra sportu i turystyki Witolda Bańki, Kryształową Kulę za triumf w klasyfikacji generalnej Pucharu Świata w skokach narciarskich.
      
            Drugie miejsce zajął w niedzielę Austriak Stefan Kraft, a trzecie Norweg Daniel Andre Tande.

Stefan Hula był 13., 19. lokatę zajął Maciej Kot, 21. Dawid Kubacki, a Piotra Żyłę sklasyfikowano na 27. miejscu.

Stoch, który wygrał w Planicy także pierwszy konkurs indywidualny w piątek, w niedzielę ponownie udowodnił, że był w tym sezonie zdecydowanie najlepszym skoczkiem świata. Po pierwszej serii w której oddał najdłuższy skok - 245 m, wyprzedzał Tandego (243,5 m) o 14 pkt i trzeciego, jego rodaka Roberta Johanssona (237 m) o 15,2 pkt.

Trzykrotny mistrz olimpijski za ten skok, z obniżonego do szóstej belki rozbiegu, otrzymał od sędziego z Finlandii "notę marzeń" - 20 pkt, czterej pozostali ocenili go na 19,5.

 

W finale zdobywca Pucharu Świata osiągnął 234,5 m i zapewnił sobie dziewiątą w sezonie wygraną w zawodach pucharowych. Tak udanego pod tym względem cyklu jeszcze nie miał.

Dalej od Polaka poleciał Kraft, który wylądował na 236. metrze, i dzięki temu awansował z czwartego miejsca po pierwszej serii na drugie. Na czwarte spadł natomiast trzeci po pierwszym skoku Johansson, który w drugiej próbie miał 228 m, a miejsce na podium zachował Tande (234,5 m).

Stoch triumfował także w pierwszej edycji turnieju Planica 7, na który składało się siedem skoków. Polak zgromadził 1538,2 pkt. i pokonał o 9,4 pkt Norwega Johanna Andre Forfanga (1528,8 pkt.). Trzecie miejsce zajął Johansson (1512,5 pkt.), a czołową dziesiątkę zamknął Stefan Hula (1382,0 pkt.). Za zwycięstwo w słoweńskim cyklu Stoch otrzymał 20 tysięcy franków szwajcarskich oraz... rower.



W klasyfikacji generalnej z dorobkiem 1443 pkt o 373 wyprzedził szóstego w niedzielę Niemca Richarda Freitaga oraz o 458 Tandego. Główną nagrodę - Kryształową Kulę - odebrał z rąk m.in. ministra sportu i turystyki Witolda Bańki. To drugi taki sukces w karierze 30-letniego Polaka. Wcześniej był najlepszy w także olimpijskim sezonie 2013/14.

Małą Kryształową Kulę za klasyfikację lotów wywalczył Norweg Andreas Stjernen, który o siedem punkty zdystansował Stocha.

W klasyfikacji Pucharu Narodów najlepsi okazali się Norwegowie, przed Niemcami i biało-czerwonymi, którzy wygrali ją przed rokiem.

Wyniki:

1. Kamil Stoch (Polska) 455,6 (245,0/234,5)
2. Stefan Kraft (Austria) 440,1 (243,0/236,0)
3. Daniel Andre Tande (Norwegia) 439,6 (243,5/234,5)
4. Robert Johansson (Norwegia) 438,2 (237,0/228,0)
5. Andreas Stjernen (Norwegia) 429,4 (233,0/236,0)
6. Richard Freitag (Niemcy) 427,9 (232,5/237,5)
7. Karl Geiger (Niemcy) 426,9 (232,0/234,5)
8. Peter Prevc (Słowenia) 424,1 (235,0/232,0)
. Johann Andre Forfang (Norwegia) 424,1 (240,5/226,0)
10. Junshiro Kobayashi (Japonia) 423,2 (236,5/223,5)
...
13. Stefan Hula (Polska) 405,6 (228,5/223,5)
19. Maciej Kot (Polska) 377,7 (218,0/209,0)
21. Dawid Kubacki (Polska) 376,3 (217,0/211,5)
27. Piotr Żyła (Polska) 347,7 (208,5/205,0)

Klasyfikacja końcowa PŚ w sezonie 2017/18 (po 22 zawodach):
 
1. Kamil Stoch (Polska) 1443 pkt
2. Richard Freitag (Niemcy) 1070
3. Daniel Andre Tande (Norwegia) 985
4. Stefan Kraft (Austria) 881
5. Robert Johansson (Norwegia) 840
6. Andreas Wellinger (Niemcy) 828
7. Johann Andre Forfang (Norwegia) 821
8. Andreas Stjernen (Norwegia) 665
9. Dawid Kubacki (Polska) 633
10. Markus Eisenbichler (Niemcy) 597
...
13. Stefan Hula (Polska) 431
16. Piotr Żyła (Polska) 403
21. Maciej Kot (Polska) 261
36. Jakub Wolny (Polska) 73
73. Tomasz Pilch (Polska) 1

Klasyfikacja PŚ w lotach:
 
1. Andreas Stjernen (Norwegia) 257 pkt
2. Kamil Stoch (Polska) 250
3. Robert Johansson (Norwegia) 250
4. Stefan Kraft (Austria) 214
5. Daniel Andre Tande (Norwegia) 200
6. Johann Andre Forfang (Norwegia) 142
...
15. Stefan Hula (Polska) 62
16. Dawid Kubacki (Polska) 54
22. Piotr Żyła (Polska) 40
31. Maciej Kot (Polska) 20

Klasyfikacja Pucharu Narodów:
 
1. Norwegia 7149
2. Niemcy 5976
3. Polska 5795
4. Austria 3642
5. Słowenia 3223
6. Japonia 2659
7. Szwajcaria 1031
8. Rosja 455
9. Finlandia 119
10. Czechy 95