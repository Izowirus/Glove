Za miesiąc, 4 sierpnia w Krakowie, rozpocznie się 75. kolarski Tour de Pologne. "W stawce będą z pewnością wielkie nazwiska, choć szczegółów na razie nie mogę zdradzić" - powiedział PAP dyrektor wyścigu Czesław Lang.
      
            Na składy poszczególnych drużyn jest za wcześnie. Spodziewamy się większości tych kolarzy, których widzieliśmy w maju na Giro d'Italia. Część zawodników uczestniczących w Tour de France pewnie też przyjedzie do Polski. Przecież Majka w 2014 roku przyjechał na Tour de Pologne prosto z Francji i wygrał nasz wyścig" - przypomniał Lang.

Najlepsi polscy kolarze Rafał Majka i Michał Kwiatkowski wystartują 7 lipca w Tour de France. Czy jest szansa, że wezmą udział w tegorocznej edycji TdP?

"Są zaproszeni i na pewno są zainteresowani" - odpowiedział Lang, który rozmowę z PAP przeprowadził... na rowerze, wspinając się na przełęcz w Andorze na wysokości 2400 m n.p.m.

Dyrektor wyścigu zapewnił, że przygotowania do wyścigu przebiegają bez problemu.

"Jeśli chodzi o trasę, wszystko jest domknięte, są wszystkie pozwolenia, zgody. Teraz zamykamy umowy sponsorskie i szykujemy się do części promocyjnej" - zakończył.

Rywalizacja rozpocznie się 4 sierpnia etapem o długości 132 km ze startem i metą w Krakowie. W kolejnych dniach kolarze będą finiszować w Katowicach, Zabrzu, Szczyrku, Bielsku-Białej i dwukrotnie w Bukowinie Tatrzańskiej. W tej ostatniej miejscowości wyścig zakończy się po raz drugi.

Na starcie staną wszystkie 18 grup World Tour, a "dzikie karty" otrzymały: francuski Cofidis, rosyjskie Rusvelo, CCC Sprandi Polkowice i Reprezentacja Polski.

Tour de Pologne obchodzi w tym roku potrójny jubileusz: mija 90 lat od pierwszych zawodów, będzie rozgrywany po raz 75., a Lang organizuje go od ćwierćwiecza.

Na dodatek kolarze będą się ścigać w roku stulecia odzyskania przez Polskę niepodległości. Honorowy patronat nad tą największą kolarską imprezą w kraju objął Prezydent RP Andrzej Duda.

Ubiegłoroczny Tour de Pologne był niezwykle zacięty, a walka o zwycięstwo praktycznie toczyła się do ostatnich metrów ostatniego etapu. W klasyfikacji generalnej zwyciężył młody Belg Dylan Teuns, który tylko o dwie sekundy wyprzedził Rafała Majkę oraz o trzy Holendra Wouta Poelsa.