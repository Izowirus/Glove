Międzynarodowa Federacja Piłkarska zatwierdziła wprowadzenie w tegorocznych mistrzostwach świata w Rosji systemu VAR, umożliwiającego sędziom wgląd do powtórek przy kontrowersyjnych sytuacjach na boisku - oświadczył prezydent FIFA Gianni Infantino.
      
            "Będziemy mieć pierwszy mundial, w 2018 roku, z VAR. To zostało zatwierdzone i jesteśmy oczywiście bardzo zadowoleni z tej decyzji" - powiedział Infantino na konferencji prasowej w Bogocie, gdzie obradowała Rada FIFA.

Zielone światło dla tej decyzji dała 3 marca w Zurychu Międzynarodowa Rada Piłkarska (IFAB), sprawująca pieczę nad regułami futbolu.

System powtórek wideo VAR (video assistant referee) może być użyty w czterech przypadkach: w sytuacji związanej z golem, przy rzucie karnym, bezpośredniej czerwonej kartce i przy pomyleniu zawodników przez sędziego.

W Bogocie Rada FIFA zadecydowała również o przyznaniu Polsce organizacji przyszłorocznych mistrzostw świata zawodników do lat 20.