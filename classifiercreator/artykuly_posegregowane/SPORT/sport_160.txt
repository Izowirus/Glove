Obrońca włoskiego SPAL Ferrara Thiago Cionek został dodatkowo powołany przez selekcjonera reprezentacji Polski Jerzego Brzęczka do kadry na listopadowe mecze z Czechami i Portugalią - poinformował PZPN.
      
            Powołanie Cionka, który wcześniej nie znajdował uznania w oczach nowego trenera drużyny narodowej, ma związek z kontuzją pachwiny Kamila Glika. Zawodnik AS Monaco doznał jej we wtorkowym meczu Ligi Mistrzów FC Brugge (0:4). 30-letni obrońca opuścił boisko w 76. minucie. Mimo urazu ma się w poniedziałek stawić na zgrupowaniu biało-czerwonych.

Pochodzący z Brazylii 32-letni Cionek rozegrał dotychczas 20 spotkań w barwach biało-czerwonych. Po raz ostatni wystąpił w meczu z Senegalem (1:2) w mistrzostwach świata w Rosji, w którym odnotował samobójczego gola.

Z Czechami biało-czerwoni zagrają towarzysko 15 listopada w Gdańsku, a pięć dni później w Guimaraes pojedynkiem z Portugalią zakończą udział w pierwszej edycji Ligi Narodów UEFA.

Kadra na mecze z Czechami i Portugalią:

Bramkarze: Łukasz Fabiański (West Ham United), Łukasz Skorupski (Bologna), Wojciech Szczęsny (Juventus Turyn).

Obrońcy: Jan Bednarek (Southampton), Bartosz Bereszyński (Sampdoria Genua), Kamil Glik (AS Monaco), Artur Jędrzejczyk (Legia Warszawa), Marcin Kamiński (Fortuna Duesseldorf), Tomasz Kędziora (Dynamo Kijów), Hubert Matynia (Pogoń Szczecin), Paweł Olkowski (Bolton Wanderers), Rafał Pietrzak (Wisła Kraków), Thiago Cionek (SPAL Ferrara).

Pomocnicy: Jakub Błaszczykowski (VfL Wolfsburg), Przemysław Frankowski (Jagiellonia Białystok), Jacek Góralski (Łudogorec Razgrad), Kamil Grosicki (Hull City), Damian Kądzior (Dinamo Zagrzeb), Mateusz Klich (Leeds United), Grzegorz Krychowiak (Lokomotiw Moskwa), Damian Szymański (Wisła Płock), Piotr Zieliński (SSC Napoli).

Napastnicy: Adam Buksa (Pogoń Szczecin), Robert Lewandowski (Bayern Monachium), Arkadiusz Milik (SSC Napoli), Krzysztof Piątek (Genoa).

pp/ krys/

      
  
    TEMATY:
          
              Piłka nożna