epa06545419 Szczepan Kupczak of Poland in action during the Ski Jumping portion of the Nordic Combined Individual Large Hill / 10 km competition at the Alpensia Ski Jumping Centre during the PyeongChang 2018 Olympic Games, South Korea, 20 February 2018. EPA/FILIP SINGER Dostawca: PAP/EPA. PAP/EPA © 2018 / FILIP SINGER
                                        

            Szczepan Kupczak zajął 25.miejsce w kombinacji norweskiej ze skokiem na dużym obiekcie i biegiem na 10 km podczas igrzysk w Pjongczangu. Wszystkie miejsca na podium przypadły Niemcom - wygrał Johannes Rydzek, przed Fabianem Riessle i Erikiem Frenzlem.
      
            Kupczak dobrze spisał się na skoczni - uzyskał 129 m i został sklasyfikowany na 12. pozycji. Na 10-kilometrową trasę biegu ruszył 67 s po prowadzącym Japończyku Akito Watabe, ale z każdym kilometrem był coraz niżej. Jeszcze do połowy dystansu plasował się w okolicach 15-16. miejsca, ale w drugiej części wyprzedziło go więcej rywali. Ostatecznie minął linię mety 2.48,8 po Rydzeku, notując dopiero 42. czas biegu.

Długo prowadził Watabe. Japończyk, srebrny medalista w pierwszej konkurencji ze skokiem na normalnym obiekcie, na dużym osiągnął 134 m. Do biegu przystąpił z jednosekundową przewagą nad Norwegiem Jarlem Magnusem Riiberem, który poszybował na 139 m.

Ta para utrzymywała prowadzenie przez sporą część dystansu, ale niemieckie trio, z miejsc 4-6 po skoku, z każdym kilometrem było bliżej. Na ostatnim kilometrze narzuconego przez nich tempa najpierw nie wytrzymał Azjata, a później nieco odjechali Norwegowi. Na finiszu najlepszy okazał się Rydzek, piąty w pierwszej konkurencji w Pjongczamgu, ale mający w dorobku m.in. cztery złote medale ubiegłorocznych mistrzostw świata w Lahti.

Drugi linię mety minął Riessle, srebrny medalista tej konkurencji sprzed czterech lat z Soczi, a trzeci był Frenzel, który wywalczył drugi medal w Pjongczangu. Wcześniej był najlepszy w rywalizacji ze skokiem na normalnym obiekcie. Watabe skończył piąty.

Trzy medale olimpijskie w kombinacji Niemcy wywalczyli wcześniej w 1976 roku w Innsbrucku, jednak wówczas zwycięzca Ulrich Wehling i trzeci Konrad Winkler reprezentowali NRD, a drugi Urban Hettich był przedstawicielem RFN.

Paweł Słowiok był we wtorek 29., Adam Cieślar zajął 33. lokatę, a Wojciech Marusarz nie ukończył biegu. W pierwszej części zmagań najlepiej z tej trójki zaprezentował się Słowiok, który na skoczni zajął 29. miejsce, a najszybciej pobiegł Cieślar - 21. czas.

Pierwszy rezultat osiągnął Włoch Alessandro Pittin, ale wystarczyło mu to do awansu z 40. na 27. miejsce.

Dwuboistom do końca igrzysk pozostała zaplanowana na czwartek rywalizacja drużynowa, z udziałem polskiej czwórki.