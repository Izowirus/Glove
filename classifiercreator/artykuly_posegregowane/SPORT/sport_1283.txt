Reprezentanci Węgier zdobyli złoty medal olimpijski w Pjongczangu w rywalizacji sztafet w short tracku na 5000 m. Po srebro sięgnęli Chińczycy, a po brąz Kanadyjczycy. Czwarte miejsce zajęli gospodarze z Korei Południowej. Polacy nie startowali.
      
            W finale A Węgrzy triumfowali w składzie: Shaoang Liu, Shaolin Sandor Liu, Viktor Knoch i Csaba Burjan. Prowadzenie objęli dopiero na ostatnim z 45 okrążeń. Po zakończeniu rywalizacji padli sobie w ramiona i wraz ze sztabem szkoleniowym świętowali ten sukces. To pierwszy złoty medal reprezentacji Węgier w historii zimowych igrzysk olimpijskich.

Niespodzianką jest miejsce poza podium Koreańczyków. Ci jednak zaliczyli upadek na 23 okrążeniu i pomimo dalszych starań zakończyli rywalizację prawie 3/4 okrążenia za rywalami.