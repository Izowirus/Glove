Bartosz Konopko zajął drugie miejsce w pierwszym biegu eliminacyjnym i awansował do ćwierćfinału rywalizacji na 500 m w short tracku na igrzyskach olimpijskich w Pjongczangu.
      
            Polak uzyskał czas 41,039. Przegrał jedynie z wicemistrzem igrzysk w Soczi i aktualnym wicemistrzem świata Chińczykiem Wu Dajingiem, którego czas 40,264 to rekord olimpijski.

Oprócz nich w pierwszym wyścigu rywalizowali Amerykanin Aaron Tran, Australijczyk Andy Jung i Francuz Thibaut Fauconnet.

Po starcie Polak był drugi, chwilę później został wypchnięty na zewnątrz, ale zdołał wrócić na premiowaną lokatę. Dodatkowo tuż za jego plecami przewrócili się Jung i Fauconnet. Powtórki telewizyjne pokazały, że sprawcą kolizji był Tran.

Sędziowie zdyskwalifikowali Trana, który linię mety minął jako trzeci. Daleko przed nim wyścig ukończyli Azjata i Polak.

Ćwierćfinały odbędą się w czwartek 22 lutego, ostatnim dniu olimpijskiej rywalizacji na krótkim torze w Gangneung.