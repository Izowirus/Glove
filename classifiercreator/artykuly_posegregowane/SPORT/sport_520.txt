epa06888315 Novak Djokovic of Serbia (R) at the net with Rafael Nadal of Spain whom he defeated in their semi final match during the Wimbledon Championships at the All England Lawn Tennis Club, in London, Britain, 14 July 2018. EPA/NIC BOTHMA / POOL EDITORIAL USE ONLY/NO COMMERCIAL SALES 
Dostawca: PAP/EPA. PAP/EPA © 2018 / NIC BOTHMA / POOL
                                        

            Rozstawiony z "12" Novak Djokovic awansował do finału wielkoszlemowego Wimbledonu. Pokonanie lidera światowego rankingu Hiszpana Rafaela Nadala (2.) 6:4, 3:6, 7:6 (11-9), 3:6, 10:8 zajęło Serbowi pięć godzin i 14 minut.
      
            Zwycięzca tego meczu pierwotnie miał być wyłoniony w piątek. Ponad sześć i pół godziny trwał jednak mecz Kevina Andersona z RPA i Amerykanina Johna Isnera, który zakończył się zwycięstwem pierwszego z nich 7:6 (8-6), 6:7 (5-7), 6:7 (9-11), 6:4, 26:24. Dopiero po nim na kort centralny - tuż po godz. 20 czasu miejscowego - weszli na kort Serb i Hiszpan. Spotkanie zostało przerwane z powodu późnej pory przy stanie 6:4, 3:6, 7:6 (11-9) dla Djokovica.

Po wznowieniu rywalizacji - za odrabianie strat w efektownym stylu zabrał się Nadal, który prowadził w czwartej odsłonie 3:0. Problem miał wówczas tylko z motylem, który pojawił się na korcie i początkowo nie chciał odlecieć. Tenisista z Belgradu doprowadził do remisu, ale potem brylował w tej partii już tylko jego rywal.

Decydujący set długo nie przynosił rozwiązania. Początkowo obaj tenisiści szybko wygrywali swoje gemy serwisowe, potem musieli bronić się przed stratą podania. Najpierw - w ósmym gemie - zagrożony był zawodnik z Majorki. Po chwili to jego przeciwnik musiał ratować się dobrym serwisem przed "breakiem". Każdy z nich pokazał kilka efektownych zagrań, a po wyjściu z tarapatów zachęcał publiczność do jeszcze głośniejszego dopingu.

W tej części meczu słabiej spisywał się Djokovic, któremu przytrafiały się proste błędy, na które sam reagował złością. Trzy razy o punkt od porażki był przy stanie 7:7. W kolejnym gemie jednak sytuacja się odwróciła i miał piłkę meczową. Wówczas jednak wybronił się Hiszpan. Nie udało mu się powtórzyć tego w 18. gemie. W ostatniej akcji zanotował autowe zagranie.

Serb posłał 23 asy, a jego przeciwnik dziewięć. Obaj zaliczyli po cztery podwójne błędy. Każdy z nich miał 73 uderzenia wygrywające i 42 niewymuszone błędy.

Była to 52. konfrontacja tych tenisistów. Bilans jest wyrównany, ale o dwa zwycięstwa na koncie więcej ma Djokovic.

Serb to zdobywca 12 tytułów wielkoszlemowych. Poprzednio w "czwórce" zawodów tej rangi był 22 miesiące temu. Wówczas - w US Open 2016 - zaliczył też ostatni aż do teraz występ w finale Wielkiego Szlema. W Londynie świętował sukces trzykrotnie - w latach 2011 i 2014-15. W finale tej imprezy wystąpi po raz piąty.

O czwarty triumf zagra w niedzielę z Andersonem. Z rozstawionym z "ósemką" tenisistą z RPA wygrał pięć z ich sześciu meczów, w tym oba dotychczasowe spotkania w Londynie - siedem lat temu w drugiej rundzie i w 1/8 finału w 2015 roku.

Nadal po raz szósty w karierze, ale pierwszy od 2011 roku, dotarł do półfinału tej imprezy. Wówczas w decydującym spotkaniu przegrał z... Djokovicem.

Hiszpan, który ma 17 tytułów wielkoszlemowych w kolekcji, na londyńskiej trawie triumfował w 2008 i 2010 roku. W tym sezonie po raz 11. zwyciężył we French Open.