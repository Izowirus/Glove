Rosyjska bobsleistka Nadieżda Siergiejewa została zdyskwalifikowana z igrzysk olimpijskich w Pjongczangu za stosowanie dopingu - potwierdził w sobotę Międzynarodowy Trybunał ds. Sportu.
      
            W organizmie 30-letniej zawodniczki wykryto trimetazydynę, środek stosowany przy chorobie niedokrwiennej serca. Siergiejewa startowała w dwójce z Julią Biełomiestnych i zajęła 12. miejsce.

Wcześniej na dopingu złapano rosyjskiego curlera Aleksandra Kruszelnickiego. Wraz z żoną Anastazją Bryzgałową wywalczyli brązowy medal, ale po tym, jak w jego organizmie stwierdzono obecność meldonium, oboje zostali zdyskwalifikowani i musieli oddać medal.

"Sborna" rywalizuje w Pjongczangu pod flagą olimpijską. Rosyjski Komitet Olimpijski jest zawieszony w prawach członka MKOl w związku z aferą dopingową podczas igrzysk w Soczi przed czterema laty.