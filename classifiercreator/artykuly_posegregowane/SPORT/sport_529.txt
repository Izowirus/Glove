Argentyński arbiter Nestor Pitana poprowadzi niedzielny finał piłkarskich mistrzostw świata w Moskwie, w którym Francja zmierzy się z Chorwacją. Będzie to jego piąty mecz sędziowany na tym turnieju.
      
            Pitanie na liniach pomagać będą jego rodacy Juan Pablo Bellati i Hernan Maidana, natomiast sędzią technicznym będzie Holender Bjorn Kuipers.

43-letni Pitana, nauczyciel wychowania fizycznego, prowadził mecz otwarcia mundialu Rosja - Arabia Saudyjska (5:0), a potem spotkanie grupowe Meksyk - Szwecja (0:3), mecz 1/8 finału Chorwacja - Dania (1:1, w karnych 4-3) oraz ćwierćfinał Francja - Urugwaj (2:0).

Arbitrem sobotniego meczu o trzecie miejsce Anglia - Belgia w Sankt Petersburgu będzie Irańczyk Alireza Faghani.