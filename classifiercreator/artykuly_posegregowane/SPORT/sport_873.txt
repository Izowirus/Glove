FIFA President Gianni Infantino speaks during the official opening of the 2018 World Cup International Broadcast Centre (IBC) in Moscow, Russia, 09 June 2018. The FIFA World Cup 2018 will take place in Russia from 14 June until 15 July 2018.  EPA/YURI KOCHETKOV 
Dostawca: PAP/EPA. PAP/EPA © 2018 / YURI KOCHETKOV
                                        

            W Krasnogorsku pod Moskwą otwarto w sobotę międzynarodowe centrum transmisji dla akredytowanych na mundial nadawców i producentów mediów. Dzięki niemu "cały świat będzie mógł śledzić to, co odbywa się na turnieju" - podkreślił prezydent FIFA Gianni Infantino.
      
            Szefowi FIFA towarzyszyli podczas oficjalnego otwarcia przedstawiciele gospodarzy: mer Moskwy Siergiej Sobianin i szef komitetu organizacyjnego Rosja 2018, były wicepremier Rosji Arkadij Dworkowicz. "Mam nadzieję, że razem uda się nam przeprowadzić najlepsze na świecie mistrzostwa" - oświadczył Infantino.

Centrum transmisji, którego angielski skrót brzmi IBC (International Broadcast Centre), mieści się w centrum wystawienniczym Crocus Expo w Krasnogorsku w obwodzie moskiewskim. Właśnie stąd sygnał telewizyjny mundialu nadawany będzie na cały świat. Tutaj przyjmowane będą i przekazywane transmisje z 12 stadionów w 11 miastach w Rosji, gdzie odbywać się będą rozgrywki.

Na powierzchni 40 tysięcy metrów kwadratowych rozmieszczono sale dla akredytowanych nadawców i producentów, studia, pomieszczenia, gdzie sprawdzana będzie jakość transmisji. Po raz pierwszy podczas mistrzostw świata wszystkie transmitowane treści tworzone są w sposób scentralizowany. Wszystkie wstępne reportaże, zdjęcia archiwalne, materiały o miastach przyjmujących mecze, wywiady z trenerami i piłkarzami zostaną umieszczone na znajdującym się w IBC serwerze FIFA MAX i właśnie stąd będą mogły je otrzymywać stacje telewizyjne.

Również w IBC będzie działał system wideoweryfikacji (VAR). Jak podkreślił w sobotę Infantino, system po raz pierwszy zastosowany zostanie na mistrzostwach świata. W marcu 2018 roku FIFA zaakceptowała wykorzystanie VAR na mundialu. W Rosji system został przetestowany na zeszłorocznych rozgrywkach Pucharu Konfederacji. Wówczas specjalne pomieszczenia, w których weryfikowane były fragmenty meczu znajdowały się na czterech stadionach.

Teraz wykorzystywane będzie centralne biuro VAR w IBC oraz pomieszczenia na każdym stadionie. W IBC grę i powtórki będzie śledzić na ponad 10 ekranach osiem osób: czterech sędziów i czterech operatorów. Natomiast na każdym stadionie będą po dwa ekrany, a grę śledzić będzie jeden sędzia i jeden operator.

Centrum IBC zaczęto przygotowywać w grudniu zeszłego roku. W maju zaczęli pracować w nim dziennikarze. Obecnie korzysta z centrum 78 stacji telewizyjnych i radiowych z całego świata; łącznie pracuje w nim ponad 3 tysiące osób.

Z Moskwy Anna Wróbel