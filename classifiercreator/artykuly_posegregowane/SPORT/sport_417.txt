W niedzielnych meczach 3. kolejki piłkarskiej ekstraklasy zwycięstwa odniosły drużyny, które w czwartek grały w eliminacjach Ligi Europejskiej - Lech Poznań, Jagiellonia Białystok i Górnik Zabrze. "Kolejorz" ma komplet punktów, podobnie jak Piast Gliwice.
      
            Druga w poprzednim sezonie Jagiellonia pokonała u siebie Wisłę Kraków 1:0. Jedynego gola strzelił w 60. minucie Słoweniec Roman Bezjak, dobijając z bliska piłkę po uderzeniu z rzutu wolnego Litwina Arvydasa Novikovasa i interwencji bramkarza Mateusza Lisa (niewykluczone, że piłka już po pierwszym strzale przekroczyła linię bramkową).

Wówczas goście grali już w dziesiątkę, chwilę wcześniej czerwoną kartkę zobaczył bowiem podstawowy golkiper "Białej Gwiazdy" Michał Buchalik.

Świetną serię kontynuuje Lech. Poznaniacy dzięki trafieniu sprowadzonego niedawno Portugalczyka Pedro Tiby pokonali na wyjeździe Śląsk Wrocław 1:0. Dla gospodarzy to pierwsza porażka od 2 kwietnia. Tymczasem "Kolejorz" z kompletem dziewięciu punktów jest wiceliderem tabeli i tylko minimalnie gorszym bilansem bramek ustępuje Piastowi.

W innym niedzielnym meczu Górnik pokonał na wyjeździe beniaminka Miedź Legnica 3:1, choć do 73. minuty przegrywał po golu Mateusza Piątkowskiego. Końcówka spotkania była jednak popisem skuteczności zabrzan - bramki zdobyli Hiszpanie Dani Suarez i Igor Angulo, a wynik ustalił w 88. minucie Szymon Żurkowski.

W miniony czwartek Jagiellonia i Lech wywalczyły awans do 3. rundy eliminacji LE, gdzie zagrają z belgijskimi zespołami (odpowiednio: KAA Gent i KRC Genk). Natomiast Górnik odpadł w starciu ze słowackim AS Trencin (0:1 i 1:4).

Po dwa mecze 3. kolejki ekstraklasy odbyły się w piątek i sobotę.

Prowadzący w tabeli piłkarze Piasta pokonali u siebie w sobotę KGHM Zagłębie Lubin 2:1. Spotkanie lepiej zaczęło się dla gospodarzy - w 23. minucie objęli prowadzenie za sprawą Ekwadorczyka Joela Valencii. Niedługo później wyrównał Patryk Tuszyński (trzeci gol w sezonie), ale ostatnie słowo należało do drużyny Waldemara Fornalika. W 83. minucie zwycięstwo Piastowi zapewnił wprowadzony chwilę wcześniej Anglik Tom Hateley.

Ten wynik oznacza, że Piast, który w poprzednim sezonie do ostatniej kolejki walczył o utrzymanie w ekstraklasie (zajął 14. miejsce), teraz po trzech seriach spotkań jest liderem z kompletem punktów. Lubinianie pozostali z sześcioma.

"Gratuluję zwycięstwa Piastowi, który wygrał zasłużenie. Był zespołem lepszym, a my byliśmy cieniem drużyny z pierwszych dwóch kolejek. Popełniliśmy zbyt dużo błędów indywidualnych. Biorę na siebie odpowiedzialność za porażkę, zmiany, skład. Nie trafiłem" - przyznał trener gości Mariusz Lewandowski.

W Warszawie Legia zremisowała bezbramkowo z Lechią Gdańsk. Gospodarzy prowadził jako tymczasowy trener Aleksandar Vukovic, który kilka dni wcześniej zastąpił Chorwata Deana Klafurica.

Legioniści w miniony wtorek odpadli w 2. rundzie eliminacji Ligi Mistrzów (0:2 i 1:0 ze Spartakiem Trnawa). Teraz będą rywalizować w kwalifikacjach Ligi Europejskiej z F91 Dudelange z Luksemburga.

Po trzech kolejkach ekstraklasy stołeczny zespół ma cztery punkty, a Lechia - pięć.

W piątek prowadzona od tego sezonu przez Dariusza Dźwigałę i wciąż czekająca na pierwsze zwycięstwo Wisła Płock przegrała u siebie z Koroną Kielce 1:2 (gospodarze grali od 34. minuty w dziesiątkę), natomiast Zagłębie Sosnowiec pokonało Pogoń Szczecin 3:0.

Dla beniaminka z Sosnowca to pierwsze punkty w sezonie. Trwa zaś kiepska seria "Portowców" - Pogoń przegrała wszystkie trzy mecze i nie zdobyła żadnej bramki. Dotychczas mierzyła się z dwoma beniaminkami (w 1. kolejce 0:1 z Miedzią) oraz z Piastem (0:2).

Trzecią kolejkę zakończy poniedziałkowe spotkanie pozostającej na razie bez punktu Cracovii z Arką Gdynia.