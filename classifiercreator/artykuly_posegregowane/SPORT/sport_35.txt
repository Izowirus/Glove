Amerykanka Mikaela Shiffrin wygrała slalom alpejskiego Pucharu Świata w Courchevel. To jej 50. pucharowe zwycięstwo w karierze. Drugie miejsce zajęła Słowaczka Petra Vlhova, a trzecie Szwedka Frida Hansdotter.
      
            23-latka z Kolorado zdominowała konkurencje techniczne w ostatnich latach, chociaż odnosi także sukcesy na długich nartach. Niedawno dołączyła do grona zawodniczek, które zwyciężały we wszystkich konkurencjach. W dwóch ostatnich sezonach zdobywała Kryształową Kulę, w slalomie jest aktualną mistrzynią świata i olimpijską z Soczi. W piątek w Courchevel triumfowała w slalomie gigancie, a w slalomie w tym sezonie jeszcze nikt jej nie pokonał. Amerykanka zdecydowanie prowadzi w klasyfikacji generalnej PŚ.

Po pierwszym przejeździe Shiffrin o 0,04 wyprzedzała Vlhovą i o 0,26 Bernadette Schild. Austriaczka nie ukończyła jednak drugiego przejazdu, w którym najszybsza była Hansdotter, dzięki czemu awansowała z piątego miejsca na trzecie. Polki nie startowały.

Dzięki 50. zwycięstwu Schiffrin awansowała na siódme miejsce w klasyfikacji wszech czasów, zrównując się ze słynnym Włochem Alberto Tombą. Absolutnym rekordzistą jest Szwed Ingemar Stenmark - 86 triumfów. Amerykanka dorównała też swojej idolce z młodzieńczych lat Marlies Schild, siostrze Bernadette, która także 35 razy była najlepsza w slalomie. Austriaczka dokonała tego w wieku 32 lat.

wyniki:

1. Mikaela Shiffrin (USA) 1.36,72 (47,70/49,02)

2. Petra Vlhova (Słowacja) 1.37,01 (47,74/49,27)

3. Frida Hansdotter (Szwecja) 1.37,09 (48,44/48,65)

4. Wendy Holdener (Szwajcaria) 1.37,86 (48,25/49,61)

5. Katharina Liensberger (Austria) 1.38,02 (49,04/48,98)

6. Nina Haver-Loeseth (Norwegia) 1.38,21 (48,66/49,55)

klasyfikacja generalna PŚ:

1. Mikaela Shiffrin (USA) 889

2. Petra Vlhova (Słowacja) 388

3. Ragnhild Mowinckel (Norwegia) 367

4. Nicole Schmidhofer (Austria) 359

5. Michelle Gisin (Szwajcaria) 316

6. Wendy Holdener (Szwajcaria) 310

...

102. Maryna Gąsienica-Daniel (Polska) 3

klasyfikacja slalomu:

1. Mikaela Shiffrin (USA) 400

2. Petra Vlhova (Słowacja) 320

3. Wendy Holdener (Szwajcaria) 195

...

51. Maryna Gąsienica-Daniel (Polska) 3