epa06282706 World's Fastest Man Usain Bolt is seen at the paddock of the Circuit of the Americas, in Austin, Texas, USA, 22 October 2017. Bolt will give the signal for the Formula One drivers to start their formation lap for the United States Formula One Grand Prix. EPA/SRDJAN SUKI  Archiwum PAP/EPA/SRDJAN SUKI 
                                        

            Jamajczyk Usain Bolt, nazywany najszybszym człowiekiem na Ziemi, 10 miesięcy po zakończeniu lekkoatletycznej kariery rozegra piłkarski mecz charytatywny w barwach Manchesteru United. Na Old Trafford 10 czerwca będzie kapitanem drużyny "Soccer Aid World XI".
      
            Jamajczyk od dawna mówił o tym, że interesuje się piłką nożną, marzył także o podpisaniu kontraktu. Trenował niedawno z Borussią Dortmund, spotkał się także z piłkarzami "ManU".

Rywalami drużyny prowadzonej przez 31-letniego Bolta będzie zespół złożony z byłych piłkarzy oraz gwiazd showbusinessu, którego kapitanem jest piosenkarz Robbie Williams. Dochody przekazane zostaną Funduszowi Narodów Zjednoczonych na Rzecz Dzieci (UNICEF).

"Soccer Aid dla UNICEF to mecz jak żaden inny. Razem tworzymy niepokonany zespół" - powiedział Bolt w promocyjnym materiale wideo. Ubrany był w nim w koszulkę z logo UNICEF i miał na plecach numer 9,58 - czas, w jakim rekordzista świata pokonał bieg na 100 metrów prawie dziewięć lat temu.

Bolt jest 11-krotnym mistrzem świata, zdobył też dziewięć złotych medali olimpijskich. Później jeden z nich został mu odebrany ze względu na wpadkę dopingową jednego z jego kolegów ze sztafety 4x100 m. Karierę zakończył po mistrzostwach globu w sierpniu 2017 roku. Wówczas nie ukończył swojej zmiany w sztafecie z powodu kontuzji.

"Z waszym wsparciem możemy pomóc na całym świecie dzieciom, które znajdują się w niebezpieczeństwie" - powiedział Williams.

Spotkanie zaplanowano na 10 czerwca na godzinę 21.