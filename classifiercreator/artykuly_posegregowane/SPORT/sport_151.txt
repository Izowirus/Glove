Kamil Karbowiak (Kotwica Brzeg) w czasie 29.38, a wśród kobiet Anna Gosk (Podlasie Białystok) wynikiem 33.06 najszybciej pokonali w Warszawie 10-kilometrową trasę 30. Biegu Niepodległości. Wystartowało ponad 18 tysięcy osób, co jest frekwencyjnym rekordem.
      
            Przed startem zaplanowanym na godz. 11.11 tysiące biegaczy odśpiewało hymn. Podczas biegu uczestnicy w białych i czerwonych koszulkach z napisem "Warszawa - stolica wolności 1918-2018" utworzyli "żywą" flagę Polski.

Tradycyjnie już trasa wiodła Al. Jana Pawła II, ul. Chałubińskiego i Al. Niepodległości. Start i metę zlokalizowano przy ul. Stawki, nieopodal Ronda Zgrupowania AK Radosław, gdzie na kilkudziesięciometrowym maszcie powiewa największa w Warszawie flaga narodowa.

Kolejny raz partnerem biegu był PKO Bank Polski, którego fundacja wspiera finansowo chore dzieci. W tym roku pomoc otrzyma cierpiąca na mózgowe porażenie dziecięce sześcioletnia Zosia. Każdy, kto ukończył bieg z przypiętym napisem "biegnę dla Zosi", pomógł w zbiórce pieniędzy na kosztowną operację dziewczynki w USA.

Wyniki 30. Biegu Niepodległości - 10 km (trasa z atestem PZLA):

mężczyźni
1. Kamil Karbowiak (Kotwica Brzeg)        29.38
2. Tomasz Grycko (Bliza Władysławowo)     29.43
3. Jakub Nowak (Prefbet Śniadowo Łomża)   29.47

kobiety
1. Anna Gosk (Podlasie Białystok)         33.06
2. Monika Andrzejczak (MKL Szczecin)      33.47
3. Katarzyna Kowalska (Vectra Włocławek)  34.10