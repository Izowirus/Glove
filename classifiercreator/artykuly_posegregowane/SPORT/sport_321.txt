epa06997664 Rafael Nadal of Spain hits a return to Dominic Thiem of Austria during the ninth day of the US Open Tennis Championships the USTA National Tennis Center in Flushing Meadows, New York, USA, 04 September 2018. The US Open runs from 27 August through 09 September.  EPA/JASON SZENES 
Dostawca: PAP/EPA. PAP/EPA © 2018 / JASON SZENES
                                        

            Broniący tytułu lider światowego rankingu tenisistów Hiszpan Rafael Nadal awansował do półfinału US Open po zwycięstwie w trwającym blisko pięć godzin meczu z Austriakiem Dominikiem Thiemem 0:6, 6:4, 7:5, 6:7 (4-7), 7:6 (7-5).
      
            To kolejny maraton Hiszpana w tegorocznym turnieju. W trzeciej rundzie potrzebował czterech godzin i 22 minut na pokonanie Rosjanina Karena Chaczanowa 5:7, 7:5, 7:6 (9-7), 7:6 (7-3). Tamten mecz trwał cztery godziny i 22 minuty, wtorkowy był jeszcze o 27 minut dłuższy.

Pierwszy set zapowiadał sensację. Słabo serwujący Hiszpan nie zdobył w nim nawet gema, a Thiem został pierwszym tenisistą od 14 lat, który wygrał z nim na kortach Flushing Meadows do zera. Kolejne dwie partie rozstrzygną na swoją korzyść już Nadal. Sety czwarty i piąty kończyły się tie-breakami. Pierwszego z nich wygrał Austriak, a decydującego o losach spotkania - Nadal.

"To była wspaniała bitwa. Warunki były dla mnie trudne, było bardzo wilgotno" - powiedział po meczu wyczerpany Nadal. "Bardzo mi przykro z powodu Dominika. Jest moim bliskim przyjacielem w trasie, świetnym gościem i życzę mu wszystkiego najlepszego. Jest młody i ma jeszcze mnóstwo czasu na wygrywanie turniejów" - dodał.

To był ich jedenasty mecz i ósme zwycięstwo Nadala. Poprzednio zmierzyli się w finale French Open i wówczas też górą był 32-letni Hiszpan, który jest triumfatorem 17 imprez wielkoszlemowych - French Open wygrał 11-krotnie, trzy razy US Open, dwa Wimbledon i raz Australian Open.

Półfinałowym rywalem Nadal będzie Argentyńczyk Juan Martin del Potro, który wyeliminował Amerykanina Johna Isnera 6:7 (5-7), 6:3, 7:6 (7-4), 6:2. To powtórka półfinału sprzed roku, w którym górą był Hiszpan.