Warszawa, 11.11.2012. O godzinie 11.11 ponad osiem tysięcy osób wystartowało do XXIV Biegu Niepodległości, którego trasa o długości 10 km. prowadziła ulicami Warszawy, 11 bm. (jkm) PAP/Leszek Szymański Archiwum PAP © 2012 / Leszek Szymański
                                        

            "Piękną specyfiką biegów ulicznych jest to, że na starcie stają amatorzy i wielkie gwiazdy" - tak o niedzielnym maratonie powiedział minister sportu i turystyki, Witold Bańka. Dodał, że rocznicę odzyskania przez Polskę niepodległości można uczcić na sportowo.
      
            "To jest impreza, która jest jedną z najważniejszych - nie tylko w Polsce, ale także w całej Europie. To jest narodowe święto biegania" - tak o Orlen Warsaw Marathon, który odbędzie się już w niedzielę powiedział podczas konferencji prasowej zapowiadającej bieg minister sportu i turystyki, Witold Bańka.

Jak podkreślił, bieganie jest stylem życia i znakomitym pomysłem na siebie. Jest też dostępne dla każdego - bez względu na wiek czy na kondycję fizyczną. "Każdy może zacząć biegać. Piękną specyfiką biegów maratońskich, generalnie biegów ulicznych, jest to, że na starcie stają amatorzy, osoby, które rozpoczynają przygodę z biegiem i wielkie gwiazdy" - zauważył.

Minister przypomniał również, że pierwsze mistrzostwa Polski w maratonie odbyły się 6 lat po odzyskaniu przez Polskę niepodległości w 1924 roku. "Wówczas wystartowało ośmiu zawodników, a skończyło trzech. To pokazuje, jak trudny jest maraton. Ja w swoim debiucie maratońskim pobiegłem 2:58:45, lepiej niż ówczesny mistrz Polski, który przebiegł go w 3 godziny 13 minut. Dziś mistrz Polski biega ponad godzinę szybciej. To również pokazuje jak w Polsce bieg maratoński się rozwinął i jak trzeba szybko biegać, żeby tym mistrzem Polski być" - mówił.

Bańka podkreślił też, jak ważny jest rok 2018, w którym przypada 100. rocznica odzyskania przez Polskę niepodległości. "Celebrujemy w nim to ważne dla wszystkich Polaków święto w różnych obszarach. Sport jest najlepszym generatorem takich właśnie pozytywnych emocji. Dzięki temu możemy sobie przypomnieć skąd pochodzimy, gdzie się urodziliśmy, że jesteśmy Polakami i wspólnie cieszyć się bieganiem, odzyskaniem niepodległości i biało-czerwonymi barwami" - podsumował.

Jak podano, tuż przed niedzielnym startem kilkanaście tysięcy biegaczy ubranych w biało-czerwone stroje odśpiewa Mazurka Dąbrowskiego.