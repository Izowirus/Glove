epa06701810 FC Barcelona's players celebrate after winning against Deportivo de la Coruna during their Spanish Primera Division soccer match at Riazor stadium, in La Coruna, Spain, 29 April 2018. Barcelona won the Spanish LaLiga title after defeating Deportivo de la Coruna.  EPA/Lavandeira jr 
Dostawca: PAP/EPA. PAP/EPA © 2018 / Lavandeira jr
                                        

            Piłkarze Barcelony po raz 25. w historii wywalczyli mistrzostwo Hiszpanii. W niedzielnym meczu 35. kolejki pokonali na wyjeździe Deportivo La Coruna 4:2. Trzy bramki zdobył Lionel Messi. Gospodarze po tej porażce spadają z ekstraklasy.
      
            Na trzy kolejki przed zakończeniem sezonu niepokonani w Primera Division Katalończycy zgromadzili 86 punktów i o jedenaście wyprzedzają Atletico Madryt, a na dodatek mają jeszcze spotkanie zaległe.

To ich kolejne trofeum w tym sezonie - w poprzednia sobotę zdobyli puchar kraju (po raz 30.), po finałowym zwycięstwie nad Sevillą 5:0.

Po mistrzostwo Hiszpanii sięgnęli po raz 25. i jednocześnie siódmy w ostatnich 10 latach.

Niedzielne spotkanie na ławce rezerwowych z powodu lekkiej kontuzji rozpoczął Andres Iniesta, który niedawno ogłosił, że po sezonie odejdzie z Barcelony. Na boisko wszedł w 87. minucie, przy aplauzie większości kibiców na Estadio Municipal de Riazor i przejął opaskę kapitana.

Bohaterem meczu był Lionel Messi. Argentyńczyk zdobył trzy bramki (po asystach Urugwajczyka Luisa Suareza), z czego dwie w końcówce spotkania. Obie po szybkich, kombinacyjnych akcjach.W sumie Messi ma w obecnym sezonie hiszpańskiej ekstraklasy 32 trafienia i zdecydowanie prowadzi w klasyfikacji strzelców.

Bramkę dla Barcelony w niedzielny wieczór (na 1:0) zdobył także Brazylijczyk Philippe Coutinho, a dla gospodarzy - Lucas Perez i Turek Emre Colak.

Trener mistrzów kraju Ernesto Valverde przyznał, że czuje się bardzo szczęśliwy i usatysfakcjonowany.

"Sezon był bardzo długi, zaczął się w sierpniu i jesteśmy tutaj po tych wszystkich wydarzeniach. O mistrzostwie nie rozstrzygnęło kilka meczów, ale wiele. Walczyliśmy o tytuł od startu i od początku znajdowaliśmy się na szczycie tabeli. Mieliśmy dużą przewagę i na koniec okazaliśmy się najlepsi" - podkreślił Valverde.

Zespół ze stolicy Katalonii pozostaje niepokonany od 41. meczów ligowych i śrubuje własny rekord, który do niedawna należał do Realu Sociedad San Sebastian z lat 1979-80 - 38 spotkań. Od ostatniej porażki "Barcy" minął już rok - doznała jej 8 kwietnia 2017 roku z Malagą.

W kadrze meczowej Deportivo nie było w niedzielę bramkarza Przemysława Tytonia. Podopieczni znakomitego w przeszłości holenderskiego piłkarza Clarence'a Seedorfa stracili szansę utrzymania w lidze (podzielili los Malagi i Las Palmas). Mają 28 punktów i do bezpiecznej strefy tracą aż 12.

Drugie w tabeli Atletico, dzięki bramce Francuza Kevina Gameiro z rzutu karnego w 78. minucie, wygrało w niedzielę na wyjeździe z Alaves 1:0.

Dzień wcześniej trzeci Real Madryt, grający w eksperymentalnym składzie (czołowi piłkarze odpoczywali przed rewanżem z Bayernem Monachium w półfinale Ligi Mistrzów), pokonał u siebie Leganes 2:1. "Królewscy" mają 71 punktów i tracą cztery do Atletico.

Na koniec sezonu zadyszki dostała czwarta Valencia (67 pkt). "Nietoperze" zremisowały w niedzielę u siebie z Eibar 0:0. To ich czwarty z rzędu ligowy mecz bez zwycięstwa.