PAP/EPA/VASSIL DONEV
                                        

            Jakub Świerczok zdobył bramkę dla Łudogorca Razgrad w zremisowanym 1:1 meczu z FC Zurich w ostatniej kolejce fazy grupowej piłkarskiej Ligi Europejskiej. Bułgarski zespół nie miał już szans awansu. Niespodzianką jest odpadnięcie Milanu, po porażce z Olympiakosem Pireus 1:3.
      
            Świerczok trafił do bramki gości w doliczonym czasie pierwszej połowy, ustalając wynik meczu. To jego pierwszy gol w tych rozgrywkach.

Polski napastnik wystąpił do 72. minuty, natomiast całe spotkanie rozegrał pomocnik reprezentacji Jerzego Brzęczka Jacek Góralski, który został ukarany żółtą kartką.

Łudogorec z dorobkiem 4 pkt zajął ostatnie miejsce w grupie A. Już wcześniej awans z tej grupy wywalczyły właśnie FC Zurich i najlepszy w stawce Bayer Leverkusen (5:1 na wyjeździe z AEK Larnaka, w końcówce w barwach gości zadebiutowali Jakub Bednarczyk i Adrian Stanilewicz).

Jedną z największych sensacji rozgrywek jest odpadnięcie już w fazie grupowej Milanu. Występujący w grupie F włoski zespół, mimo obecności w składzie m.in. Gonzalo Higuaina i Hakana Calhanoglu, przegrał w czwartek na wyjeździe z Olympiakosem 1:3.

W tabeli piłkarze z Mediolanu mają taki sam dorobek punktowy jak gracze z Pireusu (po 10), identyczny bilans bezpośrednich meczów (3:1 i 1:3), ale nieznacznie gorszy ogólny bilans bramek.

Pierwsze miejsce w tej grupie zajął Betis (11 pkt). Zespół z Sewilli, który już wcześniej był pewny awansu, zremisował w czwartek na wyjeździe z F91 Dudelange 0:0. Dla piłkarzy z Luksemburga, pogromców Legii Warszawa w kwalifikacjach LE, to jedyny punkt zdobyty w fazie grupowej.

W grupie E pozbawiony już wcześniej szans awansu, ostatni w tabeli Karabach Agdam przegrał w Londynie z Arsenalem 0:1. Do 85. minuty w barwach gości grał Jakub Rzeźniczak.

W czwartek do trzynastu drużyn pewnych już wcześniej gry w 1/16 finału, dołączyło jedenaście zespołów.

Oprócz wspomnianego Olympiakosu Pireus awans w 6. kolejce uzyskały: BATE Borysów, Celtic Glasgow, KRC Genk (Jakub Piotrowski nie wystąpił w wygranym 4:0 meczu z Sarpsborgiem), FK Krasnodar, Malmoe FF, Rapid Wiedeń, Rennes, Sevilla, Slavia Praga i Villarreal.

Wcześniej pewne gry w dalszej fazie były: Arsenal Londyn, Bayer Leverkusen, Betis Sewilla, Chelsea Londyn, Dinamo Zagrzeb (Damian Kądzior), Dynamo Kijów (Tomasz Kędziora), Eintracht Frankfurt, Fenerbahce Stambuł, Lazio Rzym, FC Salzburg, Sporting Lizbona, Zenit Sankt Petersburg i FC Zurich.

Awans uzyskali zwycięzcy oraz wicemistrzowie 12 grup. W 1/16 finału dołączą do nich drużyny z trzecich miejsc w Lidze Mistrzów - FC Brugge, Inter Mediolan, Napoli (Arkadiusz Milik, Piotr Zieliński), Galatasaray Stambuł, Benfica Lizbona, Szachtar Donieck, Viktoria Pilzno i Valencia

Losowanie par 1/16 finału odbędzie się w poniedziałek w szwajcarskim Nyonie.