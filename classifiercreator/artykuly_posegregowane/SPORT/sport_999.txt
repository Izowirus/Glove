Kolumbijczyk Johan Esteban Chaves wygrał na zboczach wulkanu Etna na Sycylii szósty etap 101. edycji kolarskiego wyścigu Giro d'Italia. Różową koszulkę lidera zdobył drugi na mecie jego kolega z drużyny Mitchelton-Scott Brytyjczyk Simon Yates.
      
            Dwóch zawodników australijskiej ekipy wyprzedziło o 26 sekund grupkę faworytów wyścigu, którą przyprowadził Francuz Thibaut Pinot (Groupama-FDJ). Razem z Francuzem przyjechali m.in. ubiegłoroczny triumfator Giro Holender Tom Dumoulin (Sunweb) oraz Brytyjczyk Chris Froome (Sky).

Dotychczasowy lider, Australijczyk Rohan Dennis (BMC), osłabł w końcówce i do mety dotarł ze stratą ponad minuty.

Kolarze wspinali się do wysokości 1736 m n.p.m., finiszując przed Obserwatorium Wulkanologicznym na tym najwyższym wulkanie w Europie (3340 m n.p.m.).

Etap rozstrzygnął się na 15-kilometrowym podjeździe do mety. U stóp Etny Chaves zameldował się razem z 27 towarzyszami ucieczki z przewagą nieco ponad minuty nad peletonem. Kolumbijczyk zgubił ostatnich zawodników 5,5 km przed finiszem, ale na ostatnim kilometrze dołączył do niego atakujący z grupki faworytów Yates. Koledzy z drużyny nie walczyli na finiszu. Chaves, który wcześniej dał mocną zmianę, "podciągając" Yatesa, został przezeń przepuszczony tuż przed linią mety.

W ten sposób odniósł drugie w karierze zwycięstwo etapowe w Giro. W 2016 roku triumfował na królewskim etapie w Dolomitach do miejscowości Corvara, a w klasyfikacji generalnej tamtego wyścigu był drugi, przegrywając tylko z Włochem Vincenzo Nibalim.

Yates z kolei debiutuje w Giro. Sycylię opuści mając przewagę 16 sekund nad Dumoulinem i 26 nad Chavesem. Froome, czterokrotny zwycięzca Tour de France, awansował na ósme miejsce, a jego strata do lidera wynosi minutę i 10 sekund.

W piątek kolumna wyścigu przeniesie się do Kalabrii. Etap z Pizzo do Praia a Mare jest krótki (159 km) i preferuje sprinterów.

Wyniki 6. etapu, Caltanissetta - Etna (164 km):

1. Esteban Chaves (Kolumbia/Mitchelton-Scott) - 4:16.10
2. Simon Yates (Wielka Brytania/Mitchelton-Scott) ten sam czas
3. Thibaut Pinot (Francja/Groupama-FDJ) 26 s
4. George Bennett (Nowa Zelandia/LottoNL-Jumbo)
5. Domenico Pozzovivo (Włochy/Bahrain-Merida)
6. Miguel Angel Lopez (Kolumbia/Astana)
7. Richard Carapaz (Ekwador/Movistar)
8. Tom Dumoulin (Holandia/Sunweb)
9. Fabio Aru (Włochy/UAE Team Emirates)
10. Chris Froome (Wielka Brytania/Sky) ten sam czas

Klasyfikacja generalna:

1. Simon Yates (Wielka Brytania/Mitchelton-Scott) - 22:46:03
2. Tom Dumoulin (Holandia/Sunweb) 16 s
3. Esteban Chaves (Kolumbia/Mitchelton-Scott) 26
4. Domenico Pozzovivo (Włochy/Bahrain-Merida) 43
5. Thibaut Pinot (Francja/Groupama-FDJ) 45
6. Rohan Dennis (Australia/BMC) 53
7. Pello Bilbao (Hiszpania/Astana) 1.03
8. Chris Froome (Wielka Brytania/Sky) 1.10
9. George Bennett (Nowa Zelandia/LottoNL-Jumbo) 1.11
10. Fabio Aru (Włochy/UAE Team Emirates) 1.12