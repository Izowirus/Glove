Z powodu intensywnych opadów śniegu organizatorzy zdecydowali o przełożeniu na niedzielę kwalifikacji do konkursu w austriackim Bischofshofen, który wieńczy 67. Turniej Czterech Skoczni.
      
            W sobotę dwukrotnie przesuwano sesję treningową, ale ostatecznie skapitulowano. Obfite opady śniegu w rejonie trwają od piątkowego wieczora. W niedzielę mają być mniej intensywne, a z powodu rosnącej temperatury zastąpi je deszcz.

Nowy rozkład na niedzielę zakłada początek sesji treningowej o 13.30. Kwalifikacje ruszą godzinę później, a pierwsza seria konkursowa o 17. Zmagania wyjątkowo nie odbędą się w tradycyjnej dla TCS formule KO, w której skoczkowie rywalizują w parach.

Blisko triumfu w imprezie jest Ryoyu Kobayashi. Japończyk wygrał w Oberstdorfie, Garmisch-Partenkirchen oraz Innsbrucku i aż o 45,5 pkt wyprzedza Niemca Markusa Eisenbichlera. Trzeci jest Norweg Andreas Stjernen.

Z Polaków najwyżej sklasyfikowany jest Kamil Stoch. Triumfator dwóch poprzednich edycji wciąż ma szansę na podium. Od Eisenbichlera dzieli go 19,5 pkt, a od Stjernena - 15,3.

wkp/ co/

      
  
    TEMATY:
          
              Skoki narciarskie