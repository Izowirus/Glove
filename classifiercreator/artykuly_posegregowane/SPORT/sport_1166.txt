epa06604313 Kamil Stoch from Poland in action during the qualification for the FIS Ski Jumping World Cup event in Granaasen, Trondheim, Norway, 14 March 2018.  EPA/NED ALLEY  NORWAY OUT 
Dostawca: PAP/EPA. PAP/EPA © 2018 / NED ALLEY
                                        

            Kamil Stoch wygrał konkurs Pucharu Świata w skokach narciarskich w Trondheim, a w pierwszej serii ustanowił rekord obiektu - 146 m. Polak umocnił się na prowadzeniu w klasyfikacji generalnej oraz w rozgrywanym na czterech norweskich skoczniach cyklu Raw Air.
      
            Za Stochem uplasował się Austriak Stefan Kraft, który stracił do zwycięzcy 17 punktów. Na najniższym stopniu podium stanął Norweg Robert Johansson, któremu do drugiego miejsca zabrakło 0,4 pkt.

Już podczas serii próbnej wiał silny wiatr pod narty, co wykorzystał m.in. Markus Eisenbichler. Niemiec błysnął, uzyskując 148,5 m, a startował wówczas z najniższego z możliwych rozbiegów. Po 42 skokach serię przerwano w obawie o bezpieczeństwo przedstawicieli czołówki. W związku z tym szansy nie dostał m.in. Stoch, który jednak podczas, późniejszej rywalizacji o stawkę, potwierdził swoją dominację w ostatnich dniach.

W pierwszej serii utrzymywał się bardzo korzystny wiatr i pięciu skoczków przekroczyło granicę 140 m. Do czwartku rekord Granasen - 143 m - należał do Austriaka Michaela Hayboecka i Japończyka Noriakiego Kasaiego. Jako pierwszy tego dnia poprawił go Johansson (145,5 m), a Stoch chwilę później wylądował o pół metra dalej. Trzykrotny mistrz olimpijski dokonał tego, skacząc z belki startowej numer jeden. Pozostali zawodnicy oddawali próby z wyższego o jeden stopień rozbiegu. Polak miał na półmetku 3,4 pkt przewagi nad Norwegiem, a nad trzecim Kraftem 9,1.

W finałowej serii Stoch powtórzył manewr z obniżeniem rozbiegu i przyniosło to taki sam efekt jak wcześniej - zdeklasował rywali. Tym razem wylądował na 141. metrze i jako jedyny z całej stawki uzyskał więcej niż 140 m.

Wszyscy biało-czerwoni wystąpili w drugiej serii. W czołowej "10" uplasował się jeszcze Dawid Kubacki, który był dziewiąty. Stefan Hula zajął 11. miejsce, a na półmetku był 17. Niemal zamienił się on miejscami z Maciejem Kotem, który po pierwszej serii był właśnie 11., ale potem pogorszył się o pięć pozycji. Tuż za Hulą znalazł się Piotr Żyła, a Jakub Wolny był 28.

Stoch odniósł 29. zwycięstwo w zawodach PŚ w karierze, a siódme w tym sezonie i drugie z rzędu. We wtorek cieszył się z sukcesu w Lillehammer, wyprzedzając drugiego Kubackiego o 27,7 pkt. W Trondheim triumfował wcześniej raz - dokładnie pięć lat temu. Nigdy więcej nie znalazł się na podium na Granasen.

Skoczek z Zębu nie jest jedynym polskim rekordzistą tej skoczni. W 2001 roku triumfował na niej Małysz, gdy wynikiem 138,5 m ustanowił rekord, a jego ówczesny trener Apoloniusz Tajner złapał się z niedowierzania za głowę. Później obiekt został zmodernizowany i powiększony.

Stoch do 245 pkt powiększył przewagę w klasyfikacji generalnej PŚ nad drugim Niemcem Richardem Freitagiem i do 87,6 pkt nad Johanssonem w Raw Air.

Rywalizację w norweskim cyklu zakończą weekendowe zmagania na mamucim obiekcie w Vikersund. Na piątek zaplanowano kwalifikacje, dzień później konkurs drużynowy, a w niedzielę indywidualny.

Wyniki:

1. Kamil Stoch (Polska) 285,4 pkt (146/141)
2. Stefan Kraft (Austria) 268,4 (141,5/138)
3. Robert Johansson (Norwegia) 268,0 (145,5/136)
4. Andreas Stjernen (Norwegia) 263,6 (142,5/142,5)
5. Richard Freitag (Niemcy) 254,7 (134/137,5)
6. Johann Andre Forfang (Norwegia) 252,7 (140,5/136,5)
7. Karl Geiger (Niemcy) 249,0 (135,5/139,5)
8. Peter Prevc (Słowenia) 248,7 (135,5/135,5)
9. Dawid Kubacki (Polska) 247,1 (135,5/136,5)
10. Markus Eisenbichler (Niemcy) 234,2 (136/137,5
11. Stefan Hula (Polska) 232,0 (130/133,5)
12. Piotr Żyła (Polska) 231,2 (134,5/132)
...
16. Maciej Kot (Polska) 227,0 (135,5/127,5)
28. Jakub Wolny (Polska) 189,2 (127,5/114,0)

Klasyfikacja PŚ (po 18 z 22 zawodów):

1. Kamil Stoch (Polska) 1203 pkt
2. Richard Freitag (Niemcy) 958
3. Daniel-Andre Tande (Norwegia) 865
4. Andreas Wellinger (Niemcy) 813
5. Stefan Kraft (Austria) 696
6. Johann Andre Forfang (Norwegia) 680
7. Robert Johansson (Norwegia) 640
8. Dawid Kubacki (Polska) 579
9. Markus Eisenbichler (Niemcy) 521
10. Andreas Stjernen (Norwegia) 508
...
14. Stefan Hula (Polska) 387
15. Piotr Żyła (Polska) 377
20. Maciej Kot (Polska) 249
35. Jakub Wolny (Polska) 69
69. Tomasz Pilch (Polska) 1

Czołówka Raw Air po 11 z 16 skoków:

1. Kamil Stoch (Polska) 1582,3 pkt
2. Robert Johansson (Norwegia) 1494,7
3. Andreas Stjernen (Norwegia) 1470,2
4. Stefan Kraft (Austria) 1458,6
5. Johann Andre Forfang (Norwegia) 1444,3
6. Dawid Kubacki (Polska) 1425,5
...
14. Stefan Hula (Polska) 1215,5
21. Piotr Żyła (Polska) 1079,6
27. Jakub Wolny (Polska) 1007,2
30. Maciej Kot (Polska) 930,7