epa06853236 Argentinian fans watch the FIFA World Cup 2018 round of 16 soccer match between France and Argentina during a public viewing at Plaza San Martin in Buenos Aires, Argentina, 30 June 2018. France won 4-3.  EPA/PABLO RAMON 
Dostawca: PAP/EPA. Archiwum PAP/EPA © 2018 / PABLO RAMON
                                        

            Po odpadnięciu reprezentacji narodowej w 1/8 finału piłkarskich mistrzostw świata w Rosji mieszkańcy Argentyny mają nadzieję na "nowy początek". Kibice domagają się rezygnacji selekcjonera Jorge Sampaolego, a wymarzonym następcą jest Josep Guardiola.
      
            W internetowej ankiecie gazety "La Nacion" aż 86 procent głosujących było zdania, że Sampaoli powinien odejść, a 87 procent domagało się dymisji szefa piłkarskiej federacji Claudio Tapii.

"Ludzie nie chcą, żeby Sampaoli dalej prowadził drużynę narodową" - napisali także dziennikarze "La Capital" z Rosario. W ich sondzie przeciwko Sampaolemu było "tylko" 82 procent internautów.

Media informują, że 58-letni szkoleniowiec ma jednak pozostać na stanowisku, ponieważ w innym razie trzeba by mu wypłacić odszkodowanie w wysokości nawet 17 milionów euro. Sampaoli podpisał pięcioletni kontrakt latem ubiegłego roku.

Argentyna rywalizowała w Rosji w grupie D z Chorwacją (0:3), Islandią (1:1) i Nigerią (2:1). Z trudem awansowała do fazy pucharowej, a w 1/8 finału po zaciętym meczu uległa Francji 3:4.

"Jesteśmy ofiarami ośmieszającego występu, który pozostawił nas bez mistrzostwa świata, bez Lionela Messiego i bez przyszłości dla naszego futbolu" - napisali kibice, którzy rozpoczęli w internecie akcję #PagaSampaoli (zapłacić Sampaolemu). Jej celem jest zbiórka pieniędzy na odprawę dla selekcjonera.

Sampaoli jest ósmym trenerem "Albicelestes" w ostatnich 14 latach. Nawet jeśli jego przeciwnikom uda się doprowadzić do jego zwolnienia, na razie nie ma wspólnego pomysłu na to, kto mógłby być jego następcą - jeśli nie liczyć Guardioli. Namówienie go na opuszczenie Manchesteru City uznawane jest za mrzonkę.

"Guardiola, niemożliwy sen" - napisano na stronie internetowej telewizji "TyC Sports" pod zdjęciem byłego szkoleniowca Barcelony z kapitanem Argentyny Lionelem Messim. Zdaniem niektórych dziennikarzy tylko Katalończyk jest w stanie skłonić jednego z najlepszych piłkarzy na świecie do pozostania w reprezentacji i odmienić jej oblicze.

Seniorska drużyna narodowa Argentyny pozostaje bez znaczącego trofeum od 25 lat, kiedy triumfowała w Copa America. Jest dwukrotnym mistrzem świata - z 1978 i 1986 roku.