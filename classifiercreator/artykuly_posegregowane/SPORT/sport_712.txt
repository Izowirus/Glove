Łódź, 03.06.2018. Polacy Mateusz Bieniek (L) i Aleksander Śliwka (P) oraz Simon Hirsch (P) z Niemiec podczas meczu turnieju Ligi Narodów siatkarzy, 3 bm. w Łodzi. (gj) PAP/Grzegorz Michałowski PAP © 2018 / Grzegorz Michałowski
                                        

            Polscy siatkarze prowadzą w Melbourne z Australijczykami 2:0 (25:16, 26:24) w swoim ostatnim meczu fazy interkontynentalnej Ligi Narodów i dzięki zdobytemu w tym spotkaniu punktowi zapewnili sobie awans do turnieju finałowego.
      
            Zajmujących szóste miejsce biało-czerwonych w wyścigu o udział w Final Six wyprzedzić mogli już tylko znajdujący się tuż za nimi w tabeli i tracący do nich dwa punkty Włosi. Ekipa z Italii wieczorem w Modenie zmierzy się z Amerykanami.

Podopieczni trenera Vitala Heynena, by zagwarantować sobie przepustkę do lipcowego turnieju finałowego bez czekania na rozstrzygnięcie we Włoszech, musieli zdobyć punkt w pojedynku z Australijczykami. Za jego sprawą stało się jasne, że nawet przy zwycięstwie Italii 3:0, biało-czerwoni - przy równej liczbie zwycięstw i punktów - będą mieli od niej lepszy bilans setów.

Polacy uzupełnili grono uczestników Final Six, który odbędzie się w dniach 4-8 lipca na stadionie piłkarskim w Lille. Wcześniej udział w imprezie zagwarantowali sobie: Francuzi (znaleźli się w czołowej piątce stawki, ale udział w turnieju finałowym mieli zagwarantowany jako jego gospodarz), Rosjanie, Amerykanie, Brazylijczycy i Serbowie.