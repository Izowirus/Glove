Łukasz Kubot i Marcelo Melo awansowali do finału debla turnieju ATP World Tour Masters 1000 na kortach twardych w Szanghaju. Polsko-brazylijski duet zapewnił sobie tym samym udział w kończącej sezon imprezie masters - listopadowym ATP Finals.
      
            Rozstawieni w Szanghaju z numerem trzecim Kubot i Melo w sobotnim półfinale wygrali z grającymi z "dwójką" Austriakiem Oliverem Marachem i Chorwatem Mate Pavicem 6:2, 7:5. Lubinianin w przeszłości występował w parze z pierwszym z rywali.

O tytuł byli liderzy światowego rankingu w grze podwójnej zagrają w niedzielę z Brytyjczykiem Jamie Murrayem i Brazylijczykiem Bruno Soaresem (6.). Polak ma w dorobku 23 wygrane turnieje w deblu, z czego 11 w parze z Melo. W ostatnią niedzielę triumfowali w Pekinie.

W sobotę zostali czwartym duetem, który zagwarantował sobie udział w tegorocznej edycji ATP Finals; wystąpi osiem par. Impreza odbędzie się w dniach 11-18 listopada w Londynie. Łącznie w tym sezonie zwyciężyli jak na razie w trzech turniejach - poza Pekinem byli także najlepsi w Sydney i Halle. W wielkoszlemowym US Open w Nowym Jorku z kolei dotarli do finału.

Kubot i Melo po raz drugi wystąpią razem w mastersie. Rok temu zatrzymali się na decydującym spotkaniu. 36-letni Polak brał udział w tych zmaganiach w deblu także w latach 2009-10 i 2014. Brazylijczyk zakwalifikował się do nich teraz po raz szósty z rzędu. Żaden z nich nie wygrał jeszcze tego turnieju.

W rywalizacji singlistów w Szanghaju (pula nagród 7,1 mln dol.) wystąpił Hubert Hurkacz, który do turnieju głównego awansował przez eliminacje. Przegrał jednak w pierwszej rundzie z półfinalistą styczniowego Australian Open Koreańczykiem Hyeon Chungiem 4:6, 6:2, 1:6.

Wynik półfinału gry podwójnej:

Łukasz Kubot, Marcelo Melo (Polska, Brazylia, 3) - Oliver Marach, Mate Pavic (Austria, Chorwacja, 2) 6:2, 7:5.