Rozstawiona z "11" Angelique Kerber pokonała łotewską tenisistkę Jelenę Ostapenko (12.) 6:3, 6:3 w półfinale Wimbledonu. Niemka polskiego pochodzenia po raz drugi w karierze zagra w decydującym meczu londyńskiego turnieju wielkoszlemowego.
      
            W finale Wielkiego Szlema trenująca w Puszczykowie Niemka, była liderka światowego rankingu, zagra po raz czwarty. Jej rywalką będzie rozstawiona w nim z "25" Serena Williams.

Solidnie prezentująca się Kerber przez większość czwartkowego spotkania nie miała problemu z wypunktowywaniem rywalki. Słynąca z agresywnej gry Ostepenko co chwila popełniała proste błędy, ułatwiając w ten sposób zadanie przeciwniczce.

W drugiej partii była liderka światowego rankingu prowadziła już 5:1, ale wówczas lepiej zaczęła się spisywać Łotyszka. Ta ostatnia w siódmym gemie obroniła piłkę meczową i zmniejszyła straty do 3:5. Po chwili miała jeszcze jednego "break pointa", jednak Niemka nie pozwoliła jej rozwinąć już bardziej skrzydeł.

Pojedynek, który był pierwszą konfrontacją tych tenisistek, trwał 68 minut. Kerber zanotowała siedem niewymuszonych błędów, Ostapenko 36.


W drugim półfinale Serena Williams pokonała Julię Goerges (13.) 6:2, 6:4 . 

36-letnia Williams po raz 11. wystąpiła w półfinale Wimbledonu, a na tym etapie Wielkiego Szlema zaprezentowała się po raz 35. W finale zawodów tej rangi wystąpi 30. raz, w Londynie zaś po raz 10.

Amerykanka to była liderka światowej listy i zdobywczyni rekordowych w liczonej od 1968 roku Open Erze 23 tytułów wielkoszlemowych w singlu.

Ostatnio mecz w Wimbledonie Williams przegrała w 2014 roku, a jej seria zwycięskich pojedynków powiększyła się w czwartek do 20. Triumfowała w tym turnieju w latach: 2002-03, 2009-10, 2012, 2015-16.

Słynna tenisistka 1 września urodziła córeczkę Alexis Olympię. Ze względu na ciążę miała dłuższą przerwę i obecnie zajmuje 181. miejsce w światowym rankingu. Organizatorzy Wimbledonu, mając takie prawo, przyznali jej rozstawienie - występuje z numerem 25.

Goerges po raz pierwszy w karierze znalazła się w "czwórce" turnieju wielkoszlemowego. 29-letnia Niemka nigdy wcześniej nie awansowała nawet do ćwierćfinału w Wielkim Szlemie. Jej najlepszym wynikiem w Londynie do tego roku była trzecia runda. W latach 2013-2017 przegrywała pierwsze mecze.