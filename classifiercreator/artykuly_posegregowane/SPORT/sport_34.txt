Wisła Kraków SA, której drużyna występuje w piłkarskiej ekstraklasie, ma nowego właściciela - poinformowano w komunikacie opublikowanym na oficjalnej stronie internetowej klubu.
      
            "W sobotę, 22 grudnia 100 procent akcji Wisły Kraków SA trafiło do funduszy inwestycyjnych Alelega Luxembourg S.a.r.l. i Noble Capital Partners Ltd. Członkowie Zarządu klubu oraz Rady Nadzorczej zrezygnowali dziś z pełnionych funkcji, a ich dymisja została przyjęta.

Tymczasowym prezesem Wisły Kraków SA został Adam Pietrowski. Nowy Zarząd i Rada Nadzorcza zostaną ogłoszone w najbliższych dniach. Dotychczasowemu Zarządowi dziękujemy za pracę na rzecz Wisły i życzymy powodzenia!" – napisano.

Od sierpnia 2016 roku właścicielem Wisły SA było Towarzystwo Sportowe Wisła. Piłkarska spółka zmagała się jednak z ogromnymi problemami finansowymi, a jej zadłużenie szacowane jest na ponad 20 milionów złotych.

We wtorek w Zurychu władze Towarzystwa Sportowego Wisła podpisały umowę warunkową na sprzedaż stu procent udziałów w piłkarskiej spółce. Większościowy pakiet - 60 procent akcji przejął zarejestrowany w Luksemburgu fundusz Alelega, którego właścicielem jest Vanna Ly, francuski biznesmen pochodzenia kambodżańskiego. Pozostałe 40 procent udziałów trafiło do angielskiego funduszu Noble Capital Partner, reprezentowanego przez Szweda Matsa Hartlinga.

Sobotni komunikat oznacza, że przekazanie akcji nowym właścicielom stało się faktem. Transakcja zostanie jednak dopełniona dopiero wówczas, gdy do 28 grudnia, do północy, nowi właściciele dokonają przelewu ustalonej kwoty. Według szacunków wynosi ona około 12 milionów złotych i ma być przeznaczona na spłatę najpilniejszych długów.

Gdyby nowi właściciele nie dokonali na czas tego przelewu, wówczas akcje piłkarskiej spółki ponownie trafią do Towarzystwa Sportowego Wisła.

Opublikowany komunikat oznacza także, że Wisłą SA przestaje kierować dotychczasowy zarząd, który tworzyła prezes Marzena Sarapata i wiceprezes Daniel Gołda. Nowy, tymczasowy prezes Wisły SA – Adam Pietrowski był pośrednikiem w transakcji. Prowadzi zarejestrowaną w Berlinie agencję menedżerską ABP Sports Management.

W sobotę o godzinie 13 nowi właściciele Wisły SA spotkali się z prezydentem Krakowa prof. Jackiem Majchrowskim, na którym zapoznali go z planami inwestycyjnymi nie tylko w klubie, ale także w Krakowie i Małopolsce.

Prezydent Majchrowski ocenił, że: "rozmowa ta była dość optymistyczna".