Zawieszony na sześć lat były prezydent Międzynarodowej Federacji Piłki Nożnej (FIFA) Joseph Blatter w piątek obejrzy w Sankt Petersburgu mecz mistrzostw świata Brazylia-Kostaryka. "Do Rosji przyjechałem jako kibic" - podkreślił Szwajcar.

      
            W środę Blatter, posiadający kartę kibica, był na meczu Portugalia-Maroko. Tego samego dnia przyjęty został przez prezydenta Rosji Władimira Putina, na którego osobiste zaproszenie przyjechał na mundial.
"Z prezydentem Putinem spotkałem się na Kremlu. Odbyliśmy krótką rozmowę, były też drinki i poczęstunek. Byłem też na meczu Portugalia-Maroko na Łużnikach. Spotkanie wywołało u mnie spore emocje. Jestem tutaj jako kibic, a nie prezydent FIFA" - powiedział w czwartek Szwajcar dziennikarzom niemieckiej agencji prasowej dpa.

Blatter zamieszany w aferę korupcyjną w FIFA dostał od Komisji Etyki tej organizacji 8-letni zakaz działalności w futbolu, który potem skrócony został do sześciu lat i kończy się w 2021 roku. Jego zdaniem pobyt w Rosji nie narusza postanowień komisji, gdyż nie prowadzi żadnej działalności i przyjechał jako osoba prywatna.