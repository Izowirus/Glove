epa06929717 Munich's head coach Niko Kovac prior to the friendly soccer match between Bayern Munich and Manchester United in Munich, Germany, 05 August 2018. EPA/LUKAS BARTH-TUTTAS Dostawca: PAP/EPA. Archiwum PAP/EPA © 2018 / LUKAS BARTH-TUTTAS
                                        

            Trener Bayernu Monachium Niko Kovac poinformował, że piłkarz tego zespołu Robert Lewandowski dostał zakaz transferu do innego klubu. "Robert wie, jakie mam o nim zdanie i czego od niego oczekuję" - powiedział chorwacki szkoleniowiec dziennikowi "Sport Bild".
      
            Według dziennikarzy gazety Kovac odbył w ubiegłym tygodniu rozmowę z polskim napastnikiem w cztery oczy.

"Klub zdaje sobie sprawę z jakości, jaką on posiada. Jest z całą pewnością w trójce najlepszych piłkarzy świata na tej pozycji. Dlatego na pewno go nie oddamy. Tak powiedziałem mu w naszej rozmowie, a on to zaakceptował, co mnie bardzo cieszy" - relacjonował Kovac.

Od kilku miesięcy spekulowano na temat transferu Polaka do Realu Madryt, a ostatnio mowa była także o Manchesterze United czy Chelsea Londyn. Ostatecznie jednak wygląda na to, że trzykrotny król strzelców niemieckiej ekstraklasy pozostanie w Monachium. Tym bardziej że Kovac, który jeszcze w minionym sezonie prowadził Eintracht Frankfurt, wykluczył ściągnięcie do Bayernu byłego podopiecznego, rodaka i wicemistrza świata Ante Rebica, który również jest napastnikiem.

"Ante ma wspaniałą osobowość i jest znakomitym piłkarzem, który bardzo rozwinął się przez ostatnie lata we Frankfurcie i w reprezentacji Chorwacji. Kiedy patrzy się jednak na naszą kadrę, można zauważyć, że na tej pozycji dysponujemy bardzo dużą jakością. Dlatego zatrudnienie Ante Rebica nie miałoby sensu" - wyjaśnił.

Umowa Lewandowskiego z Bayernem obowiązuje do końca czerwca 2021 roku.