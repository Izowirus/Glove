epa06627677 Agnieszka Radwanska of Poland in action against Simona Halep of Romania during their third round match at the Miami Open tennis tournament on Key Biscayne, Miami, Florida, USA, 24 March 2018.  EPA/ERIK S. LESSER 
Dostawca: PAP/EPA. PAP/EPA © 2018 / ERIK S. LESSER
                                        

            Agnieszka Radwańska z powodu kłopotów zdrowotnych nie zagra w rozpoczynającym się 27 maja wielkoszlemowym turnieju French Open w Paryżu - poinformował portal sport.pl, cytując męża i drugiego trenera tenisistki Dawida Celta.
      
            "Mogę powiedzieć na 100 procent, że Agnieszka nie zagra w Paryżu" - powiedział Celt.

Byłyby to pierwsze od Wimbledonu w 2006 roku zawody wielkoszlemowe, które opuściłaby zajmująca 28. miejsce w światowym rankingu Radwańska. Od tego czasu zagrała w 47 kolejnych imprezach tej rangi. W Paryżu najlepiej spisała się w 2013 roku, kiedy dotarła do ćwierćfinału.

29-letnia tenisistka ostatni mecz rozegrała 24 kwietnia, kiedy skreczowała w spotkaniu pierwszej rundy w Stambule z Chorwatką Donną Vekic.

Później z powodu kłopotów z plecami wycofała się z turnieju w Madrycie, do którego wcześniej była zgłoszona.

Jeszcze w kwietniu Celt liczył na to, że Radwańska w Paryżu wystąpi. "Mamy nadzieję, że do czasu turnieju w Paryżu Agnieszka się wykuruje i wszystko będzie ok. Będziemy robić wszystko, żeby w stolicy Francji zagrała" - mówił wówczas.

Kłopoty zdrowotne mocniej zaczęły doskwierać Polce w poprzednim sezonie. Kilka infekcji wirusowych, kontuzje i słabsze wyniki sprawiły, że pogorszyły się jej notowania w rankingu WTA. W tym sezonie też jak na razie nie zanotowała sukcesu. Jedynym przebłyskiem było marcowe zwycięstwo nad liderką światowej listy Rumunką Simoną Halep w trzeciej rundzie turnieju w Miami, ale przegrała tam w kolejnym etapie. Po powrocie z Florydy okazało się, że zmagała się tam z kolejną infekcją.