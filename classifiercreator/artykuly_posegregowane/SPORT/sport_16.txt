Broniący trofeum Szwajcarzy Roger Federer i Belinda Bencic wygrali w Perth z Sereną Williams i Francesem Tiafoe z USA 2:1 w meczu drugiej kolejki grupy B Pucharu Hopmana, nieoficjalnych mistrzostw globu drużyn mieszanych. O zwycięstwie Helwetów zdecydował mikst.
      
            Noworoczne zmagania rozpoczęli od singla Federer i Tiafoe. Szwajcar nie dał większych szans partnerowi Williams, pokonując go 6:4, 6:1. Później Amerykanka wyrównała stan rywalizacji, wygrywając z Bencic w trzech setach 4:6, 6:4, 6:3.

O wyniku spotkania decydował zatem mikst, w którym set kończy się po czterech wygranych gemach. Szwajcarzy wygrali 4:2, 4:3 (5-3). Rywalizacja par mieszanych była ozdobą dnia, ponieważ po raz pierwszy w historii naprzeciw siebie stanęli Federer i Williams, należący do najwybitniejszych tenisistów w historii.

Williams wygrała w Perth oba swoje pojedynki singlowe - w poniedziałek pokonała także Greczynkę Marię Sakkari - jednak Amerykanie przegrali oba mecze 1:2 i nie mają już szans na zajęcie pierwszego miejsca w grupie i w związku z tym nie wystąpią w finale. Na zakończenie udziału w turnieju zmierzą się z Wielką Brytanią, reprezentowaną przez Camerona Norrie i Katie Boulter.

Także Federer był dwukrotnie zwycięski w singlu - wcześniej z Norriem. Szwajcarzy wygrali także oba miksty, prowadzą w tabeli i są bardzo bliscy awansu do finału. W czwartek zmierzą się z Grekami Sakkari i Stefanosem Tsitsipasem.

Wynik meczu grupy B

Szwajcaria - USA 2:1

Roger Federer - Frances Tiafoe 6:4, 6:1

Belinda Bencic - Serena Williams 6:4, 4:6, 3:6

Bencic, Federer - Williams/Tiafoe 4:2, 4:3 (5-3)

M Z P mecze sety

1. Szwajcaria 2 2 0 5-1 11:2

2. Grecja 2 1 1 3-3 7:9

3. Wielka Brytania 2 1 1 2-4 5:9

4. USA 2 0 2 2-4 6:9