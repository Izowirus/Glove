"Bitwą o przetrwanie" nazywa rosyjski dziennik sportowy "Sport Express" mecz piłkarskich mistrzostw świata Polska - Kolumbia, który odbędzie się w niedzielę w Kazaniu. Gazeta zaznacza, że remis nie będzie korzystny dla żadnej z drużyn, przy czym prognozuje wynik 1:1.
      
            „Chociaż grupa H oceniana była w większości jako niemal najbardziej wyrównana, jeśli chodzi o zestaw uczestników, to jednak dwie drużyny w niej wyróżniano” – przypomina "Sport Express" w komentarzu na stronie internetowej, wymieniając właśnie Polskę i Kolumbię.

Teraz, jak wskazuje, „konfrontacja między nimi” stanie się dla obu drużyn „bitwą o przetrwanie”. Dla każdej z nich „klęska niemal na pewno stanie się wyrokiem, a remis nie będzie specjalnym rozwiązaniem”.

„Sport Express” porównuje pierwsze na obecnym mundialu przegrane mecze obu reprezentacji - Polski z Senegalem i Kolumbii z Japonią. Ocenia, że mecz „biało-czerwonych” był ich najgorszym pojedynkiem od dłuższego czasu i że Robert Lewandowski „zupełnie nie wyróżnił się” podczas tej gry. Jako „dobrą wiadomość” ocenia to, że w meczu w Kazaniu mogą wziąć udział Jakub Błaszczykowski oraz „kluczowy obrońca” Polaków Kamil Glik.

Jako kibic typuje w "Sport Expressie" wynik 1:1 Witalij Pietrow, pierwszy rosyjski kierowca w wyścigach Formuły 1. Jako ekspert wypowiada się były obrońca reprezentacji Rosji w piłce nożnej Andriej Sołomatin, prognozując identyczny wynik. W meczu z Senegalem Polacy byli rozczarowujący, ale i drużyny z Ameryki Południowej ogółem na obecnym mundialu nie wywierają wielkiego wrażenia - tłumaczy Sołomatin.

Niedzielny mecz w Kazaniu zapowiada na stronie internetowej rządowy dziennik „Rossijskaja Gazieta”. Nie prognozuje wyniku pojedynku, jednak podkreśla, że Polska i Kolumbia „uważane były za faworytów grupy H, ale nieprzyjemnie rozczarowały swoich kibiców”. Teraz obie drużyny muszą się zrehabilitować „i zrobić wszystko, by w Kazaniu zdobyć punkty”.

Z Moskwy Anna Wróbel