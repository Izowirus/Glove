Lang Team Race w Warszawie Lang Team Race / Michał Kapusta
                                        

            Maciej Roguski i Joanna Kucal na dystansie Maxi oraz Paweł Drab i Magdalena Kizerwatter-Świda na dystansie Mini okazali się najszybsi podczas inauguracyjnych zawodów Lang Team Race w Warszawie. Na starcie pojawiło się wiele kolarskich gwiazd sprzed lat z Czesławem Langiem, Lechosławem Michalakiem i Krzysztofem Sujką na czele.
      
            104 kilometry liczył dystans Maxi podczas warszawskiego wyścigu Lang Team Race. Zawody dla amatorów w profesjonalnej oprawie przyciągnęły do Wilanowa wielu miłośników szosówek. Była to także okazja do przyjacielskiej rywalizacji znakomitych przed laty kolarzy. W kategorii M-5 rywalizowali między innymi Czesław Lang, wicemistrz olimpijski z Moskwy, Lechosław Michalak – triumfator Tour de Pologne w 1977 roku oraz Krzysztof Sujka, wicemistrz świata z 1978 roku. „Tworzymy taki jeden team. Cieszę się, że udaje nam się wspólnie spotykać i wspólnie ścigać. Bawimy się na tych wyścigach jak dzieci. Dziś pilnowało mnie wielu rywali, musieliśmy zagrać taktycznie. Nie zawsze można wygrać, ale trzeba się ścigać. Fajnie widzieć tylu ludzi na szosówkach” – powiedział Czesław Lang, który dziś zajął czwarte miejsce w kategorii M-5. Zwyciężył Lechosław Michalak, który o sekundę wyprzedził Krzysztofa Sujkę. „Było dzisiaj co jechać. Jako doświadczeni kolarze wiedzieliśmy jak wykorzystać boczny wiaterek. Rozerwaliśmy grupę, a potem rozegraliśmy końcówkę. Zawsze jest element rywalizacji. Każdy zawodnik ma swoją ikrę sportową, to go buduje i motywuje do jeszcze większej walki” – powiedział na mecie Michalak. „Nuta rywalizacji i pasja wygrywania pozostają, więc miejsca są dla nas ważne. Cieszę się, że te wyścigi się rozwijają, dla nas to możliwość wspólnego spotkania i ścigania. Dziś dopisała pogoda, a ja ze swojej formy jestem zadowolony” – dodał Sujka.

Najszybsi w ogóle na dystansie Maxi okazali się Maciej Roguski z Warszawy oraz Joanna Kucal (KTK IMAGE CYCLING TEAM). Przy sprzyjającej pogodzie i płaskiej trasie niektórzy pędzili z prędkością ponad 42 km/h. Najszybszy ze wszystkich okazał się Roguski, który zameldował się na mecie po 2 godzinach 26 minutach i 35 sekundach. Kilka sekund za nim finiszowali Grzegorz Golonko (Active Jet) oraz Piotr Wadecki (Polkowice). Bardzo zacięta walka o zwycięstwo toczyła się wśród kobiet. W efekcie trzy najlepsze zawodniczki miały na mecie ten sam czas – 3:00:59. Zwyciężyła Joanna Kucal, druga była Magdalena Chmielewska z Warszawy, a trzecie miejsce zajęła Małgorzata Burzyńska (VACC). Na dystansie Mini, który w Warszawie liczył 46 kilometrów triumfowali Paweł Drab (Rycerze Rolanda Maciejewski Team) oraz Magdalena Kizerwetter-Świda (JB Rowery). Następne zawody z cyklu Lang Team Race zostaną rozegrane w sobotę 26 maja w Gdańsku.

Wyniki poszczególnych kategorii wiekowych Lang Team Race Warszawa - http://langteamrace.pl/maraton-warszawa-2018/

Szczegóły dotyczące Lang Team Race w Gdańsku - http://langteamrace.pl/maraton-gdansk-2018/