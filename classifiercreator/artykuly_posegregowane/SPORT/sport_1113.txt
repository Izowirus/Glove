epa06637682 Silver medalist Kacper Klos of Poland makes an attempt during the 85 kg men's snatch final at the Weightlifting European Championships, held at the Olympic Center in Izvorani village, 40 Km north from Bucharest, Romania, 30 March 2018.  PAP/EPA/ROBERT GHEMENT
                                        

            Kacper Kłos (Tarpan Mrocza) uzyskał w dwuboju 342 kg i zdobył srebrny medal w kat. 85 kg w mistrzostwach Europy w podnoszeniu ciężarów w Bukareszcie. Zwyciężył Gruzin Rewaz Dawitadze z rezultatem 353 kg.
      
            Trzecie miejsce zajął Francuz Brandon Vautard - 335 kg.

Krzysztof Zwarycz (Budowlani Opole), który rok temu w Splicie był trzeci, w Bukareszcie został sklasyfikowany na szóstej pozycji z rezultatem 332 kg w dwuboju. 20-letni Kłos wywalczył 175. medal dla Polski w ME, a 66. srebrny.

Przed wyjazdem do Bukaresztu jednym z głównych kandydatów do medalu był Zwarycz, który w 2017 roku w USA wywalczył tytuł wicemistrza świata. Tym razem jednak doświadczony Zwarycz formą nie zachwycił (miał tylko dwa udane podejścia, po jednym w rwaniu i podrzucie), ale godnie na pomoście tym razem zastąpił go Kłos.

Po rwaniu liderem był Dawitadze, który osiągnął 163 kg i aż o dziesięć kilogramów wyprzedzał Polaka. Kłos dźwigał doskonale, zaliczył trzy podejścia do 148, 151 i 153 kg. Tym ostatnim ustanowił rekord życiowy. Zwarycz miał tylko jedno udane podejście - pierwsze do 150 kg, dwa pozostałe do 153 kg spalił. Rok temu w Splicie zawodnik Budowlanych Opole uzyskał 159 kg.

W podrzucie Gruzin potwierdził, że rywale nie mają szans, aby mu w tym roku zagrozić. 19-latek zaliczył 190 kg (drugi rezultat boju), w sumie miał udane wszystkie sześć podejść i zapewnił sobie zwycięstwo. Bój wygrał Francuz Vautard, który podrzucił 191 kg.

Kłos zaliczył 186 i 189 kg. Trzecie podejście do 191 kg było spalone, ale i tak ustanowił rekord życiowy w dwuboju.

W Bukareszcie startował tylko jeden medalista poprzedniej edycji ME - Zwarycz. Mistrza z 2017 roku Ukraińca Oleksandra Pielieszenki i wicemistrza Rosjanina Artema Okułowa zabrakło, gdyż ich narodowe federacje są zawieszone przez IWF za skandale dopingowe.

Kłos wywalczył w tegorocznych ME trzeci medal dla Polski. Dwa pierwsze zdobyły kobiety - złoty w kat. 53 kg Joanna Łochowska i brązowy w 69 kg Patrycja Piechowiak.
Wyniki w kat. 85 kg:
1. Rewaz Dawitadze (Gruzja) 353 kg (163+190)2. Kacper Kłos (Polska) 342 (153+189)3. Brandon Vautard (Francja) 335 (144+191)4. Karol Samko (Słowacja) 334 (145+189)5. Tom Schwarzbach (Niemcy) 333 (148+185)6. Krzysztof Zwarycz (Polska) 332 (150+182)