Hubert Hurkacz awansował do turnieju głównego wielkoszlemowego US Open w Nowym Jorku. W trzeciej, ostatniej rundzie kwalifikacji 21-letni polski tenisista pokonał swojego rówieśnika Hiszpana Pedro Martineza 6:3, 6:3.
      
            W poprzednich fazach eliminacji rozstawiony w nich z numerem szóstym Polak (109. ATP), który debiutuje w US Open, pokonał również w dwóch setach Australijczyka Johna Patricka Smitha i Białorusina Jegora Gierasimowa.

W piątkowym pojedynku ze 182. na światowej liście Martinezem Hurkacz nie miał większych problemów, choć warto zauważyć, że zawodnicy dość często wygrywali gemy przy podaniu rywala (zwłaszcza w drugim secie).

W pierwszej partii od stanu 3:3 Polak nie stracił żadnego gema, a w drugiej objął prowadzenie 4:1 i utrzymał je do końca, dzięki czemu zapewnił sobie miejsce w głównej drabince US Open.

W kwalifikacjach odpadli Kamil Majchrzak i Magdalena Fręch, a pewne udziału w turnieju głównym są Agnieszka Radwańska i Magda Linette.