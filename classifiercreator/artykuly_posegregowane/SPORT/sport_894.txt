Bernd Leno, Jonathan Tah, Leroy Sane i Nils Petersen nie znaleźli się w 23-osobowej kadrze Niemiec na mistrzostwa świata w Rosji. Broniący tytułu podopieczni Joachima Loewa zagrają w grupie z Meksykiem, Szwecją i Koreą Południową.
      
            Największym zaskoczeniem jest nieobecność w reprezentacji Sane, który w barwach mistrza Anglii - Manchesteru City rozegrał 32 mecze, w tym 27 w podstawowym składzie, i strzelił 10 bramek.

"W życiu trenera są lepsze dni, niż kiedy ma wysłać do domu czterech zawodników" - stwierdził na poniedziałkowej konferencji prasowej Loew. Niemiecki zespół narodowy przebywa na zgrupowaniu we Włoszech.

W kadrze jest m.in. wracający po urazie bramkarz Manuel Neuer. W sobotę wystąpił w towarzyskim spotkaniu z Austrią (1:2) w Klagefurcie. Neuer (Bayernu Monachium) rozegrał oficjalny mecz po raz pierwszy po ponad ośmiu miesiącach przerwy spowodowanej kontuzją stopy.

Z niemieckich piłkarzy najwięcej gier w reprezentacji mają: Thomas Mueller (90 i 38 goli), Mesut Oezil (89/23), Toni Kroos (82/12), Neuer (74), Mario Gomez (73/31), Sami Khedira (73/7), Jerome Boateng (70/1) oraz Mats Hummels (63/5).

23-osobowa kadra Niemiec na mistrzostwa świata:

Bramkarze: Marc-Andre ter Stegen (Barcelona), Manuel Neuer (Bayern Monachium), Kevin Trapp (Paris Saint-Germain).

Obrońcy: Mats Hummels (Bayern Monachium), Jerome Boateng (Bayern Monachium), Joshua Kimmich (Bayern Monachium), Jonas Hector (FC Koeln), Antonio Ruediger (Chelsea Londyn), Niklas Suele (Bayern Monachium), Marvin Plattenhardt (Hertha Berlin), Matthias Ginter (Borussia Moenchengladbach).

Pomocnicy: Toni Kroos (Real Madryt), Thomas Mueller (Bayern Monachium), Marco Reus (Borussia Dortmund), Sami Khedira (Juventus Turyn), Mesut Oezil (Arsenal Londyn), Julian Draxler (Paris Saint-Germain), Ilkay Guendogan (Manchester City), Leon Goretzka (Schalke 04 Gelsenkirchen), Sebastian Rudy (Bayern Monachium), Julian Brandt (Bayer Leverkusen).

Napastnicy: Mario Gomez (VfB Stuttgart), Timo Werner (RB Lipsk).