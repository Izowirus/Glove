Kamil Stoch zajął pierwsze, a Dawid Kubacki - drugie miejsce w konkursie Pucharu Świata w skokach narciarskich w Lillehammer. Stoch umocnił się na prowadzeniu w klasyfikacji generalnej PŚ oraz w rozgrywanym na czterech norweskich obiektach cyklu Raw Air.
      
            Stoch zwyciężył z bardzo wysoką notą 306,4 pkt za skoki na odległość 140,5 oraz 141 m i wyprzedził aż o 27,7 pkt Kubackiego. Trzecie miejsce zajął Norweg Robert Johansson.

Zajmujący trzecią lokatę na półmetku Stefan Hula spadł na dziewiątą, Piotr Żyła ukończył konkurs na 14. miejscu, a Jakub Wolny - na 20.

Stoch odniósł 28. zwycięstwo w Pucharze Świata, natomiast Kubacki uzyskał najlepszy w karierze wynik w tym cyklu.

Po raz czwarty konkurs Pucharu zakończył się podwójnym polskim zwycięstwem. 27 stycznia 1980 roku w Zakopanem triumfował Piotr Fijas przed Stanisławem Bobakiem, 21 grudnia 2013 w Engelbergu - Jan Ziobro przed Stochem, a 11 grudnia 2016 na tej samej skoczni w Lillehammer - Stoch przed Maciejem Kotem.

Skoczek z Zębu wciąż jest w wielkiej formie. Bezpośrednio po igrzyskach w Pjongczangu, gdzie zdobył złoty medal olimpijski na dużej skoczni i brązowy w drużynie, odniósł triumf w zawodach PŚ w Lahti. W poniedziałek, wygrywając z ogromną przewagą kwalifikacje w Lillehammer, pokazał rywalom, że szóste miejsce dzień wcześniej w zawodach w Oslo było tylko wypadkiem przy pracy. We wtorek znów ich zdeklasował.



Na półmetku zawodów realny wydawał się scenariusz, że Polacy zajmą całe podium, co byłoby pierwszym takim przypadkiem w historii Pucharu Świata. Prowadził z dużą przewagą Stoch, przed Kubackim i Hulą, ale temu ostatniemu deptali po piętach rywale z Niemiec i Norwegii. Hula, który jeszcze nigdy nie był w pierwszej trójce zawodów PŚ, nie utrzymał wysokiej pozycji. Skoczył tylko 129 m i spadł na dalsze miejsce. Po chwili Kubacki osiągnął 140,5 m i objął prowadzenie, a Stoch przypieczętował zwycięstwo, lądując pół metra dalej.

Oprócz Polaków, tylko Niemiec Richard Freitag przekroczył granicę 140 m (w drugiej próbie 141,5 m), ale w odróżnieniu od nich przykucnął przy lądowaniu i otrzymał niskie noty za styl, zajmując ostatecznie piątą lokatę.

Stoch we wtorek podwoił przewagę punktową nad drugim w klasyfikacji cyklu Raw Air Johanssonem. Wyprzedza go już o 56,2 pkt. Na cykl składają się kwalifikacje oraz konkursy na skoczniach w Oslo, Lillehammer, Trondheim i na mamucim obiekcie w Vikersund. Zwycięzca otrzyma czek na 60 tys. euro.

W środę odbędą się kwalifikacje do konkursu w Trondheim.

Wyniki:

Kamil Stoch (Polska) 306,4 (140,5/141,0)
Dawid Kubacki (Polska) 278,7 (139,0/140,5)
Robert Johansson (Norwegia) 273,7 (137,0/136,5)
Andreas Stjernen (Norwegia) 272,5 (134,5/133,5)
Richard Freitag (Niemcy) 271,1 (135,0/141,5)
Johann Andre Forfang (Norwegia) 268,0 (137,0/131,5)
Peter Prevc (Słowenia) 263,4 (134,5/135,0)
Stefan Kraft (Austria) 262,2 (135,5/126,5)
Stefan Hula (Polska) 261,7 (139,5/129,0)
Daniel-Andre Tande (Norwegia) 257,7 (135,5/125,0)
...
Piotr Żyła (Polska) 252,8 (133,0/128,5)
Jakub Wolny (Polska) 239,6 (132,0/124,0)
Maciej Kot (Polska) 114,8 (126,0)
Klasyfikacja PŚ (po 17 z 22 zawodów):

Kamil Stoch (Polska) 1103 pkt
Richard Freitag (Niemcy) 913
Daniel-Andre Tande (Norwegia) 849
Andreas Wellinger (Niemcy) 804
Johann Andre Forfang (Norwegia) 640
Stefan Kraft (Austria) 616
Robert Johansson (Norwegia) 580
Dawid Kubacki (Polska) 550
Markus Eisenbichler (Niemcy) 495
Junshiro Kobayashi (Japonia) 484
...
Stefan Hula (Polska) 363
Piotr Żyła (Polska) 355
Maciej Kot (Polska) 234
Jakub Wolny (Polska) 64
Tomasz Pilch (Polska) 1
Klasyfikacja Raw Air:

Stoch 1141,5 pkt
Johansson 1085,3
Forfang 1055,5
Stjernen 1053,5
Kraft 1042,7
Kubacki           1040,8
...
Hula 853,2
Żyła 718,1
Wolny 696,6
Kot 569,1