Telewizja Polska pozyskała prawa do transmisji wszystkich zagranicznych konkursów Pucharu Świata i Letniej Grand Prix w skokach narciarskich oraz wybranych zawodów Pucharu Świata w biegach narciarskich kobiet i mężczyzn na trzy kolejne sezony.
      
            W pakiecie są także dwie edycje mistrzostw świata w narciarstwie klasycznym.

"Bez skoków narciarskich nie ma Telewizji Polskiej. Od czasów fantastycznych sukcesów Adama Małysza ta konkurencja jest częścią polskiej tożsamości. To element nowoczesnego patriotyzmu. Gdyby nie udało nam się pozyskać tych praw, wypominałbym to sobie do końca życia" - powiedział na czwartkowej konferencji prasowej prezes Telewizji Polskiej Jacek Kurski.

Według podpisanej umowy sublicencyjnej z Eurosportem, TVP będzie mogła transmitować w antenach otwartych wszystkie sesje konkursowe zagranicznych zawodów Pucharu Świata w skokach narciarskich przez trzy najbliższe sezony: 2018/19, 2019/20 i 2020/2021. Zawody w Polsce (Wisła, Zakopane) już wcześniej zostały zakupione przez TVP od Polskiego Związku Narciarskiego, podobnie jak konkursy Letniej Grand Prix w Wiśle i Zakopanem. Ten ostatni cykl zagości w całości na antenach Telewizji Polskiej w latach 2019-2021.

"Robimy wszystko, aby nie zawieść nie tylko TVP, ale również kibiców. Nie myślimy jedynie o tych trzech najbliższych latach, ale również o kolejnych, aby były równie owocne jak ostatnie. Nie wolno nam stać w miejscu. W dzisiejszym sporcie zawodowym musimy być na bieżąco ze wszystkimi nowinkami technicznymi. To ma potężny wpływ na wyniki" - podkreślił świetny przed laty skoczek narciarski pełniący obecnie funkcję dyrektora ds. skoków i kombinacji norweskiej w Polskim Związku Narciarskim Adam Małysz.



TVP nabyła także prawa do Pucharu Świata w biegach narciarskich kobiet i mężczyzn w latach 2018-21. Widzowie będą mogli zobaczyć po 20 wybranych zawodów w każdym z trzech sezonów. W pakiecie znalazły się także wybrane konkurencje mistrzostw świata w narciarstwie klasycznym (skoki i biegi narciarskie), które w 2019 roku zostaną rozegrane w Seefeld, a w 2021 roku – w Oberstdorfie.