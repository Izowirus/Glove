epa06985759 Hubert Hurkacz of Poland hits a return to Marin Cilic of Croatia during the fourth day of the US Open Tennis Championships the USTA National Tennis Center in Flushing Meadows, New York, USA, 30 August 2018. The US Open runs from 27 August through 09 September.  EPA/JASON SZENES 
Dostawca: PAP/EPA. PAP/EPA © 2018 / JASON SZENES
                                        

            Hubert Hurkacz odpadł w drugiej rundzie wielkoszlemowego US Open po porażce z rozstawionym z numerem siódmym Marinem Cilicem 2:6, 0:6, 0:6. Chorwacki tenisista pokonał wrocławianina na tym samie etapie także w tegorocznym French Open.
      
            Poprzedni pojedynek tych zawodników odbył się 31 maja. Hurkacz nie przestraszył się w Paryżu znacznie bardziej utytułowanego oraz doświadczonego przeciwnika i pokazał się z dobrej strony, ale wystarczyło to na wygranie seta. Cilic zwyciężył wtedy 6:2, 6:2, 6:7 (3-7), 7:5.

Tym razem Chorwat udzielił debiutującemu w nowojorskiej imprezie Polakowi surowej lekcji. Można się było spodziewać, że na obiektach Flushing Meadows będzie jeszcze groźniejszy niż na paryskiej "mączce". Cztery lata temu triumfował w US Open, zdobywając swój jedyny dotychczas tytuł wielkoszlemowy. W tej imprezie rywalizacja toczy się na kortach twardych, a gracz z Bałkanów 14 ze swoich 18 sukcesów w turniejach ATP odniósł właśnie na takiej nawierzchni. Poza tym jest też finalistą styczniowego Australian Open i ubiegłorocznego Wimbledonu.

21-letni wrocławianin i starszy o dziewięć lat Cilic dwa dni temu w pierwszej rundzie US Open nie dokończyli swoich meczów z powodu kreczu rywali. Stefano Travaglia poddał spotkanie przy stanie 6:2, 2:6, 7:6 (8-6), 3:0 dla Hurkacza, który - tak jak Włoch - dostał się do głównej drabinki z kwalifikacji. Rumun Marius Copil z kolei zrezygnował z dalszej gry przy prowadzeniu Chorwata 7:5, 6:1, 1:1.

Obaj też dysponują bardzo zbliżonymi warunkami fizycznymi - Polak ma 1,96 m wzrostu, a drugi jest o dwa centymetry wyższy. Ich mocną stroną jest przeważnie serwis, ale nie opierają swojej gry wyłącznie na tym elemencie.

W czwartek faworyt od razu chciał pokazać, że mimo tych podobieństw ma nad przeciwnikiem przewagę doświadczenia i siły uderzenia. Po swoich dwóch pierwszych gemach serwisowych miał już na koncie cztery asy. 109. w rankingu ATP Hurkacz nie był w stanie zagrozić mu w ten sam sposób. Po jego podaniu dochodziło do dłuższych wymian, ale na początku był jeszcze w stanie uniknąć poważniejszego zagrożenia stratą podania.

Tenisista z Bałkanów "rozkręcał się" stopniowo 
 
Wrocławianin nie spuszczał jednak głowy i po ładnej akcji zaskoczył Cilica na początku trzeciego gema. Ten odpowiedział dwoma punktami zdobytymi bezpośrednio dzięki serwisowi, ale po chwili zaliczył podwójny błąd i Hurkacz miał dwa "break pointy". Chorwat zepsuł też kolejne podanie, ale w następnej akcji Polak posłał piłkę w siatkę. Dwa asy z rzędu pozwoliły wyżej notowanemu z zawodników opanować sytuację. Ostatni punkt zdobył po błędzie przeciwnika.

Zmobilizowany Cilic zabrał się za powiększanie przewagi. Przyśpieszył grę, a Hurkacz nie radził sobie z jego mocnymi zagraniami. Kilka razy Polak zapunktował precyzyjnymi uderzeniami, za które publiczność nagradzała go brawami, ale często nie był w stanie umieścić piłki w polu gry.

Tenisista z Bałkanów stopniowo "rozkręcał się". Ostatniego gema w tym spotkaniu oddał rywalowi w pierwszej partii, prowadząc 4:1. Serwisy wrocławianina nie robiły na nim wrażenia, sam zaś notował kolejne asy. Hurkacz próbował walczyć - przy stanie 0:2 w drugim secie zapisał na swoim koncie cztery punkty z rzędu i doprowadził do równowagi. Cilic nie pozwolił mu jednak na więcej. U przegrywającego chwilę później już 0:4 Polaka widać było rosnące zniechęcenie.

Podobny obraz miała ostatnia odsłona. Faworyt wykorzystał pierwszą piłkę meczową i wywalczył awans po 79 minutach gry.

Statystyki wyraźnie przemawiają na korzyść Chorwata, który miał 13 asów, jeden podwójny błąd, 34 uderzenia wygrywające i 12 niewymuszonych błędów. W przypadku Polaka było ich - odpowiednio - trzy, sześć, 14 i 20.

Hurkacz ma szansę zadebiutować w połowie września w czołowej "100" rankingu ATP
 
Hurkacz powtórzył swój najlepszy wynik w Wielkim Szlemie. W tym roku zaczął występować w eliminacjach imprez tej rangi. W Australian Open startował bez powodzenia, ale we French Open przedarł się do głównej drabinki i zatrzymał się na wspomnianej drugiej rundzie. W Wimbledonie dostał się do zasadniczej części turnieju jako tzw. szczęśliwy przegrany, lecz w meczu otwarcia musiał uznać wyższość rywala.

Dzięki rezultatowi zanotowanemu w Nowym Jorku 21-letni Polak ma szansę zadebiutować w połowie września w czołowej "100" rankingu ATP.

Był on ostatnim polskim singlistą w stawce zawodów na obiektach Flushing Meadows. Agnieszka Radwańska i Magda Linette przegrały swoje pierwsze pojedynki w poniedziałek.

Wynik meczu 2. rundy singla mężczyzn:

Marin Cilic (Chorwacja, 7) - Hubert Hurkacz (Polska) 6:2, 6:0, 6:0.