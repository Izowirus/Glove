Międzynarodowa Federacja Piłkarska (FIFA) ukarała w sobotę finansowo cztery federacje uczestniczące w mistrzostwach świata w Rosji: gospodarzy, Meksyk, Serbię i Maroko.
      
            Najpierw poinformowano o grzywnie dla Rosji, która musi zapłacić 10 tysięcy franków szwajcarskich za wywieszenie przez kibiców tego kraju "dyskryminacyjnego baneru" podczas meczu z Urugwajem, przegranego przez gospodarzy 0:3. Spotkanie grupy A odbyło się 25 czerwca w Samarze. FIFA nie poinformowała, jaką treść zawierał zakwestionowany baner.

Na liście ukaranych znalazły się także trzy inne federacje. Najwięcej, 65 tys. franków, będzie musiało zapłacić Maroko za zachowanie kibiców i inne przewinienia przy okazji meczu z Hiszpanią w Kaliningradzie (25 czerwca, 2:2). Z trybun na boisko rzucano różne przedmioty, a sześciu członków ekipy po ostatnim gwizdku sędziego wbiegło na boisko. Ponadto ostrzeżenia otrzymali piłkarz Noureddine Amrabat za krytyczne komentowanie systemu VAR oraz prezydent federacji za przebywanie w czasie meczu w strefie technicznej drużyny.

Meksykańska federacja zapłaci 15 tys. franków za rzucanie przez kibiców przedmiotów na boisko podczas przegranego 0:3 spotkania ze Szwecją (27 czerwca w Jekaterynburgu). Na Serbię nałożono grzywnę 20 tys. franków za wywieszenie przez kibiców "politycznego i obraźliwego transparentu" podczas meczu z Brazylią (0:2, 27 czerwca w Moskwie). Bałkańska federacja została ukarana już po raz drugi w czasie mundialu w Rosji.

Wcześniej FIFA ukarała Polskę grzywną 10 tys. franków za eksponowanie przez kibiców "politycznego i obraźliwego transparentu" na meczu z Senegalem (1:2, w Moskwie).