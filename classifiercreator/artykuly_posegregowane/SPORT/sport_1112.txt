epa06637909 Zlatan Ibrahimovic poses with his jersey at a press conference introducing him as a member of the LA Galaxy in Carson, California, USA, 30 March 2018.  EPA/ANDREW GOMBERT 
Dostawca: PAP/EPA. PAP/EPA © 2018 / ANDREW GOMBERT
                                        

            Po przejściu do Los Angeles Galaxy Szweda Zlatana Ibrahimovicia europejska piłka nożna straciła "wielkiego gracza", ale dzięki temu poziom soccera w USA znacznie się podniesie - uważa szkoleniowiec Manchesteru United Portugalczyk Jose Mourinho.
      
            Pod koniec ubiegłego tygodnia Ibrahimovic, ostatnio występujący w Manchesterze United, przeszedł do Los Angeles Galaxy.

"Dla mnie to jest zawsze bardzo smutne, gdy doskonały piłkarz odchodzi z klubu. Pamiętam ostatni mecz Luisa Figo ze mną i Interem, to był jeden z najsmutniejszych momentów w mojej karierze zawodowej. Dzisiaj mogę tylko powiedzieć: żegnaj Zlatan, piłka w Europie straciła bardzo wiele" - powiedział Mourinho.

Portugalczyk dodał jednak, że wierzy, iż okres gry w LA Galaxy nie będzie dla Szweda stracony.

"To będzie dobry czas dla futbolu amerykańskiego. Ibra pokaże tam pasję i pełny profesjonalizm, jest on przecież wielką piłkarską osobowością. Pokaże tam, jak można się cieszyć piłką w ostatnich latach kariery" - dodał szkoleniowiec.

W ubiegły czwartek Ibrahimovic rozstał się z Manchesterem United. Angielski klub rozwiązał z nim kontrakt ze skutkiem natychmiastowym za porozumieniem stron. Słynny Szwed nie wystąpił w żadnym oficjalnym meczu od grudnia z powodu kontuzji.

Przejście 36-letniego Ibrahimovica do MLS nie było zaskoczeniem. Od pewnego czasu amerykańskie media informowały, że takie są plany i że Szwed podpisze kontrakt do końca sezonu 2019.

Ibrahimovic doznał poważnej kontuzji kolana 20 kwietnia ubiegłego roku podczas spotkania z RSC Anderlecht w Lidze Europejskiej, a mimo to był najlepszym strzelcem "ManU" w sezonie 2016/17. Do gry powrócił dopiero w listopadzie. Jednak już w połowie grudnia w ligowym starciu z Burnley znów nabawił się poważnej kontuzji.

Reprezentacyjną karierę zakończył po Euro 2016, rozegrawszy 116 meczów, w których zdobył 62 bramki. Jednak na początku marca "Ibra" powiedział dziennikarzom, że jest zainteresowany grą w piłkarskich mistrzostwach świata w Rosji (14 czerwca - 15 lipca).