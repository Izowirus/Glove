W dwóch pierwszych startach na igrzyskach w Pjongczangu polskie biathlonistki spisały się poniżej oczekiwań. Spadła na nie krytyka, ale w czwartek świetnie odpowiedziała na nią Monika Hojnisz, zajmując szóste miejsce w biegu indywidualnym.

      
            W sprincie i biegu pościgowym najlepszym wynikiem biało-czerwonych w Korei Południowej było 28. miejsce Krystyny Pałki w pierwszej z wymienionych konkurencji.

"Żadna z nas nie przyjechała tutaj na wycieczkę, co czasem sugerują ludzie sprzed telewizorów. My naprawdę w każdym starcie dajemy z siebie wszystko" - podkreśliła Hojnisz.

Cztery lata temu w Soczi Hojnisz odnotowała najlepszy wynik z Polek - piąte miejsce w biegu ze startu wspólnego. Przed wylotem do Korei w rozmowie z PAP przyznała, że chyba nie czuje się na siłach powtórzyć taki rezultat, ale po chwili dodała, że przed igrzyskami w Rosji również się takiego wyniku nie spodziewała. Czasem trudno nie odnieść wrażenia, że brakuje jej nieco pewności siebie.

"Trochę asekuracyjnie podeszłam do tego dystansu. Bałam się tej piętnastki, bo to ciężki bieg. Trzeba umieć rozłożyć siły. Może nie powinnam tego mówić, ale zwykle zaczynam z rezerwą. Na ostatnim kółku, kiedy otrzymałam informację, że jestem czwarta, dałam jednak z siebie wszystko i miałam mroczki przed oczami" - powiedziała w czwartek.

"Ogólnie jestem z tego startu zadowolona. Szczególnie, jeśli uwzględnię to, jak było przed igrzyskami, kiedy nie radziłam sobie na strzelnicy. Czasem się śmieję, że jestem trochę taką niespodzianką wielkich imprez" - dodała.

Hojnisz spudłowała raz. Nawet gdyby była bezbłędną, to do medalu nieco by jej zabrakło. Na pytanie czy z formą biegową kadra nie rozminęła się z igrzyskami, nie chciała odpowiedzieć.

"Najpierw musimy to wszystko dokładnie przeanalizować" - zaznaczyła.

"Biathlon to dyscyplina cholernie ciężka, loteryjna. Można być przygotowanym najlepiej jak się da, a i tak o wszystkim decyduje dyspozycja dnia i szczęście" - dodała Guzik, która była 52.

Triumfowała nieoczekiwanie Szwedka Hanna Oeberg przed Słowaczką Anastasiyą Kuzminą i Niemką Laurą Dahlmeier, dla której jest to trzeci medal w Pjongczangu. Hojnisz do triumfatorki straciła 1.54,8. 21. miejsce zajęła Weronika Nowakowska, a na 83. sklasyfikowana została Magdalena Gwizdoń, która fatalnie strzelała. Miała aż osiem pudeł.

W tym sezonie Pucharu Świata Hojnisz wcześniej tylko dwukrotnie punktowała. Dobrym występem w czwartek zapewniła sobie jednak prawo startu w sobotnim biegu ze startu wspólnego. Pierwszą rezerwową jest natomiast Nowakowska. Za tydzień odbędą się jeszcze zmagania sztafetowe.

"Chciałabym, żebyśmy wyjechały z Korei szczęśliwe" - podsumowała Hojnisz.

Z Pjongczangu - Wojciech Kruk-Pielesiak