Michał Kwiatkowski (Sky) był drugi na pierwszym etapie kolarskiego Vuelta a Espana - jeździe indywidualnej na czas ulicami Malagi (8 km). O sześć sekund szybszy okazał się Australijczyk Rohan Dennis (BMC), który - jak przed rokiem - został pierwszym liderem wyścigu.
      
            Zwycięzca uzyskał czas 9.39. Trzeci rezultat uzyskał mistrz Europy Belg Victor Campenaerts (Lotto Soudal) wolniejszy od Polaka o sekundę.

Rafał Majka (Bora-hansgrohe) został sklasyfikowany na 40. miejscu ze stratą 34 s.

Kwiatkowski przegrał z nie lada specjalistą. Dennis, aktualny mistrz Australii w jeździe na czas, wygrywał podobne etapy w każdym z wielkich tourów; także Giro d'Italia i Tour de France. Liderem Vuelty po pierwszym dniu był już przed rokiem, gdy jego ekipa BMC wygrała inauguracyjną jazdę drużynową na czas, a on minął linię mety jako pierwszy.

"Gratuluję Rohanowi. Był dzisiaj nie do pobicia. Chciałem wygrać etap, dałem z siebie wszystko. Mogę być z siebie zawodowolony, ale też jest lekkie rozczarowanie. Cóż, wyścig trwa trzy tygodnie. Czekamy na kolejne etapy" - powiedział Polak w wywiadzie telewizyjnym.

Po raz trzeci Vuelta rozpoczęła się w Maladze i za każdym razem były to etapy jazdy na czas. W 2000 roku zwyciężył tu Szwajcar Alex Zuelle, a sześć lat później Hiszpan Carlos Sastre.

Poprzednio jazda indywidualna na czas raz rozpoczynała rywalizację w Vuelcie w 2009 roku. W kolejnych latach na inaugurację rozgrywano czasówkę drużynową.

Już pierwszego dnia ścigania dość duże straty, jak na krótki dystans, poniosło kilku pretendentów do końcowego zwycięstwa. Hiszpan Alejandro Valverde (Movistar) stracił 24 s, Brytyjczyk Simon Yates (Mitchelton-Scott) - 29, Kolumbijczyk Nairo Quintana (Movistar) - 30, Francuz Thibaut Pinot (FDJ) i najbardziej utytułowany w stawce, jadący z numerem 1, Włoch Vincenzo Nibali (Bahrain-Merida) - po 40.

Hiszpan David de la Cruz, który wraz z Kwiatkowskim ma być liderem ekipy Sky w tegorocznym wyścigu, zajął w sobotę 81. miejsce, pokonując 8-kilometrowy dystans o 45 sekund wolniej od zwycięzcy.

Największym przegranym może się czuć Australijczyk Richie Porte. Lider grupy BMC, osłabiony przez problemy żołądkowe, stracił do swojego rodaka i kolegi z zespołu aż 51 sekund, zajmując 97. miejsce w stawce 176 kolarzy.

W niedzielę drugi etap z Marbelli do Caminito del Rey (163,9 km) o pofałdowanym profilu, także w prowincji Malaga.

Wyniki 1. etapu (Malaga - Malaga, 8 km indywidualnie na czas):

1. Rohan Dennis (Australia/BMC Racing Team) 9.39
2. Michał Kwiatkowski (Polska/Sky) strata 6 s
3. Victor Campenaerts (Belgia/Lotto Soudal) 7
4. Nelson Oliveira (Portugalia/Movistar) 17
5. Dylan van Baarle (Holandia/Sky) 20
6. Alessandro De Marchi (Włochy/BMC) 21
7. Jonathan Castroviejo (Hiszpania/Sky)
8. Simon Geschke (Niemcy/Sunweb) obaj ten sam czas
9. Ion Izagirre (Hiszpania/Bahrain-Merida) 22
10. Wilco Kelderman (Holandia/Sunweb) ten sam czas
...
40. Rafał Majka (Polska/Bora-hansgrohe) 34