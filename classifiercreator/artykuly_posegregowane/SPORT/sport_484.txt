Warszawa, 11.05.2018. Bartosz Zmarzlik podczas treningu w Warszawie, 11 bm. Żużlowcy przygotowują się do jutrzejszych zawodów Grand Prix Polski. (bz/dro) PAP/Bartłomiej Zborowski Archiwum PAP © 2018 / Bartłomiej Zborowski
                                        

            Bartosz Zmarzlik wygrał żużlową Grand Prix Wielkiej Brytanii w Cardiff, piątą eliminację żużlowych mistrzostw świata. Trzecie miejsce zajął Maciej Janowski, a Polaków na podium rozdzielił Anglik Tai Woffinden.
      
            Zmarzlik wygrał trzeci turniej GP w karierze. W sobotę był zdecydowanie najszybszy. Prowadził już po fazie zasadniczej zawodów, później był bezkonkurencyjny w półfinale i finale.

Janowski, który przed rokiem jako pierwszy Polak triumfował w Cardiff, tym razem był trzeci i awansował też na trzecie miejsce w klasyfikacji generalnej mistrzostw świata. Traci 22 punkty do Woffindena i tylko dwa do zajmującego drugie miejsce Szweda Fredrika Lindgrena.

Pozostali Polacy również pojechali bardzo dobrze. Z czwórki biało-czerwonych do decydującego wyścigu mogli zakwalifikować się tylko dwaj, bowiem wszyscy spotkali się w tym samym półfinale.

W ostatnim wyścigu fazy zasadniczej groźny wypadek miał broniący tytułu Australijczyk Jason Doyle, który opuścił tor w karetce.

Kolejny turniej GP odbędzie się 11 sierpnia w szwedzkiej Malilli.