Kazań, Rosja, 23.06.2018. Piłkarz reprezentacji Polski Piotr Zieliński (P) i trener Adam Nawałka (L) podczas konferencji prasowej w Kazaniu, 23 bm. Reprezentacja Polski przygotowuje się do jutrzejszego meczu grupy H mistrzostw świata z Kolumbią. (gj) PAP/Bartłomiej Zborowski
(RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup).  EDITORIAL USE ONLY PAP © 2018 / Bartłomiej Zborowski
                                        

            "To nie będzie mój najtrudniejszy mecz jako trenera” - powiedział selekcjoner reprezentacji Polski Adam Nawałka przed niedzielnym spotkaniem z Kolumbią w drugiej kolejce grupy H piłkarskich mistrzostw świata w Rosji.
      
            „Nie uważam, że będzie to mój najtrudniejszy mecz jako trenera drużyny narodowej. Do każdego spotkania podchodzimy z odpowiednią powagą. Nie ma tragedii po porażce z Senegalem. Ta przegrana była wynikiem wielu czynników. Nie wszystko poszło tak jak sobie zaplanowaliśmy. Po dużych oczekiwaniach było spore rozczarowanie. Była złość i kolejne spotkanie chcemy rozegrać na innym poziomie. Szybko staraliśmy się przejść do kolejnego spotkania. Wierzę, że czas pomiędzy meczami wykorzystaliśmy maksymalnie. W piłce nie słowa, a czyny decydują o wyniku” – powiedział Nawałka na sobotniej konferencji prasowej.

Oba zespoły przystąpią do tego spotkania po porażkach 1:2 - Polska z Senegalem, a Kolumbia z Japonią.

„Nie klasyfikuję naszych meczów w kategorii trudności. Każdy z nich jest niezwykle istotny i staramy się optymalnie przygotować do każdego. Jeżeli coś nie układa się po naszej myśli, to jest to tym bardziej mobilizujące. Zarówno ja, jak i zawodnicy mają pełną świadomość sytuacji, w jakiej się znaleźliśmy. Nie będziemy jednak roztrząsać tego w nieskończoność. Praktycznie w każdym aspekcie musimy poprawić swoją grę. Zarówno jeśli chodzi o pressing, ale również o grę obronną. Mamy na tyle dużo siły w naszym zespole, aby sobie z tym poradzić” – podkreślił szkoleniowiec.



Przed wylotem z Soczi członkowie sztabu szkoleniowego zapowiedzieli zmiany w składzie na mecz z Kolumbią w porównaniu do spotkania z Senegalem.

„Ostateczne decyzje zapadną po sobotnim treningu. Mogę tylko powiedzieć, że z szacunkiem podchodzimy do rywala. Drużyna Kolumbii jest przygotowana pod względem taktyczno-fizycznym oraz mentalnym. Przed rozpoczęciem turnieju Kolumbia wskazywana była jako jeden z faworytów całego mundialu. Spodziewamy się bardzo intensywnego meczu. Wierzymy, że to my będziemy cieszyli się po meczu. Widać, że w naszej drużynie nastąpił przypływ dobrej energii” – przyznał.

Z dużym uznaniem o reprezentacji Polski wypowiadał się trener Kolumbii Jose Pekerman. Argentyńczyk powiedział, że biało-czerwoni tworzą jeden z najsilniejszych zespołów w Europie.

Nawałka odwzajemnił się komplementami.

„Drużyna Kolumbii to bardzo wartościowy przeciwnik. Ci zawodnicy grają ze sobą od długiego czasu, a od sześciu lat prowadzi ich świetny trener. Analiza tej drużyny nastąpiła w aspekcie gry zespołowej, ale nasi gracze otrzymali również szczegółowe informacje dotyczące poszczególnych zawodników. To ważne, ale zawsze przede wszystkim skupiamy się na naszych zadaniach. Chcemy grać z rozmachem i kreatywnie. Mam nadzieję, że właśnie tak zaprezentujemy się w niedzielę” – przyznał Nawałka.

Sztab szkoleniowy dokonał dokładnych analiz po porażce w Moskwie.



„Dużą uwagę przykładamy do analiz. Statystyki są niezwykle ważne. Ważne, aby wskazać błędy werbalnie, ale na prezentacji wideo można to lepiej przekazać. Jednak to zawodnicy stanowią dla nas wartość. Wierzę w tę drużynę. Wszystkimi siłami będziemy dążyć, aby ten mecz zakończył się po naszej myśli” – podkreślił szkoleniowiec.

„Zawsze przygotowanie mentalne do każdego spotkania jest niezwykle istotne. Na przestrzeni kilku lat mamy dobre doświadczenie jeśli chodzi o trudne momenty. Mam nadzieję, że teraz to pokażą, bo jest świetna okazja, aby to pokazać. W nas jest wielki duch drużyny” – podkreślił.

Od poniedziałku z drużyną trenuje Kamil Glik, który na zgrupowaniu w Arłamowie doznał urazu barku i jego wyjazd na mundial stał pod znakiem zapytania.

„Bardzo cieszy mnie, że Kamil wykazuje olbrzymią determinację. Rzadko sportowiec wraca po takim urazie do pełnej sprawności w tak krótkim okresie. O tym, czy nadszedł czas na jego grę, podejmę decyzję po sobotnim treningu” – dodał Nawałka.

Po konferencji rozpoczął się oficjalny trening, którego kwadrans otwarty był dla mediów. Najpierw piłkarze odbijali piłkę w grupach, a potem nastąpiła krótka rozgrzewka. Po niej zawodnicy rozciągali się na matach. W przerwie wszyscy zebrali się w okręgu i krótka przemowę wygłosił selekcjoner.

Początek meczu Polska – Kolumbia w Kazaniu w niedzielę o godz. 20 polskiego czasu.

Z Kazania Marcin Cholewiński