Luka Modric został uznany najlepszym zawodnikiem ubiegłego sezonu na Starym Kontynencie w plebiscycie Europejskiej Unii Piłkarskiej (UEFA). W głosowaniu trenerów i dziennikarzy Chorwat wyprzedził Cristiano Ronaldo i Mohameda Salaha.
      
            Modric zdobył tę nagrodę po raz pierwszy.

Piłkarze z miejsc 4-10 zostali ogłoszeni już wcześniej, a w czwartek w Monako, gdzie odbyła się też ceremonia losowania grup Ligi Mistrzów, ujawniono zwycięzcę. W "dziesiątce" zabrakło miejsca dla Roberta Lewandowskiego, który rok temu zajął w plebiscycie UEFA dziewiątą lokatę (sezon 2016/17).

W głosowaniu wzięło udział 80 trenerów drużyn, które rywalizowały w fazie grupowej Ligi Mistrzów i Ligi Europejskiej w minionym sezonie, oraz 55 dziennikarzy - po jednym z każdego z krajów członkowskich UEFA.

W czwartek wybrano też najlepszego bramkarza, obrońcę, pomocnika i napastnika Ligi Mistrzów w sezonie 2017/18. W tym gronie znaleźli się tylko piłkarze Realu Madryt, odpowiednio: Keylor Navas, Sergio Ramos, Modric i Ronaldo.