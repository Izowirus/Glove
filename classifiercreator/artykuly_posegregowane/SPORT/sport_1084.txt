Rozstawiona z "jedynką" Garbine Muguruza pokonała rumuńską tenisistkę Anę Bogdan (6.) 6:0, 7:5 w półfinale turnieju WTA w meksykańskim Monterrey. O tytuł Hiszpanka zagra z Węgierką Timeą Babos (4.).
      
            Sobotni pojedynek Muguruzy z Bogdan miał dwa różne oblicza. W pierwszej partii zdobywczyni dwóch tytułów wielkoszlemowych nie dała rywalce szans, ale w drugim zapewniła sobie zwycięstwo, przełamując rywalkę dopiero w 12., ostatnim gemie.

"W pierwszym secie grałam bardzo dobrze, a Ana popełniła trochę niewymuszonych błędów. Potem jednak po drugiej stronie kortu pokazała się zawodniczka, której oczekiwałam - była bardzo agresywna, miała świetne zagrania. Cieszę się, że zdołałam wygrać w dwóch odsłonach" - podsumowała Hiszpanka.

W niedzielę zmierzy się z Babos, która w półfinale wyeliminowała występującą z "siódemką" Amerykankę Sachię Vickery (USA, 7) 1:6, 6:2, 6:2.

Wyniki półfinałów singla:

Garbine Muguruza (Hiszpania, 1) - Ana Bogdan (Rumunia, 6) 6:0, 7:5
Timea Babos (Węgry, 4) - Sachia Vickery (USA, 7) 1:6, 6:2, 6:2