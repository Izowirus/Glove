Robert Lewandowski zdobył 2 bramki, a jego Bayern Monachium pokonał u siebie FC Nuernberg 3:0 w meczu 14. kolejki niemieckiej ekstraklasy piłkarskiej. Obrońcy tytułu w tabeli zajmują drugie miejsce, a do prowadzącej Borussii Dortmund tracą 9 punktów.
      
            Lewandowski wynik otworzył w dziewiątej minucie, kiedy po dośrodkowaniu z rzutu rożnego Joshuy Kimmicha głową skierował piłkę do siatki. Na 2:0 podwyższył w 27. minucie. Zza pola karnego uderzył Leon Goretzka, ale trafił w poprzeczkę. Kapitanowi reprezentacji Polski pozostało dobić do pustej bramki.

W tym sezonie ma na koncie dziewięć bramek, a łącznie w 270 występach w Bundeslidze na listę strzelców wpisał się 189 razy. W Bayernie w 139 spotkaniach ekstraklasy uzyskał 115 goli.

W 56. minucie wynik ustalił Francuz Franck Ribery i ekipa z Bawarii odniosła drugie z rzędu ligowe zwycięstwo.

Bayern jest drugi, ale swojego spotkania w tej serii nie rozegrała jeszcze mająca punkt mniej Borussia Moenchengladbach. W niedzielę podejmie VfB Stuttgart.

Od zwycięstwa do zwycięstwa kroczy Borussia Dortmund. Wciąż niepokonana w tym sezonie w sobotę wygrała prestiżowe derby Zagłębia Ruhry na stadionie Schalke 04 Gelsenkirchen 2:1. Bramkę na wagę trzech punktów zdobył Anglik Jadon Sancho w 74. minucie. Wcześniej prowadzenie gościom dał Duńczyk Thomas Delaney, a wyrównał z rzutu karnego Daniel Caligiuri.

W zespole gości cały mecz rozegrał Łukasz Piszczek, który w pierwszej połowie został ukarany żółtą kartką.