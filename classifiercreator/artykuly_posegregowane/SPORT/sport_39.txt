Mimo asysty Łukasza Piszczka Borussia Dortmund poniosła pierwszą w tym sezonie porażkę w niemieckiej ekstraklasie piłkarskiej. Lider tabeli uległ na wyjeździe Fortunie Duesseldorf 1:2 w 16. kolejce. Cały mecz w barwach gospodarzy rozegrał Marcin Kamiński.
      
            Dotychczas BVB zachwycała formą na wszystkich frontach. W 15 ligowych spotkaniach odniosła 12 zwycięstw i miała trzy remisy, co pozwoliło dortmundczykom zapewnić sobie nieformalny tytuł mistrza jesieni. Bilans bramek 41-15 oznacza, że mogli pochwalić się najlepszą ofensywą w ekstraklasie oraz drugą najlepszą obroną - po RB Lipsk, które straciło 14 goli. Ponadto Borussia awansowała do 1/8 finału Ligi Mistrzów z pierwszego miejsca w grupie, w której rywalizowała m.in. z Atletico Madryt.

Jednak wtorkowy mecz zupełnie nie wyszedł podopiecznym szwajcarskiego trenera Luciena Favre'a. W 22. minucie piłkę na swojej połowie przejął Austriak Kevin Stoeger i posłał dalekie podanie do Dodiego Lukebakio, którego zupełnie nie przypilnowali obrońcy gości. Belg bez kłopotu wygrał pojedynek sam na sam z Romanem Buerkim i zdobył siódmą bramkę w sezonie.

Przy drugim golu, którego zdobywcą był w 56. minucie Jean Zimmer, szwajcarski bramkarz także nie miał nic do powiedzenia. Pomocnik gospodarzy oddał mocny strzał z ok. 25 metrów w samo "okienko". Buerki rzucił się w stronę piłki, ale nie miał szans jej dosięgnąć.

Honorową bramkę dla gości uzyskał głową niezawodny rezerwowy Paco Alcacer, wykorzystując dośrodkowanie Piszczka. Hiszpan ma już 12 ligowych trafień w tym sezonie i jest liderem klasyfikacji strzelców. O dwa trafienia mniej ma kilku zawodników, w tym Robert Lewandowski z Bayernu Monachium.

Zespół z Dortmundu wciąż prowadzi w tabeli z 39 punktami, ale jego potknięcie wykorzystała Borussia Moenchengladbach, która wygrała u siebie z FC Nuernberg 2:0 i zmniejszyła stratę do sześciu "oczek". Obie Borussie zmierzą się ze sobą w piątkowym szlagierze 17. kolejki, którego gospodarzem będzie BVB.

Fortuna, jeden z beniaminków w tym sezonie, awansowała na 15. miejsce - ostatnie bezpieczne.

W środę swój dorobek do 33 punktów może powiększyć także broniący tytułu Bayern. Rywalem w Monachium będzie RB Lipsk - 28 pkt. Jeśli to goście wygrają, awansują na trzecią pozycję i zepchną Bawarczyków z podium.