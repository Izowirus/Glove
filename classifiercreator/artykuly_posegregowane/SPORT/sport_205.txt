Jelina Switolina pokonała ubiegłoroczną triumfatorkę Caroline Wozniacki 5:7, 7:5, 6:3 w ostatnim meczu Grupy Białej WTA Finals w Singapurze. Ukraińska tenisistka awansowała do półfinału kończącego sezon turnieju masters, a Dunka polskiego pochodzenia odpadła.
      
            W innym pojedynku tej grupy rozstawiona z "siódemką" Czeszka Karolina Pliskova wygrała ze swoją rodaczką Petrą Kvitovą (4.) 6:3, 6:4 i zapewniła sobie przepustkę do kolejnej fazy zmagań. Druga z tych tenisistek, która wcześniej zaliczyła dwie porażki, jeszcze przed swoim czwartkowym spotkaniem miała minimalne szanse na pozostanie w imprezie.

Wozniacki (2.), która wcześniej zanotowała zwycięstwo i porażkę, musiała pokonać Switolinę (6.) w dwóch setach, by awansować. Triumfatorka styczniowego Australian Open zapisała na swoim koncie pierwszą partię, ale gdy przegrała kolejną, to stało się jasne, że nie powtórzy sukcesu sprzed roku. Dzięki wygraniu całego meczu Ukrainka zapewniła sobie wyjście z grupy z pierwszego miejsca w tabeli.

"To był niesamowity mecz. Wymagał ode mnie naprawdę dużo wysiłku. Starałam się zachować skupienie i grać bardzo agresywnie" - podsumowała szczęśliwa Switolina.

Trzecia obecnie w rankingu WTA Wozniacki brała udział w mastersie po raz szósty. Siódma na światowej liście Ukrainka debiut w tym turnieju zaliczyła w poprzednim sezonie - wówczas zatrzymała się na fazie grupowej.

W piątek zapadną rozstrzygnięcia w Grupie Czerwonej, gdzie szansę awansu zachowały jeszcze wszystkie cztery zawodniczki: Amerykanka Sloane Stephens (5.), Holenderka Kiki Bertens (8.), Niemka Angelique Kerber (1.) i Japonka Naomi Osaka (3.).

Turniej masters tradycyjnie jest rozgrywany z udziałem ośmiu najlepszych zawodniczek sezonu. Po raz drugi z rzędu zabrakło w tym elitarnym towarzystwie triumfatorki WTA Finals z 2015 roku Agnieszki Radwańskiej. Nie startuje także kontuzjowana liderka rankingu światowego Rumunka Simona Halep.

Tegoroczna edycja, z pulą nagród 7 mln dolarów, jest ostatnią odbywającą się w Singapurze. W przyszłym roku impreza przeniesie się do chińskiego Shenzhen.