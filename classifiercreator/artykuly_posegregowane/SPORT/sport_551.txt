Serbski tenisista Novak Djokovic pokonał Rosjanina Karena Chaczanowa 6:4, 6:2, 6:2 i awansował do ćwierćfinału wielkoszlemowego Wimbledonu. Trzykrotny triumfator londyńskiej imprezy zmierzy się w następnym meczu z Japończykiem Kei Nishikorim.
      
            Rozstawiony z numerem 12. Serb potrzebował niespełna dwóch godzin na wyeliminowanie 40. w światowym rankingu Rosjanina. Djokovic wykorzystał trzecią piłkę meczową i po raz 10. awansował do ćwierćfinału.

Wcześniej miejsce w najlepszej ósemce wywalczyli też m.in. Hiszpan Rafael Nadal i Szwajcar Roger Federer. Pozostała tylko jedna niewiadoma, ponieważ z powodu ciemności nie można było dokończyć meczu Argentyńczyka Juana Martina del Potro z Francuzem Gilles'em Simonem. Spotkanie przerwano po trzecim secie, prowadzi del Potro 2:1.