Dawid Kubacki zajął trzecie, a Kamil Stoch szóste miejsce w drugim konkursie 67. edycji Turnieju Czterech Skoczni w niemieckim Garmisch-Partenkirchen. Zwyciężył Japończyk Ryoyu Kobayashi, który triumfował także w pierwszym konkursie w Oberstdorfie.
      
            Na drugiej pozycji uplasował się Niemiec Markus Eisenbichler.

Kobayashi umocnił się na pozycji lidera TCS i Pucharu Świata. W Pucharze Narodów liderem pozostaje Polska.

Na 11. pozycji ukończył wtorkowe zawody Piotr Żyła, a na 13. Jakub Wolny.

Stoch zajmujący po pierwszej serii 16. lokatę, w finale osiągnął w trudnych warunkach 134 m i awansował w zawodach o dziesięć pozycji.

Kobayashi w Ga-Pa potwierdził, że jest w tym sezonie w świetnej formie. Prowadzenie w konkursie objął po pierwszej serii, w której osiągnął 136,5 m. Drugi był Eisenbichler - 138 m ze stratą tylko 0,2 pkt, a trzeci Kubacki - 133,5 m, który tracił do lidera już prawie 7 pkt.

Bardzo dobrze zaprezentował się Wolny, w dobrym stylu wylądował na 128 m i był ósmy. Żyła zajmował 11. lokatę po lądowaniu na 128,5 m. Dopiero na 16. pozycji plasował się Stoch z rezultatem 129 m. Trzykrotny mistrz olimpijski do trzeciego Kubackiego tracił 12,4 pkt.

W drugiej próbie Stoch w bardzo trudnych warunkach, przy wietrze w plecy doleciał do 134 m i objął prowadzenie. Pod ścianką, gdzie stoi lider zawodów, Polak spędził kilkanaście długich minut, gdy dziesięciu skaczących po nim zawodników miało słabsze próby i żaden nie był w stanie go wyprzedzić. Udało się to dopiero Czechowi Romanowi Koudelce, piątemu po 1. serii.

"Wynik nie jest zły, choć z pierwszego skoku nie mogę być zadowolony. Miałem za małą prędkość i już nic nie można było zrobić. Drugi był lepszy, ale i tak mam jeszcze sporo do zrobienia, aby być z siebie całkowicie zadowolonym" - powiedział Stoch po konkursie. 

Na pytanie jak ocenia szanse Japończyka na zwycięstwa w dwóch pozostałych konkursach TCS, Stoch stwierdził, że nie lubi się bawić w prorokowanie.

"On jest na dobrej drodze do tego celu, ale nikt mu tego przecież nie będzie ułatwiał i nie złoży broni. Wielu zawodników ma ciśnienie, aby wygrać zawody lub choć stanąć na podium" - dodał.

W drugiej serii Kubacki uzyskał 133 m i zapewnił sobie trzecie miejsce. Jego podium jest ósmym w historii startu Polaków w Ga-Pa. Rok temu na tej skoczni zwyciężył Stoch.

Z walki o wysoką lokatę w klasyfikacji końcowej turnieju odpadł trzeci w Oberstdorfie Stefan Kraft. W pierwszej serii Austriak uzyskał tylko 114 m i zajął 49. miejsce. W dwóch kolejnych konkursach w Austrii nie wystąpi także Niemiec Severin Freund, który po poważnych problemach zdrowotnych nie odzyskał formy sprzed lat.  

Kobayashi umocnił się na pozycji lidera TCS i Pucharu Świata. W Pucharze Narodów liderem pozostaje Polska, na drugiej pozycji Niemcy tracą 84 pkt. Najlepszy z Polaków w klasyfikacji TCS po dwóch konkursach - Kubacki plasuje się na trzeciej pozycji.