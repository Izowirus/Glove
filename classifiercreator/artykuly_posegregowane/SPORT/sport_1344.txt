Piękny prezent w Roku Jubileuszu 100-lecia odzyskania niepodległości - napisał w niedzielę na Twitterze prezydent Andrzej Duda, odnosząc się do złotego medalu Kamila Stocha w skokach narciarskich na igrzyskach olimpijskich w Pjongczangu.

      
            Prezydent Andrzej Duda podkreślił, że dzisiejsza wygrana Kamila Stoch to piękny prezent w Roku Jubileuszu 100-lecia odzyskania niepodległości.

Przypomniał również, że pierwszy w historii złoty medal w Zimowych Igrzyskach Olimpijskich zdobył Wojciech Fortuna.

"Pierwszy w historii złoty medal na ZIO dla Polski zdobył Wojciech Fortuna w konkursie skoków narciarskich na dużym obiekcie. Dziś na dużej skoczni złoty medal olimpijski wywalczył Kamil Stoch - piękny prezent w Roku Jubileuszu 100-lecia odzyskania niepodległości! #DumniZPolski".

Kamil Stoch został w Pjongczangu mistrzem olimpijskim w skokach narciarskich. W konkursie na dużym obiekcie wyprzedził Niemca Andreasa Wellingera i Norwega Roberta Johanssona.

To pierwszy polski medal w tegorocznych zimowych igrzyskach i 21. w historii.

Stoch wywalczył trzecie olimpijskie złoto w karierze. Cztery lata temu w Soczi triumfował zarówno na normalnym, jak i na dużym obiekcie.