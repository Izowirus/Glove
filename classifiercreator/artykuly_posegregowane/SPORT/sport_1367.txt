Pjongczang, Korea Płd., 12.02.2018. Zimowe Igrzyska Olimpijskie - Pjongczang 2018. Polska dwójka saneczkarska Jakub Kowalewski (tył) i Wojciech Chmielewski (przód) podczas treningu, 12 bm. (gj) PAP/Grzegorz Momot PAP © 2018 / Grzegorz Momot
                                        

            Polska sztafeta mieszana - podobnie jak w 2014 roku - zajęła ósme miejsce w rywalizacji saneczkarzy na igrzyskach olimpijskich w Pjongczangu. Wygrała reprezentacja Niemiec, powtarzając sukces sprzed czterech lat z Soczi.
      
            Niemcy startujący w składzie: Natalie Geisenberger, Johannes Ludwig oraz dwójka Tobias Wendl/Tobias Arlt uzyskali czas 2.24,517. Wyprzedzili o 0,355 s Kanadę i o 0,471 Austrię.

W porównaniu z Soczi, nastąpiła jedna zmiana w najlepszej ekipie - zabrakło mistrza olimpijskiego w jedynkach z 2010 i 2014 roku Felixa Locha. Podczas wcześniejszych koreańskich zmagań Loch w ostatnim, czwartym ślizgu stracił szansę na zwycięstwo, plasując się ostatecznie na piątej pozycji w najbardziej prestiżowej konkurencji. Po tym rozczarowaniu nie było go w czwartkowej "drużynówce". Wystąpił Ludwig, który uratował Niemców indywidualnie, bowiem sięgnął po brąz.

Niemcy wracają z Pjongczangu z trzema złotymi krążkami, triumfowali także Geisenberger oraz duet Wendl/Arlt. Mając taki skład faworyci nie zawiedli i pewnie zwyciężyli w sztafecie.

Potwierdzeniem dobrych startów indywidualnie (trzecia, piąta i szósta lokata) było srebro dla Kanady.

Dwudziesty pierwszy medal w historii igrzysk w saneczkarstwie wywalczyli Austriacy. W Pjongczangu stawali na każdym stopniu podium; na najwyższym - David Gleirscher.

Polacy, podobnie jak w igrzyskach w 2014 roku, uplasowali się na ósmej pozycji, ze stratą 1,896 do zwycięzców. W zespole trenera Marka Skowrońskiego wystąpili: Ewa Kuls-Kusyk, Maciej Kurowski i duet Wojciech Chmielewski/Jakub Kowalewski. Z dawnego składu pozostał tylko najbardziej doświadczony Kurowski.

Biało-czerwoni liczyli na miejsce w ósemce i cel zrealizowali. Pokonali m.in. gospodarzy, Rumunów, Słowaków i Czechów.