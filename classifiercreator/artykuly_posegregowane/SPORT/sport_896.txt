Zagraniczni kibice z kartą FAN ID mogą od poniedziałku przejechać bez wiz tranzytem przez Białoruś do Rosji na piłkarskie mistrzostwa świata. Prócz karty FAN ID w formie papierowej lub elektronicznej powinni mieć też paszport i ubezpieczenie.
      
            W mundialu, który rozpoczyna się w Rosji 14 czerwca, bierze udział wiele reprezentacji z krajów Unii Europejskiej, dlatego MSW Białorusi ocenia, że tranzytem przez ten kraj wjedzie do Rosji na mistrzostwa i będzie podróżować z powrotem co najmniej 150 tysięcy osób.

Prócz FAN ID ("paszportu kibica") w formie papierowej lub elektronicznej zagraniczni kibice jadący przez Białoruś do Rosji powinni mieć sobie także paszport zagraniczny i polisę ubezpieczenia medycznego. Taką polisę może wystawić białoruska lub zagraniczna firmą ubezpieczeniowa. Podczas przekroczenia granicy białoruskiej każdy cudzoziemiec dostanie od służb granicznych kartę migracyjną, którą powinien mieć przy sobie w trakcie całego pobytu na Białorusi i w Rosji. W razie zgubienia czy utraty karty migracyjnej należy zwrócić się w Rosji do wydziału ds. migracji w lokalnych oddziałach MSW, by otrzymać duplikat.

Szczegółową informację o trybie przekraczania granicy przez kibiców opublikowało na swojej stronie internetowej MSW Białorusi, a informacja w języku polskim jest dostępna na stronie internetowej ambasady Białorusi w Warszawie.

Kibice oraz kierowcy, którzy świadczą im usługi transportowe, mogą wjechać z Białorusi do Rosji wyłącznie wskazanymi międzynarodowymi trasami samochodowymi i kolejowymi. Chodzi o drogi samochodowe na odcinkach: Redźki-Krasnaja-Gorka (trasa M1), Jezieriszcze-Newel (trasa M8/E95), Seliszcze-Nowozybkow (trasa M10). Zalecane trasy kolejowe to: Mińsk-Smoleńsk, Witebsk-Psków i Homel-Briańsk. Kibice mogą też przybyć drogą lotniczą przez Mińsk.

Dokument FAN ID daje prawo wielokrotnego wjazdu bez wiz na terytorium Białorusi i Rosji od 4 czerwca do 15 lipca włącznie. Zaś wyjechać z Rosji i Białorusi bez wiz można do 25 lipca włącznie.

Porozumienie o przejeździe tranzytem do Rosji przez Białoruś na czas mistrzostw obowiązuje oficjalnie od 1 czerwca - tak uzgodniły rządy obu krajów. Jednak w praktyce weszło ono w życie 4 czerwca. Od tego dnia bowiem można do Rosji wjechać bez wizy na podstawie "paszportu kibica".

Kartę FAN ID muszą zamówić kibice posiadający bilety i wybierający się na mundial do Rosji. Dokument, do którego wyrobienia potrzebny jest paszport, zastępuje wizę, będzie wymagany do wejścia na stadion i pozwoli korzystać z darmowej komunikacji w miastach-gospodarzach turnieju oraz między nimi, choć specjalne miejsca w pociągach należy rezerwować wcześniej.

"Paszport kibica" wydawany jest w formie zalaminowanego formularza i obowiązuje na wszystkich stadionach oraz meczach mundialu. Elektroniczna wersja dokumentu, przesyłana mailem po zatwierdzeniu wniosku, choć po wydrukowaniu zastępuje wizę, to nie pozwala wejść na stadion ani korzystać z darmowej komunikacji.

Z Moskwy Anna Wróbel