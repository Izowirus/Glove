Poznań, 19.09.2018. Zawodnik Lecha Poznań Mihai Radut (P) podczas meczu piłkarskiej Ekstraklasy z Wisłą Kraków, 19 bm. (js) PAP/Marek Zakrzewski PAP © 2018 / Marek Zakrzewski
                                        

            Piłkarze Lecha Poznań przegrali u siebie z Wisłą Kraków 2:5 w 5. kolejce ekstraklasy, ale pozostali liderem. Taki sam dorobek punktowy ma Jagiellonia Białystok. Drugą ligową wygraną z rzędu zanotowała Legia, tym razem w Warszawie z Zagłębiem Sosnowiec 2:1.
      
            Poznaniacy dotychczas legitymowali się kompletem czterech zwycięstw w ekstraklasie, ale ostatnie dni nie były dla nich udane. Najpierw odpadli w 3. rundzie eliminacji Ligi Europejskiej (0:2 i 1:2 z belgijskim KRC Genk), a w niedzielę stracili pięć bramek w meczu ekstraklasy.

Rozmiary porażki z chwaloną w tym sezonie za styl Wisłą Kraków są o tyle zaskakujące, że już po 18 minutach poznaniacy prowadzili 2:0, a chwilę później mieli znakomitą okazję do podwyższenia wyniku.

Od tego czasu zaczął się jednak popis skuteczności "Białej Gwiazdy". Goście zdobyli pięć bramek, z czego dwie Czech Zdenek Ondrasek, lider klasyfikacji strzelców ekstraklasy (cztery trafienia). W tabeli mają osiem punktów.
Żadnej z siedmiu bramek w tym meczu nie zdobył polski piłkarz.

Mimo straty pierwszych punktów w sezonie lechici pozostali liderami. Mają 12 punktów, podobnie jak Jagiellonia Białystok.

Wicemistrz Polski, który również odpadł w czwartek z LE po rywalizacji z belgijskim rywalem (0:1 i 1:3 z KAA Gent), pokonał u siebie Piasta Gliwice 2:1. Trzy punkty gospodarzom zapewnił w ostatnich sekundach meczu Litwin Arvydas Novikovas.

To czwarte z rzędu zwycięstwo w ekstraklasie podopiecznych Ireneusza Mamrota.

W miniony czwartek w 3. rundzie eliminacji LE odpadła również Legia, co było największą sensacją, biorąc pod uwagę klasę rywala - mistrzowie Polski nie sprostali luksemburskiemu F91 Dudelange (1:2, 2:2).

Okazuje się, że to co nie wystarcza na drużynę z Luksemburga, jest wystarczające na polską ekstraklasę. W niedzielę stołeczny zespół odniósł drugie z rzędu ligowe zwycięstwo. Gospodarze pokonali beniaminka z Sosnowca 2:1, a decydującą bramkę zdobył w 77. minucie Hiszpan Carlitos, król strzelców poprzedniego sezonu (jeszcze w barwach Wisły Kraków).

"W czasie tego meczu wszyscy widzieli, że Legia ma swoje problemy. Nie mogę mieć pretensji do swoich zawodników o wolę walki i brak zaangażowania. Zabrakło po prostu jakości" - przyznał trener Zagłębia Dariusz Dudek.

Dla gości to czwarta porażka w tym sezonie. Legia jest w tabeli czwarta (10 pkt), a Zagłębie trzynaste (3 pkt).

W sobotę po trzy punkty wywalczyły drużyny z Trójmiasta. Piłkarze Arki Gdynia odnieśli pierwsze zwycięstwo w tym sezonie ekstraklasy, pokonali na wyjeździe Wisłę Płock 3:1.

Wszystkie bramki padły po przerwie. Podopieczni Dariusza Dźwigały (wciąż bez zwycięstwa) pozostali z dwoma punktami i zajmują 14. miejsce. Natomiast gdynianie, którzy we wcześniejszych czterech meczach zanotowali trzy remisy i porażkę, z dorobkiem 6 pkt awansowali na dziesiąte.

Po raz pierwszy w sezonie pokonani z boiska zeszli piłkarze Górnika. Zabrzanie (6 pkt) przegrali u siebie z Lechią 0:2. Gdańszczanie, którzy już jako jedyni w ekstraklasie pozostają bez porażki, z dorobkiem 11 punktów zajmują trzecie miejsce.

W piątek Miedź Legnica zanotowała pierwszy remis w sezonie - 1:1 z Koroną Kielce, natomiast Cracovia uległa pod Wawelem Zagłębiu Lubin 0:1. Przedostatnie w tabeli "Pasy" wciąż czekają na pierwsze zwycięstwo w sezonie.

Kolejkę zakończy poniedziałkowe starcie Śląska Wrocław z zamykającą tabelę Pogonią Szczecin, która dopiero w poprzedniej kolejce - remisując u siebie z Cracovią 1:1 - zdobyła pierwszy punkt.