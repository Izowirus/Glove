Selekcjonerzy piłkarzy Islandii Heimir Hallgrimsson oraz Panamy Hernan Dario Gomez dołączyli we wtorek do siedmiu kolegów po fachu, którzy rozstali się ze swoimi zespołami po zakończeniu udziału w mistrzostwach świata w Rosji. Wśród nich jest Adam Nawałka.
      
            W gronie drużyn, które będą pracować z nowym szkoleniowcem, są także Hiszpania, Argentyna, Japonia, Kostaryka, Egipt i Australia.

Od 3 lipca wiadomo, że trenerem polskich piłkarzy nie będzie Nawałka, choć oficjalnie pełni tę funkcję do końca miesiąca. Prezes PZPN Zbigniew Boniek znalazł już jego następcę - będzie nim Jerzy Brzęczek. Prezentacja nowego selekcjonera biało-czerwonych nastąpi 23 lipca.

Od chwili przylotu na mistrzostwa świata do Rosji najwięcej, jeżeli chodzi o kwestię obsady funkcji selekcjonera, działo się w reprezentacji Hiszpanii. Tuż przed mundialem, już na miejscu, zwolniony został Julen Lopetegui (za związanie się z Realem Madryt), którego miejsce awaryjnie zajął dyrektor sportowy reprezentacji Fernando Hierro. Jego zastąpi z kolei Luis Enrique.

Po trzech porażkach Egiptu w grupie A tamtejsza federacja zdecydowała, że nie przedłuży umowy z argentyńskim selekcjonerem Hectorem Cuperem. Kontrakt szkoleniowca, który drużynę narodową prowadził od 2015 roku, obowiązywał do końca mistrzostw. Pod jego wodzą Egipt zakwalifikował się na MŚ po raz pierwszy od 28 lat.

Wiadomo już, że Kostarykańska Federacja Piłkarska (Fedefutbol) nie przedłuży kontraktu z selekcjonerem Oscarem Ramirezem. "Los Ticos" przegrali z Serbią 0:1, Brazylią 0:2 i zremisowali ze Szwajcarią 2:2. Związek poinformował, że rozpoczyna się proces poszukiwania szkoleniowca, który miałby poprowadzić Kostarykę do mundialu w Katarze w 2022 roku.

Z reprezentacją Japonii żegna się Akira Nishino. Jego zadanie było trudne. 63-letni szkoleniowiec rozpoczął pracę z drużyną narodową w kwietniu po niespodziewanym zwolnieniu Bośniaka Vahida Halilhodzica. Miał dwa miesiące, aby przygotować podopiecznych do mundialu. Zdążył... Japonia zajęła drugie miejsce w grupie H - pokonała Kolumbię 2:1, zremisowała z Senegalem 2:2 i uległa, grając w dość eksperymentalnym składzie, Polsce 0:1. W 1/8 finału Azjaci przegrali z Belgią 2:3, choć prowadzili 2:0.

Funkcję selekcjonera reprezentacji Australii przestał pełnić Bert van Marwijk, który potwierdził to po porażce w trzecim meczu grupowym z Peru 0:2 (wcześniej 1:2 z Francją i 1:1 z Danią). Decyzja holenderskiego szkoleniowca nie była zaskoczeniem. Już w marcu zapowiadano, że po mundialu zostanie zastąpiony przez Grahama Arnolda.

Później do tej listy dołączył prowadzący Argentynę Jorge Sampaoli. "Albicelstes" - choć mieli w składzie Lionela Messiego - w Rosji prezentowali się słabo. Po wygranej z Nigerią 2:1 z grupy udało im się wyjść, ale wcześniej ulegli Chorwacji 0:3 i zremisowali z Islandią 1:1. W 1/8 finału 3:4 przegrali z Francją.

We wtorek rezygnacje zapowiedzieli także trenerzy debiutujących na mundialu Islandii - Hallgrimsson i Panamy - Gomez. Oba zespoły udział w rosyjskim turnieju zakończyły na fazie grupowej.
Selekcjonerzy drużyn-uczestników MŚ 2018, którzy odchodzą ze stanowiska:

Polska    - Adam Nawałka (nowy - Jerzy Brzęczek)
Hiszpania - Fernando Hierro (Luis Enrique)
Japonia   - Akira Nishino
Kostaryka - Oscar Ramirez
Egipt     - Hector Cuper
Australia - Bert van Marwijk (Graham Arnold)
Argentyna - Jorge Sampaoli
Islandia  - Heimir Hallgrimsson
Panama    - Hernan Dario Gomez