Łukasz Piszczek z Borussii Dortmund i Kamil Glik z AS Monaco zmierzą się ze sobą w grupie A piłkarskiej Ligi Mistrzów. Trafiły do niej też Atletico Madryt i FC Brugge. Broniący trofeum Real Madryt zagra z w grupie G z AS Roma, CSKA Moskwa i Viktorią Pilzno.
      
            Losowanie odbyło się w czwartek w Monako.

Bayern Monachium Roberta Lewandowskiego znalazł się w grupie E z Benfiką Lizbona, Ajaksem Amsterdam i AEK Ateny.

Z kolei SSC Napoli, którego piłkarzami są Arkadiusz Milik i Piotr Zieliński, trafiło do grupy C z Paris Saint Germain, Liverpoolem (trzecim bramkarzem jest Kamil Grabara) i Crveną Zvezda Belgrad.

Natomiast Lokomotiw Moskwa, w którym występują Maciej Rybus i Grzegorz Krychowiak, trafił do grupy D FC Porto, Schalke 04 Gelsenkirchen i Galatasaray Stambuł.

Rywalami Juventusu Turyn Wojciecha Szczęsnego w grupie H będą Manchester United, Valencia i Young Boys Berno. To będzie wyjątkowa rywalizacja dla Cristiano Ronaldo, który w latach 2003-2009 występował w barwach Manchesteru United i triumfował z nim w Lidze Mistrzów. Cztery kolejne zwycięstwa w tych rozgrywkach odniósł już w barwach Realu Madryt. Teraz Portugalczyk ma pomóc Juventosowi, aby ten po raz trzeci w historii, a pierwszy od 23 lat triumfał w Champions League.

Podobne emocje przeżywać będzie Paul Pogba, który obecnie jest czołową postacią w Manchesterze United, a w latach 2012-16 występował w Juventusie. Przed grą w Juventusie, trafił do Manchesteru United jako nastolatek.

Real Madryt z kolei stanie przed szansą na czwarty z rzędu, a 14. w historii triumf w tych rozgrywkach. Za ubiegły sezon wyróżnieni zostali piłkarze "Królewskich". W plebiscycie na najlepszego bramkarza, obrońcę, pomocnika i napastnika Ligi Mistrzów zostali wybrani odpowiednio: Keylor Navas, Sergio Ramos, Luka Modric i Cristiano Ronaldo.

Hoffenheim, Crvena Zvezda i Young Boys Berno zadebiutują w fazie grupowej Ligi Mistrzów w 27-letniej historii tych rozgrywek.

Legia Warszawa odpadła w drugiej rundzie kwalifikacji LM w rywalizacji ze Spartakiem Trnawa. Mistrzowie Słowacji w kolejnej musieli uznać wyższość Crvenej Zvezdy Belgrad.

Pierwsza kolejka fazy grupowej odbędzie się 18-19 września, a ostatnia 11-12 grudnia. Finał zaplanowany jest na 1 czerwca w Madrycie na stadionie Atletico.

Skład grup Ligi Mistrzów w sezonie 2018/19:

Grupa A: Atletico Madryt, Borussia Dortmund, AS Monaco, FC Brugge Grupa B: Barcelona, Tottenham Hotspur, PSV Eindhoven, Inter MediolanGrupa C: Paris Saint Germain, SSC Napoli, Liverpool, Crvena Zvezda BelgradGrupa D: Lokomotiw Moskwa, FC Porto, Schalke 04 Gelsenkirchen, Galatasaray Stambuł Grupa E: Bayern Monachium, Benfica Lizbona, Ajax Amsterdam, AEK Ateny Grupa F: Manchester City, Szachtar Donieck, Olympique Lyon, Hoffenheim Grupa G: Real Madryt, AS Roma, CSKA Moskwa, Viktoria Pilzno Grupa H: Juventus Turyn, Manchester United, Valencia, Young Boys Berno