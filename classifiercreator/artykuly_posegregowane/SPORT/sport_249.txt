Były kapitan piłkarskiej reprezentacji Anglii John Terry zakończył karierę. Grał na profesjonalnym poziomie przez 23 lata.
      
            "Po 23 niesamowitych latach jako piłkarz zdecydowałem, że teraz jest dobry moment, aby zakończyć karierę" - poinformował Terry za pośrednictwem mediów społecznościowych.

W minionym sezonie 37-letni piłkarz występował w Aston Villi. Zespół z Birmingham nie zdołał jednak awansować do Premier League - w finale rywalizacji barażowej przegrał na Wembley z Fulham 0:1. Od początku sezonu pozostawał bez klubu. We wrześniu był bliski podpisania kontraktu ze Spartakiem Moskwa, w którym przeszedł już testy medyczne. Ostatecznie nie zdecydował się na ten krok.

Wcześniej przez prawie całą karierę Terry grał w Chelsea Londyn. W reprezentacji Anglii występował do 2012 roku; rozegrał w niej 78 meczów i strzelił sześć goli.