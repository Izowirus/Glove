Gliwice, 03.03.2018. Działania policji po wtargnięciu na murawę części kibiców Piasta Gliwice podczas meczu piłkarskiej Ekstraklasy z Górnikiem Zabrze, 3 bm. Spotkanie zostało przerwane w 80. minucie, przy stanie 1:0 dla gospodarzy. (paw) PAP/Marek Zimny PAP © 2018 / Marek Zimny
                                        

            Komisja Ligi piłkarskiej Ekstraklasy SA na poniedziałkowym nadzwyczajnym posiedzeniu przyznała walkowera Górnikowi za przerwany w sobotę mecz z Piastem w Gliwicach w 26. kolejce rozgrywek. Jednocześnie klubowi z Zabrza odjęto trzy punkty za prowokacyjne zachowanie kibiców.
      
            "Mecz został zweryfikowany jako walkower na korzyść gości, ale jednocześnie trzy punkty zostały odjęte Górnikowi" - napisano w komunikacie Komisji Ligi.

Już w niedzielę nałożono na gliwicki klub środek zapobiegawczy - zakaz wejścia na najbliższy mecz domowy dla wszystkich osób, które w czasie sobotniego spotkania znajdowały w czterech sektorach na trybunie za bramką. W poniedziałek tę karę zaostrzono.

"Dodatkowo na Piasta Gliwice nałożono karę zakazu organizacji wyjazdu grupy kibiców na sześć kolejnych meczów oraz na dwa kolejne mecze z Górnikiem w Zabrzu, a także karę finansową w wysokości 80 tysięcy złotych" - napisano.

Na decyzję Komisji Ligi wpływ miały działania, jakie Piast podjął w stosunku do sprawców. Klub zidentyfikował bowiem kilkadziesiąt osób biorących udział w zajściu. Na osoby, które dopuściły się zniszczenia mienia na stadionie, zostaną nałożone klubowe zakazy wstępu na imprezy masowe oraz będą wobec nich złożone pozwy o naprawienie szkód. Do końca obecnego sezonu zamknięte zostaną sektory za bramką (tam gdzie doszło do zajść).

Za prowokacyjne zachowanie swoich fanów ukarano Górnika Zabrze zakazem organizacji wyjazdu grupy kibiców na sześć kolejnych meczów i na dwa kolejne spotkania z Piastem w Gliwicach oraz karą finansową w wysokości 40 tysięcy złotych. Fani Górnika, którzy w trakcie meczu z Piastem znajdowali się w sektorze gości, nie będą mogli wejść na trzy kolejne mecze domowe swojego zespołu. Poza tym Górnik został ukarany odjęciem trzech punktów.

"Komisja dostrzegła, że zachowanie kibiców Piasta nastąpiło na skutek prowokacji ze strony kibiców gości. Orzeczona kara o docelowym odjęciu trzech punktów ma mieć skutek prewencyjny i ma to być wyraźny sygnał, że Komisja Ligi nie będzie tolerować prowokacyjnych zachowań chuligańskich ani takich, które miałyby na celu wypaczenie wyniku sportowego" – tłumaczył przewodniczący Komisji Ligi Zbigniew Mrowiec.

Klub z Zabrze poinformował w poniedziałek wieczorem, że czeka na pisemne uzasadnienie werdyktu Komisji Ligi i na pewno złoży apelację do Najwyższej Komisji Odwoławczej PZPN.

W 80. minucie sobotniego meczu, przy prowadzeniu gospodarzy 1:0, grupa kibiców Piasta zniszczyła część ogrodzenia, kilku wbiegło na murawę. Interweniowali najpierw ochroniarze, potem policjanci. Po 38-minutowej przerwie zapadła decyzja o przerwaniu meczu w Gliwicach.

Wprawdzie piłkarze gospodarzy uspokajali chuliganów, jednak delegat PZPN w porozumieniu z policją podjął decyzję o przedwczesnym zakończeniu spotkania, z racji braku bezpieczeństwa na stadionie.

Górnik z dorobkiem 41 pkt nadal zajmuje czwarte miejsce w tabeli, a Piast z 25 plasuje się na 14. Tyle samo ma 13. Pogoń Szczecin i 15. Bruk-Bet Termalica Nieciecza, a dwa mniej ostatnia Sandecja Nowy Sącz.