Agnieszka Radwanska of Poland in action during her second round match against Lesia Tsurenko of Ukraine at the Australian Open Grand Slam tennis tournament in Melbourne, Australia, 18 January 2018. Archiwum fot. PAP/EPA/NARENDRA SHRESTHA
                                        

            Agnieszka Radwańska przegrała w piątek z Aryną Sabalenką 3:6, 6:1, 3:6 w półfinale turnieju tenisowego WTA na kortach trawiastych w Eastbourne. To była pierwsza konfrontacja 31. w światowym rankingu Polki z 45. w tym zestawieniu Białorusinką.
      
            Wydawało się, że po przegranym pierwszym secie Radwańska przejęła kontrolę nad meczem i rozstrzygnie go po swojej myśli. Drugą partię wygrała bowiem gładko 6:1, a w trzeciej, po przełamaniu rywalki, objęła prowadzenie 3:2.

W kolejnym gemie Polka wygrywała już 40:0, jednak od tego momentu jej gra kompletnie się załamała. Sabalenka odrobiła przełamanie, wygrała cztery gemy z rzędu i cieszyła się ze zwycięstwa.

Impreza w Eastbourne to pierwszy start Radwańskiej po dwumiesięcznej przerwie spowodowanej kontuzją pleców. W drodze do półfinału pokonała wcześniej Węgierkę Timeę Babos, rozstawioną z "15" reprezentantkę Australii Darię Gavrilovą oraz grającą z "piątką" Łotyszką Jeleną Ostapenko. W środę odpoczywała, bo rozstawiona z "trójką" Czeszka Petra Kvitova wycofała się przed ich spotkaniem 1/8 finału z powodu urazu.

29-letnia krakowianka zmarnowała szansę na trzeci w karierze awans do finału tej imprezy. Triumfowała raz - w 2008 roku.

Drugą półfinałową parę tworzą dwie zawodniczki polskiego pochodzenia - najwyżej rozstawiona Dunka Caroline Wozniacki i Niemka Angelique Kerber (4.).

Zawody w Eastbourne są ostatnim sprawdzianem przed rozpoczynającym się 2 lipca wielkoszlemowym Wimbledonem. Radwańska zacznie go od meczu z Rumunką Eleną-Gabrielą Ruse.

Wynik półfinału:

Aryna Sabalenka (Białoruś) - Agnieszka Radwańska (Polska) 6:3, 1:6, 6:3.