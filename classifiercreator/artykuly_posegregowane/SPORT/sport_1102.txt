epa06641010 Rhein-Neckar Loewen's Mads Larsen (L) in action against Kielce's Michal Jurecki (R) during the EHF Champions League round of 16 handball match between Rhein-Neckar Loewen and PGE Vive Kielce in Mannheim, Germany, 01 April 2018.  EPA/RONALD WITTEK 
Dostawca: PAP/EPA. PAP/EPA © 2018 / RONALD WITTEK
                                        

            Piłkarze ręczni PGE VIVE Kielce awansowali do ćwierćfinału Ligi Mistrzów. W rewanżowym meczu 1/8 finału wygrali na wyjeździe z niemieckim Rhein-Neckar Loewen 36:30 (16:18). W pierwszym spotkaniu polski zespół zwyciężył 41:17.
      
            Rhein-Neckar Loewen – PGE VIVE Kielce 30:36 (18:16).

Rhein-Neckar Loewen: Mikael Appelgren, Andreas Palicka – Andre Schmid 8, Jerry Tollbring 5, Filip Taleski 4, Rafael Baena 3, Mads Larsen 3, Harald Reinkind 3, Kim Ekdahl du Rietz 3, Alexander Petersson 1, Gudjon Sigurdsson, Bogdan Radivojevic, Hendrik Pekeler, Patrick Groetzki.

PGE VIVE Kielce: Sławomir Szmal, Miłosz Wałach – Michał Jurecki 5, Alex Dujshebaev 5, Julen Aginagalde 4, Karol Bielecki 4, Krzysztof Lijewski 4, Dean Bombac 4, Manuel Strlek 3, Mateusz Jachlewski 2, Blaz Janc 2, Mariusz Jurkiewicz 1, Marko Mamic 1, Darko Djukic 1, Mateusz Kus.

Kary: Rhein-Neckar – 6 min. PGE VIVE – 8 min.

Sędziowie: Jonas Eliasson i Anton Palsson (Islandia).

Mecz w Mannheim miał dla obu drużyn znaczenie wyłącznie prestiżowe. Kielczanie w pierwszym spotkaniu rozbili rezerwy mistrza Niemiec 41:17, praktycznie rozstrzygając losy awansu do grona ośmiu najlepszych zespołów obecnej edycji Ligi Mistrzów. W odróżnieniu od pojedynku rozegranego w Hali Legionów, tym razem naprzeciwko podopiecznych Tałanta Dujszebajewa stanął pierwszy skład popularnych „Lwów”.

Gospodarze rozpoczęli ten pojedynek niezwykle zmobilizowani. W trzeciej minucie po rzucie Andre Schmida mistrzowie Niemiec prowadzili już 3:0. Dopiero teraz obudzili się kielczanie, a Andreas Palicka skapitulował po trafieniach Krzysztofa Lijewskiego i Darko Djukica.

Nie zraziło to niemieckiego zespołu, który w 12. minucie po czwartym już trafieniu Schmida prowadził pięcioma bramkami 9:4. 120 sekund później ekipa z Mannheim wygrywała już 11:5. Dopiero teraz goście zaczęli grać trochę lepiej. Kolegów z zespołu poderwał do walki świetnymi interwencjami Sławomir Szmal. Szwedzkiego bramkarza pokonali Michał Jurecki i Manuel Strlek i w 16. min VIVE zmniejszyło trochę straty - 7:11.

Kolejny przestój w grze mistrzów Polski bezlitośnie wykorzystali jednak podopieczni Nikolaja Jakobsena. W 26. minucie Szmala pokonał Harald Reinkind i było już 16:9 dla rozpędzonego Rhein-Neckar Loewen. Sytuacja zaczęła się robić niewesoła, ale polski zespół zdołał wrócić do gry. Po trzech kolejnych bramkach VIVE (Blaz Janc, Karol Bielecki z karnego i Alex Dujshebaev) cztery minuty później ekipa z Kielc przegrywała już tylko 12:16.

Ostatnie minuty pierwszej części gry kielczanie rozegrali popisowo. W 30. minucie rzut karny egzekwowany przez Schmida obronił Szmal, a kontrę gości wykończył Manuel Strlek. Po pierwszej połowie przedstawiciel Bundesligi prowadził, ale tylko 18:16.

Drugą odsłonę podopieczni Dujszebajewa rozpoczęli od bramek Marko Mamica i Lijewskiego. Goście po raz pierwszy doprowadzili do remisu – 18:18. Tym wynikiem zespół z regionu świętokrzyskiego nie cieszył się zbyt długo. W ciągu następnych czterech minut na jedną bramkę VIVE gospodarze odpowiedzieli czterema (22:19 dla Rhein-Neckar w 36. minucie).

Teraz z kolei przestój przytrafił się gospodarzom. Kielczanie wykorzystali kolejne udane interwencje Szmala i pięć minut później po bramce Mateusza Jachlewskiego przegrywali tylko jednym trafieniem – 22:23. Polska drużyna dużo lepiej niż w pierwszej odsłonie grała w obronie i w 44. minucie na tablicy świetlnej ponownie był remis tym razem 24:24 (trafienie Jachlewskiego).

Minutę później po atomowym rzucie Bieleckiego VIVE po raz pierwszy wyszło na prowadzenie (25:24). Po chwili do pustej niemieckiej bramki (gospodarze grali siódemką zawodników w polu) trafił Mariusz Jurkiewicz i goście podwyższyli prowadzenie. W 48. minucie ze skrzydła trafił Strlek i mistrz Polski wygrywał 28:25.

Niemcy kompletnie się pogubili. Nie mogli znaleźć sposobu na świetnie interweniującego „Kasę” i twardą defensywę gości. Sytuacja był już na tyle opanowana, że na 10 minut przed końcem przy wyniku 29:25 do kieleckiej bramki wszedł 16-letni Miłosz Wałach, który już w pierwszej akcji popisał się skuteczną interwencją.

Koncert gry VIVE trwał nadal. W 55. minucie po bramce Alexa Dujshebaeva polska ekipa prowadziła 33:27. Kielczanie po świetnej grze w drugiej połowie wygrali z Rhein-Neckar Loewen 36:30. Polski zespół awansował do ćwierćfinału LM, w którym zmierzy się z francuskim Paris Saint-Germain.