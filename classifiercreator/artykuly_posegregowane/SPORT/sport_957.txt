epa06753348 Sweden wins the IIHF World Championship ice hockey finale between Sweden and Switzerland in Royal Arena in Copenhagen, Denmark,  20 May 2018.  EPA/Liselotte Sabroe  DENMARK OUT 
Dostawca: PAP/EPA. PAP/EPA © 2018 / Liselotte Sabroe
                                        

            Szwedzi pokonali w Kopenhadze po karnych Szwajcarów 3:2 (1:1, 1:1, 0:0 - 0:0, 1:0) w finale mistrzostw świata w hokeju na lodzie. Ekipa "Trzech Koron" wywalczyła tytuł po raz 11., a drugi z rzędu. W meczu o brązowy medal ekipa USA wygrała z Kanadą 4:1.
      
            Szwecja - Szwajcaria po karnych 3:2 (1:1, 1:1, 0:0 - 0:0, 1:0).

Bramki: dla Szwecji - Gustav Nyquist (18), Mika Zibanejad (35), Filip Forsberg (zwycięski karny); dla Szwajcarii - Nino Niederreiter (17), Timo Meier (24).

Kary: Szwecja - 4 minuty; Szwajcaria - 10.

Szwedzi przeszli przez cały rozgrywany w Danii mundial bez porażki. Obecność obrońców tytułu w finale nie była żadnym zaskoczeniem. Niespodziankę dotarciem do tego etapu zmagań sprawili zaś Szwajcarzy, eliminując po drodze kilku faworyzowanych rywali. W ćwierćfinale odprawili Finów, a w kolejnej rundzie Kanadyjczyków.

Helweci w niedzielę dwukrotnie prowadzili w regulaminowym czasie gry, ale w obu przypadkach przeciwnicy odrabiali stratę. Jako pierwszy na listę strzelców wpisał się w 17. minucie Nino Niederreiter. Już niespełna 80 sekund później do remisu doprowadził Gustav Nyquist. Druga tercja przyniosła kolejne dwie bramki - najpierw trafieniem popisał się Timo Meier (24), a do wyniku 2:2 doprowadził Mika Zibanejad (35).

W dogrywce - rozgrywanej czterech na czterech - akcja często przenosiła się z jednej strony lodowiska na drugą, ale żaden z zespołów nie zdołał przechylić szali zwycięstwa na swoją stronę. Pod koniec tej części meczu bliski tego po stronie Szwajcarów był Kevin Fiala. O większym szczęściu mogą jednak mówić Helweci - jeden ze Szwedów oddał bowiem w ostatnich sekundach strzał, po którym krążek odbił się od słupka bramki.

Seria karnych znów zaczęła się od prowadzenia Szwajcarów po skutecznym strzale Svena Andrighetto, ale jego czterej koledzy zawiedli. W skandynawskiej drużynie z kolei dwie pierwsze próby były nieudane, ale potem obrońcy tytułu opanowali sytuację, a decydujący okazał się gol Filipa Forsberga. Po nim swoją szansę miał jeszcze Niederreiter, ale tym razem jego strzał obronił bramkarz "Trzech Koron" Anders Nilsson.

Skład finału i jego przebieg był powtórką decydującego spotkania MŚ z 2013 roku. Całe podium wyglądało wówczas tak, jak w niedzielę.

Szwedzi poza dwiema ostatnimi edycjami triumfowali także w latach: 1953, 1957, 1962, 1987, 1991-92, 1998, 2006 i 2013. W dorobku mają również 19 srebrnych medali i 17 brązowych.

Szwajcarzy powtórzyli swój największy sukces w mundialu. Wcześniej - poza edycją sprzed pięciu lat - drugie miejsce zajęli też w 1935 roku. Na najniższym stopniu podium stanęli zaś ośmiokrotnie.