Niemcy Francesco Friedrich i Thorsten Margis oraz Kanadyjczycy Justin Kripps i pochodzący z Polski Alexander Kopacz zostali mistrzami olimpijskimi w bobslejowych dwójkach. Obie ekipy po czterech ślizgach miały taki sam czas - 3.16,86. Polacy zajęli 24. miejsce.
      
            Brązowy medal wywalczyli Oskars Melbardis i Janis Strenga. To pierwsze miejsce na podium dla Łotwy w Pjongczangu.

Polacy Mateusz Luty i Krzysztof Tylkowski nie wzięli udziału w ostatnim ślizgu, po trzecim zajmowali 24. lokatę, a tylko czołowa "20" miała prawo startu w czwartym przejeździe.

"To był sensacyjny finał, coś wspaniałego dla całych bobslejów i świetna reklama naszej dyscypliny" - ocenił Friedrich.

Na półmetku rywalizacji, czyli po dwóch przejazdach na czele byli inni Niemcy - Nico Walther i Christian Poser. Mieli 0,1 s przewagi nad Kanadyjczykami, ale stracili ją w poniedziałek i zostali sklasyfikowani na czwartej pozycji.

To ósmy złoty medal olimpijski Niemców w bobslejach. Po raz ostatni ex aeuqo rywalizacja zakończyła się w 1998 roku w Nagano. Wówczas pierwsze miejsce również podzielili Kanadyjczycy, ale razem z Włochami.

Friedrich i Margis to utytułowana dwójka. Także kanadyjski pilot Justin Kripps może pochwalić się medalami mistrzostw świata - srebrem sprzed roku i w mikście z 2012 roku.

Z kolei dla pochodzącego z Polski Kopacza jest to pierwszy krążek międzynarodowej imprezy. Po raz pierwszy do bobsleja wsiadł w 2013 roku. Namówili go trenerzy... lekkoatletyczni. Wcześniej był kulomiotem, ale dostrzegli w nim potencjał na dobrego rozpychającego. Posłuchał się ich i... zgłosił się nawet do ówczesnego pilota polskiej kadry Dawida Kupczyka, że chciałby rywalizować w biało-czerwonych barwach. Do tego jednak nie doszło, a Kopacz trafił do kanadyjskiego boba.

Trenowani przez Dawida Kupczyka Czesi Dominik Dvorak i Jakub Nosek uplasowali się na 17. pozycji.