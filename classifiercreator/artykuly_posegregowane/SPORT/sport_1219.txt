Jastrzębie-Zdrój, 13.01.2018. Zawodnik Jastrzębskiego Węgla Wojciech Sobala (P) oraz Benjamin Toniutti (2L) i Łukasz Wiśniewski (L) z ZAKSY Kędzierzyn-Koźle podczas meczu Ekstraklasy siatkarzy, 13 bm. (jkm) PAP/Andrzej Grygiel Archiwum PAP © 2018 / Andrzej Grygiel
                                        

            Siatkarze Zaksy Kędzierzyn-Koźle zmierzą się z Jastrzębskim Węglem w pierwszej rundzie fazy play off Ligi Mistrzów. PGE Skra Bełchatów trafiła na włoski zespół Cucine Lube Civitanova. Losowanie odbyło się w Luksemburgu.
      
            ZAKSA zajęła pierwsze miejsce w swojej grupie, a Skra oraz jastrzębianie zakończyli rywalizację w tej rundzie na drugiej pozycji i rywalizację w play off rozpoczną od meczu we własnej hali.

Poprzednio dwa polskie kluby w LM spotkały się w sezonie 2014/15. W półfinale Final Four po przeciwnych stronach siatki stanęły Asseco Resovia Rzeszów i Skra (3:0). Rok wcześniej zaś ekipa z Podkarpacia zmierzyła się z Jastrzębskim Węglem w drugiej rundzie play off - drużyna z województwa śląskiego zwyciężyła wtedy w 3:0 i 3:1.

W tym sezonie ligowym ZAKSA i jastrzębianie zmierzyły się już dwukrotnie i w obu przypadkach ze zwycięstwa cieszyli się kędzierzynianie, którzy u siebie wygrali 3:0, a na wyjeździe stracili seta.

Rywalizacja tych dwóch zespołów ma dodatkowy podtekst. Trenerem Jastrzębskiego Węgla jest Włoch Ferdinando De Giorgi, który w dwóch poprzednich sezonach pracował w Kędzierzynie-Koźlu i doprowadził drużynę do dwóch tytułów mistrza kraju.

Zarówno jedna ekipa, jak i druga w LM mogą pochwalić się wywalczeniem trzeciego miejsca. Zespół z Kędzierzyna stanął na najniższym stopniu podium w 2003 roku, a jastrzębianie cztery lata temu.

Triumfator tego dwumeczu w 2. rundzie fazy pucharowej zmierzy się ze zwycięzcą wewnątrzniemieckiego pojedynku między Berlin Recycling Volleys i VfB Friedrichshafen. Szkoleniowcem drugiej z tych ekip jest Belg Vital Heynen, który 7 lutego został wybrany na trenera reprezentacji Polski. Z drużyną ze stolicy Niemiec jastrzębianie spotkali się niedawno w fazie grupowej LM.

Bełchatowianie zmierzyli się z Lube w 1. rundzie play off także w poprzednim sezonie. Zawodnicy z Maceraty wygrali wówczas 3:1 i przegrali 2:3, co nie przeszkodziło im w awansie.

Włoska drużyna ostatnio była w Polsce w grudniu, gdy brała udział w klubowych mistrzostwach świata, które odbyły się w Opolu, Łodzi i Krakowie. Dotarła wówczas do finału.

Lube, którego zawodnikami w przeszłości byli Sebastian Świderski i Bartosz Kurek, triumfowało w LM w 2002 roku. Największym sukcesem Skry jest w tych rozgrywkach jest druga lokata sprzed sześciu lat.

Lepszy z tych dwóch zespołów w kolejnej rundzie play off, która wyłoni uczestników turnieju finałowego, zmierzy się z włoskim Trentino Diatec lub francuskim Chaumont VB 52 Haute Marne. Z drugą z tych ekip zespół z Bełchatowa spotkał się już w fazie grupowej.

Dwustopniowa faza pucharowa z udziałem 12 drużyn odbędzie się między 13 marca a 12 kwietnia.

Miejsce w play off wywalczył m.in. triumfator trzech ostatnich edycji Zenit Kazań. W czwartek został ogłoszony gospodarzem Final Four (12-13 maja), co dało mu automatyczną kwalifikację do turnieju finałowego. Jego miejsce w fazie pucharowej zajął Chaumont VB 52 Haute Marne.

Pary 1. rundy fazy play off Ligi Mistrzów:

Halkbank Ankara (Turcja) - Sir Safety Perugia (Włochy)
Noliko Maaseik (Belgia) - Lokomotiw Nowosybirsk (Rosja)
PGE Skra Bełchatów (Polska) - Cucine Lube Civitanova (Włochy)
Chaumont VB 52 Haute Marne (Francja) - Trentino Diatec (Włochy)
Jastrzębski Węgiel (Polska) - ZAKSA Kędzierzyn-Koźle (Polska)
Berlin Recycling Volleys (Niemcy) - VfB Friedrichshafen (Niemcy)