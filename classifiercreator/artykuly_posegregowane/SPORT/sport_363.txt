Białystok, 07.04.2018. Trener Wisły Płock Jerzy Brzęczek podczas meczu 30. kolejki piłkarskiej Ekstraklasy z Jagiellonią Białystok, 07 bm. (jkm) PAP/Artur Reszko Archiwum PAP © 2018 / Artur Reszko
                                        

            Nowy selekcjoner reprezentacji Polski Jerzy Brzęczek 27 sierpnia ogłosi listę piłkarzy powołanych na najbliższe mecze - 7 września z Włochami w Bolonii w Lidze Narodów oraz towarzyski z Irlandią 11 września we Wrocławiu.
      
            To będzie już pełna lista zawodników z polskiej i zagranicznych lig.

"Selekcjoner chce jeszcze poczekać. Niektóre ligi nie zaczęły na razie rozgrywek, poza tym przełożono mecze drużyn z Genui, a w Sampdorii występują Bartosz Bereszyński, Karol Linetty i Dawid Kownacki, natomiast w Genoa CFC Krzysztof Piątek. Nikt nas nie pogania. Trener po prostu chce dać sobie więcej czasu i możliwości, dlatego potrzebuje jeszcze kilka dni" - powiedział PAP rzecznik prasowy PZPN i reprezentacji Jakub Kwiatkowski.

Brzęczek, który w lipcu zastąpił na stanowisku selekcjonera Adama Nawałkę, w niedawnej rozmowie z PAP przyznał, że jest już gotowa analiza gry Włochów.

"Mamy już wszystko przygotowane pod względem taktyki i tego, co ostatnio prezentowali. Przygotowaliśmy się w oparciu o mecze, w których Włochów prowadził Roberto Mancini. Spodziewamy się, że mogą zmienić się personalia, ale kwestie taktyczne raczej pozostaną te same. Mamy przygotowane analizy i odprawy taktyczne dla zawodników" - podkreślił trener.

Liga Narodów UEFA to nowe rozgrywki, mające uatrakcyjnić i w dużym stopniu zastąpić towarzyskie potyczki. Polska wystąpi w grupie 3. dywizji A (tzw. grupa A3), gdzie oprócz Włoch jej rywalem będzie Portugalia.

Zrzeszone w Europejskiej Unii Piłkarskiej (UEFA) federacje zostały podzielone na cztery dywizje - A, B, C i D, na podstawie rankingu tej organizacji (innego niż FIFA). W czasie ustalania koszyków Polska zajmowała w nim dziewiąte miejsce. W każdej z dywizji powstały cztery grupy.

Faza grupowa zostanie rozegrana od września do listopada 2018. Zwycięzcy grup dywizji A awansują do Final Four, zaplanowanego na czerwiec 2019 roku.