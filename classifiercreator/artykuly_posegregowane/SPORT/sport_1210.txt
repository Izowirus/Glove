epa06008310 Italy's defender Davide Astori during a training session of the Italian national soccer team at Coverciano sportive center, near Florence, Italy, 03 June 2017. EPA/MAURIZIO DEGL'INNOCENTI Dostawca: PAP/EPA. Archiwum PAP/EPA © 2018 / MAURIZIO DEGL'INNOCENTI
                                        

            Wszystkie mecze włoskiej ekstraklasy piłkarskiej zostały odwołane po nagłej śmierci kapitana Fiorentiny Davide Astoriego, którego zwłoki znaleziono rano w pokoju hotelowym w Udine. Według mediów 31-letni piłkarz zmarł wskutek zawału serca.
      
            Sam klub poinformował, że powodem śmierci była nagła choroba i przekazał wyrazy współczucia najbliższym piłkarza. Rzecznik prasowy oświadczył, że do czasu autopsji nie będą ujawniane żadne szczegóły.

W niedzielę Fiorentina miała spotkać się w meczu 27. kolejki na wyjeździe z Udinese. To spotkanie zostało odwołane, podobnie jak pozostałe sześć zaplanowanych na ten dzień, w tym derby Mediolanu AC Milan - Inter.

Mecz w Udine miał się rozpocząć o godz. 15, ale już na 12.30 zaplanowano pierwsze niedzielne spotkanie Genoa - Cagliari. Kibice zasiedli już na trybunach, a zawodnicy przeprowadzali rozgrzewkę, gdy na telebimie podano informację o śmierci kapitana Fiorentiny. Publiczność opuściła stadion w Genui, a piłkarze zeszli do szatni.

"To wydaje się niemożliwe. Nie wierzę w to, płaczę razem z Jego rodziną i całą Fiorentiną. Żegnaj kapitanie" - oświadczył wielki kibic klubu z Florencji i były premier Włoch Matteo Renzi.

Trener AC Milan Gennaro Gattuso jeszcze przed decyzją władz ligi zaapelował o odwołanie niedzielnych meczów. "Nie mogę myśleć o derbach po takiej tragedii" - napisał na Twitterze.

Występujący na pozycji obrońcy Astori w Fiorentinie grał od 2015 roku. Wcześniej bronił barw m.in. Romy i Cagliari. 14 razy wystąpił w reprezentacji narodowej, po raz ostatni we wrześniu 2017 roku z Izraelem (1:0) w el. mistrzostw świata. Miał czteroletną córkę.

Rezerwowym bramkarzem Fiorentiny jest Bartłomiej Drągowski.