Calgary lada moment wycofa swoją kandydaturę do miana gospodarza zimowych igrzysk olimpijskich w 2026 roku - informują kanadyjskie media. Według radia CBC państwo, prowincja Alberta oraz samo miasto nie zdołały porozumieć się w kwestii finansowania.
      
            Jeszcze we wtorek lub w środę władze Calgary mają głosować nie tylko nad zaprzestaniem wszelkich przygotowań, ale też odwołaniem zaplanowanego na 13 listopada referendum w tej sprawie. Takie działania już wcześniej zapowiadał burmistrz Naheed Nenshi.

Według CBC kwota, o którą spierają się władze miasta, regionu i kraju, sięga setek milionów dolarów.

Na początku października Międzynarodowy Komitet Olimpijski zatwierdził kandydatury Calgary, Sztokholmu oraz łączoną Mediolan/Cortina d'Ampezzo. W Szwecji ten pomysł traktowany jest równie sceptycznie jak w Kanadzie.

Ostateczna decyzja o tym, kto zostanie gospodarzem igrzysk w 2026 roku, zapadnie w czerwcu 2019 w Lozannie. Calgary było już gospodarzem najważniejszej imprezy dla sportów zimowych w 1988 roku.

Organizatorem najbliższej zimowej olimpiady będzie w 2022 roku Pekin.