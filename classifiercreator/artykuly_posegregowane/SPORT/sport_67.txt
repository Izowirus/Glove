Natalia Maliszewska (Juvenia Białystok) zajęła trzecie miejsce w wyścigu na 500 m w zawodach Pucharu Świata w short tracku w Ałmatach. Triumfowała Węgierka Petra Jaszapati.
      
            Maliszewska po upadku na przedostatnim wirażu uzyskała czas 1.04,140, a Jaszapati 44,650. Druga była Holenderka Lara van Ruijven - 51,843. W finale startowały cztery łyżwiarki, ale tylko trzy zostały sklasyfikowane - Rosjanka Sofia Proswirnowa za spowodowanie kraksy z udziałem Polki i Holenderki została zdyskwalifikowana.

23-letnia Polka utrzymała prowadzenie w klasyfikacji generalnej PŚ na tym dystansie.

W ćwierćfinale odpadły dwie pozostałe reprezentantki kraju startujące na 500 m - Nikola Mazur i Patrycja Maliszewska, starsza siostra Natalii (obie Juvenia Białystok). Zostały sklasyfikowane - odpowiednio - na 12. i 14. miejscu.

Natalia Maliszewska w sobotę w Ałmatach na 1000 m wywalczyła piątą lokatę. Specjalizuje się ona w rywalizacji na dystansie o połowę krótszym. W tej konkurencji w pierwszej połowie listopada wygrała dwa razy w zawodach PŚ - w Calgary, a następnie w Salt Lake City. Żaden polski łyżwiarz na krótkim torze nie odniósł wcześniej zwycięstwa w imprezie tej rangi.

23-letnia zawodniczka Juvenii była jedyną Polką występującą w niedzielę w finale A w Kazachstanie.