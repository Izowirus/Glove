Katowice, 06.09.2018. Minister sportu i turystyki Witold Bańka podczas briefingu z wojewodą śląskim w Katowicach, 6 bm. Minister przebywa dzisiaj z oficjalną wizytą w województwie śląskim. (jkm) PAP/Andrzej Grygiel PAP © 2018 / Andrzej Grygiel
                                        

            Uniwersytet Śląski otrzyma od resortu sportu 3,5 mln złotych na modernizację sali, basenu i hali w Cieszynie – poinformował w czwartek minister Witold Bańka. "Stwarzanie możliwości do uprawiania sportu jest niezbędne" - podkreślił.
      
            Dodał, że do planu wieloletniego resortu sportu i turystyki wpisana została budowa hali sportowej na terenie UŚ w Katowicach. Kwotą 400 tysięcy złotych MSiT weprze z kolei modernizację hali katowickiej AWF.

"Inwestycje w infrastrukturę sportową z punktu widzenia ministerstwa i rządu są niezwykle ważne. Przeznaczamy rekordowe środki na dofinansowanie budowy i modernizacji obiektów sportowych w całej Polsce" - podkreślił minister, absolwent Uniwersytetu Śląskiego i były lekkoatleta.

Zaznaczył, że trzyma kciuki za realizację planu budowy nowych obiektów lekkoatletycznych katowickiej AWF. Jak przypomniał, resort wsparł kilka sportowych inwestycji w stolicy Górnego Śląska.

"Myślę, że te ok. 40 mln dofinansowania, które popłynęły na inwestycje sportowe w Katowicach, to nie koniec. Wiem, że są kolejne plany. Naszym zadaniem jest je wspierać" – zauważył.

Dodał, że obiekty sportowe służą nie tylko wyczynowcom.

"Sport jest katalizatorem dobrych emocji, znakomitym wychowawcą dzieci i młodzieży. Takie inwestycje przyczyniają się do poprawy kondycji i samopoczucia mieszkańców. Wyniki badań, jakie przeprowadziliśmy, wskazują, że zwiększyła się o kilka punktów procentowych aktywność fizyczna ludzi w wieku 16–69 lat. Stwarzanie możliwości do uprawiania sportu jest niezbędne. Musimy budować zdrowe i aktywne społeczeństwo" – podsumował Witold Bańka.

Autor: Piotr Girczys