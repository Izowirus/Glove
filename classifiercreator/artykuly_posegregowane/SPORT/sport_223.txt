PAP/Piotr Nowak 
                                        

            Certyfikacja szkółek piłkarskich, program Talent Pro, Internetowy System Skautingu i Obserwacji - to nowe programy PZPN na szkolenie młodych zawodników. "To nie jest jak z językiem angielskim, że w kilka lat każdy się tego nauczy" - powiedział prezes Zbigniew Boniek.


      
            Na spotkaniu na PGE Narodowym zaprezentowano projekty mające na celu poprawę poziomu szkolenia młodych piłkarzy. Być może najbardziej rozbudowanym jest program certyfikacji szkółek piłkarskich. Zakłada on możliwość ubiegania się o specjalny "znak jakości" PZPN - brązowy, srebrny lub złoty, zależnie od czynników takich jak: liczba zawodników przypadających na jednego trenera, kwalifikacje szkoleniowców, dostęp do boisk, wyposażenia, szatni itp.

"Celem tego programu jest ujednolicenie poziomu szkolenia. Dotyczy on klubów od 3. ligi w dół, które prowadzą szkółki dla dzieci i młodzieży w kategoriach U6-U13. Certyfikaty przysługują jedynie tym, w których takie szkolenia odbywały się przynajmniej przez dwa ostatnie pełne sezony" – tłumaczył wiceprezes PZPN ds. szkoleniowych Marek Koźmiński.

Certyfikaty mają być wydawane za pierwszym razem na okres od 1 września do 30 czerwca, a w każdym kolejnym sezonie - od 1 lipca do 30 czerwca. Proces zgłoszenia szkółki do otrzymania certyfikatu powinien zamknąć się w 21 dniach.

"Mamy nadzieję, że zgłosi się trzy, cztery tysiące szkółek, ale tak naprawdę tego nie wiemy. To tylko szacunki, nie mamy takich danych. Wtedy rozpoczniemy wyrywkowe wizytacje z zaznaczeniem, że kontrole szkółek, które będą ubiegać się o wyższe certyfikaty będą dokładniejsze. Wizytacje mogą być i zapowiedziane, i nie. Warto wspomnieć, że wśród wymogów PZPN nie ma mowy o żadnych wynikach sportowych" - dodał Koźmiński.

Program ma być też korzystny dla samych szkółek, które - oprócz reklamy - mają otrzymać też finansowe wsparcie od PZPN. Szczegółowych planów ekonomicznych na razie nie poczyniono, nie zapadły też w tej sprawie żadne decyzje zarządu, ale prezes Boniek zapewnił, że budżet na ten cel jest już przygotowany.

Innym usprawnieniem szkolenia młodzieży jest Informatyczny System Skautingu i Obserwacji. Dotyczy on obecnie ponad tysiąca zawodników kategorii U15-U21, którzy są oceniani i punktowani pod względem przygotowania motorycznego, taktycznego, mentalnego itd. w występach w klubach i reprezentacjach narodowych. Na tej podstawie tworzony jest oddzielny ranking na każdą pozycję.

"Skauci dokonujący tych ocen są regularnie szkoleni, a skala punktowa jest dość sztywna. Zależy nam na tym, żeby te oceny były obiektywne i jednolite" – zaznaczył z-ca dyrektora sportowego ds. szkolenia Marcin Dorna.

Selekcjoner męskiej reprezentacji do lat 20 Jacek Magiera przedstawił z kolei założenia projektu Talent Pro, przeznaczonego obecnie dla roczników 2002-04.

"W ostatnich latach zaobserwowaliśmy, że choć z czasem akademie robią postępy i coraz lepiej szkolą piłkarzy, brakuje nam indywidualności. Zawodników ponadprzeciętnych, którzy wzięliby na siebie odpowiedzialność za grę, weszli w drybling, oddali strzał. Dlatego zależy nam na profilowaniu, chcemy jak najwcześniej stwierdzić, na jaką pozycję nadaje się młody piłkarz" - wyjaśnił.

Dotychczas do programu zakwalifikowano 53 zawodników z kilkunastu polskich i czterech zagranicznych klubów. "Ta lista nie jest oczywiście zamknięta" - podkreślił Magiera.

Każdy beneficjent programu Talent Pro będzie mógł liczyć m.in. na dodatkowe rozmowy indywidualne z trenerami, pełną opiekę medyczną, rozbudowaną analizę i ocenę meczów oraz treningów.

"Cel nadrzędny jest taki, żebyśmy w przyszłości mieli reprezentacje Polski piłkarzy i piłkarek na odpowiednim poziomie. Czasem rodzicom wydaje się, że wystarczy kupić dziecku sprzęt, wysłać na zajęcia i, tak jak z nauką języka angielskiego, za parę lat będzie gotowy piłkarz. To nie jest to samo. Do piłki nożnej trzeba mieć mocne predyspozycje. Chodzi o to, żeby tych, którzy je mają, doprowadzić do poziomu światowego" - powiedział Boniek.

W środę przedstawiono także drugi suplement do podręcznika "Narodowy model gry". Skupiono się na treningu pozycyjnym.

"Celem +Narodowego modelu gry+ było uporządkowanie wiedzy, którą mieliśmy, ujednolicenie terminologii. W marcu wyszedł pierwszy dodatek +Gry zadaniowe+, teraz to kontynuujemy" – podsumował trener pierwszej reprezentacji kobiet Miłosz Stępiński.