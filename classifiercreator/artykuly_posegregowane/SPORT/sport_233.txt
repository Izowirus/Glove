Bez względu na ustawienie personalne i taktyczne, zagramy o zwycięstwo - powiedział trener polskich piłkarzy Jerzy Brzęczek przed niedzielnym meczem w Włochami w Lidze Narodów.
      
            

"Jesteśmy w momencie budowania drużyny, ale w każdym meczu gramy o zwycięstwo. Motywować zespołu nie trzeba. Jesteśmy świadomi presji. Zdajemy sobie sprawę z tego, jak ciężkie zadanie czeka nas w Chorzowie" - dodał selekcjoner. Zaznaczył, że po mistrzostwach świata wszyscy są rozczarowani brakiem awansu z grupy.

"Musimy odbudować zaufanie, a to jest możliwe tylko poprzez skuteczną grę i zwycięstwa. Na pewno to nie będzie łatwe" - ocenił Brzęczek.

"Za żółte kartki nie będzie mógł zagrać Mateusz Klich, mamy jeszcze urazy u innych zawodników, więc kwestie personalne i - po części taktyczne - będą podejmowane w niedzielę" - wyjaśnił trener.

Podkreślił, że w niedzielny wieczór na murawę Stadionu Śląskiego wyjdzie najsilniejszy z możliwych polski zespół z zadaniem wygrania.

Zaznaczył, że napastnik Arkadiusz Milik (który nie zagrał z Portugalią) znajduje się w dobrej dyspozycji fizycznej i psychicznej.

"Mamy wielu dobrych piłkarzy grających w najlepszych klubach i ligach. Ale życie pokazuje, że najważniejszą kwestią są nie tylko bardzo wysokie umiejętności, ale odpowiednia atmosfera, taktyka, zgranie poszczególnych elementów. Po MŚ jesteśmy wszyscy rozczarowani, że nie wyszliśmy z grupy. Musimy odbudować zaufanie. Jesteśmy na początku tej niełatwej drogi" - powiedział Jerzy Brzęczek.

"Motywacji nam nie zabraknie. Gramy przecież nie tylko o trzy punkty, ale i o to, by nie spaść z Dywizji A. Ambicja nie pozwala przegrać. Damy z siebie wszystko, by zwyciężyć i w tej dywizji pozostać" - dodał bramkarz kadry Polski i Juventusu Turyn Wojciech Szczęsny.

Podkreślił, że napastnik Krzysztof Piątek jest w niesamowitym momencie.

"Wydaje się, jakby w polu karnym każde jego dotknięcie piłki kończyło się trafieniem do bramki. Mam nadzieję, że w niedzielę się jeszcze nie zatrzyma ale za sześć dni już tak (kiedy obaj zagrają przeciwko sobie w lidze włoskiej)" - dodał Szczęsny.

Podkreślił, że znajomość włoskich piłkarzy, a którymi gra na co dzień, ułatwia podejmowanie decyzji podczas meczu przeciwko nim.

"W rozpracowaniu rywala trenerowi nie pomagamy, ale analizy gry, stałych fragmentów gry są zawsze konieczne" - ocenił

Jego zdaniem Włosi pozostają mocnym zespołem, mimo braku satysfakcjonujących wyników w ostatnim czasie.

"To drużyna z potencjałem, by wrócić do poziomu, do jakiego nas przyzwyczaiła. Podobnie jak my, dlatego w niedzielę będzie pojedynek zespołów bardzo potrzebujących trzech punktów" - wyjaśnił bramkarz.

W czwartek Polacy - także na Stadionie Śląskim - przegrali w LN z Portugalią 2:3. Początek niedzielnego spotkania o godz. 20.45.