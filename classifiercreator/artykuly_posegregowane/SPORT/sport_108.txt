Były selekcjoner piłkarskiej reprezentacji Polski Adam Nawałka został trenerem Lecha Poznań - poinformował klub. W niedzielę wieczorem podpisał umowę obowiązujacą do 30 czerwca 2021 roku.
      
            Pierwszy trening z piłkarzami Lecha Nawałka przeprowadzi w poniedziałek przed południem. 

W ostatnich dwóch meczach ekstraklasy Lecha prowadził Dariusz Żuraw, który tymczasowo zastąpił zwolnionego 4 listopada Ivana Djurdjevica. Pod jego wodzą "Kolejorz" zremisował na wyjeździe z wicemistrzem Polski Jagiellonią Białystok 2:2, a w sobotę pokonał u siebie Wisłę Płock 2:1. Zespół z Poznania zajmuje obecnie ósme miejsce w tabeli.

Jak poinformował Lech na stronie internetowej, w zespole trenerskim Nawałki znajdują się: Bogdan Zając (asystent), Jarosław Tkocz (trener bramkarzy), Remigiusz Rzepka (koordynator sztabu przygotowania motorycznego), Andrzej Kasprzak (trener przygotowania motorycznego), Stanisław Gadziński (trener przygotowania motorycznego), Paweł Frelik (trener mentalny), a także Łukasz Siwecki i Hubert Barański (analitycy).

61-letni Nawałka przestał być trenerem reprezentacji w lipcu po nieudanych dla Polaków mistrzostwach świata w Rosji. Zastąpił go Jerzy Brzęczek.