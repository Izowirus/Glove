Grzechotki, 30.11.2012. Podróżni czekają na odprawę na przejściu granicznym Grzechotki - Mamonowo 2, największym przejście drogowym  na granicy z rosyjskim obwodem Kaliningradzkim. (tw/kru) PAP/Tomasz Waszczuk Archiwum PAP © 2018 / Tomasz Waszczuk
                                        

            Od początku Mistrzostw Świata w piłce nożnej w Rosji na drogowych przejściach granicznych z obwodem kaliningradzkim funkcjonariusze Warmińsko-Mazurskiego Oddziału Straży Granicznej odprawili ponad 12,8 tys. kibiców. W Kaliningradzie w piątek mecz rozegrają Serbia ze Szwajcarią.
      
            Jak poinformowała PAP w piątek rzeczniczka warmińsko-mazurskiej straży granicznej kpt Mirosława Aleksandrowicz, najwięcej - bo aż 8,6 tys. fanów piłki nożnej - funkcjonariusze Straży Granicznej odprawili w Grzechotkach. Do czwartku na wyjazd z kraju odprawiono 2 tys. 140 samochodów osobowych, 58 autokarów, którymi podróżowały zorganizowane wycieczki kibiców oraz 37 autobusów rejsowych, którymi podróżowali kibice.

Natomiast na wjazd do Polski odprawiono 1 tys. 478 samochodów osobowych, 28 autokarów ze zorganizowanymi wycieczkami kibiców oraz 7 autobusów rejsowych, którymi również podróżowali kibice.

W piątek po południu w Kaliningradzie rozegrany zostanie mecz Serbia-Szwajcaria. Od czwartku fani obydwu drużyn zdążają do obwodu kaliningradzkiego. Jak poinformowała PAP w piątek Aleksandrowicz, ruch na granicy jest umiarkowany.

W przyszłym tygodniu w Kaliningradzie kolejne mecze. W poniedziałek, 25 czerwca, mecz rozegrają reprezentacje Hiszpanii i Maroka, a 28 czerwca, w czwartek, zagra Anglia z Belgią.

Rzeczniczka warmińsko-mazurskiej straży granicznej Mirosława Aleksandrowicz przypomniała, że zgodnie z procedurami określonymi przez Rosję, kibic jadący na mecz musi mieć ważny paszport i FAN-ID, czyli paszport kibica. Tacy podróżni będą mogli od 4 czerwca do 15 lipca wjechać do Rosji bez wiz, ale powinni opuścić Federację Rosyjską do 25 lipca. FAN-ID umożliwia także bezpłatne przejazdy komunikacją publiczną w Rosji.

Służby graniczne apelują do jadących do Kaliningradu kibiców, by w miarę możliwości stawiali się do odpraw na polsko-rosyjskie przejścia graniczne odpowiednio wcześniej. Co ważne - w dniach meczów wszystkie pasy w razie konieczności są pasami wjazdowymi do Rosji.

Warmińsko-mazurska straż graniczna przypomina, że na stronie internetowej www.granica.gov.pl podróżni mogą sprawdzić na obrazie z kamer, jakie jest natężenie ruchu na drogach dojazdowych i przejściach granicznych.