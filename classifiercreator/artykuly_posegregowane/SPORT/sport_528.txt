Międzynarodowa Federacja Piłkarska poinformowała, że wszystkie testy antydopingowe wykonane przy okazji mistrzostw świata w Rosji dały wynik negatywny.
      
            Od stycznia bieżącego roku przeprowadzono 2037 testów. Kontrole przeprowadzała sama FIFA, a także instancje antydopingowe poszczególnych krajów oraz federacji kontynentalnych.

Każdy zawodnik z 32 drużyn został poddany niezapowiedzianej kontroli przed rozpoczęciem mundialu, nie licząc badań podczas turnieju, po meczach lub w dniach przerwy - sprecyzowała FIFA.

Wykryto jedną "analizę anormalną", ale zawodnik "posiadał zgodę na stosowanie wykrytej substancji do celów terapeutycznych" - wyjaśniła FIFA, nie podając szczegółów tej sprawy.

Wszystkie próbki były badane w laboratoriach z akredytacją Światowej Agencji Antydopingowej (WADA), a większość z nich - w tym wszystkie pobrane podczas turnieju - były analizowane w Lozannie.

Był to "najbardziej wszechstronny program antydopingowy, jaki kiedykolwiek stworzono na mistrzostwa świata" - podkreśliła FIFA.