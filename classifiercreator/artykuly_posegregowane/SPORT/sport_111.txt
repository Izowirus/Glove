Lewis Hamilton (Mercedes GP) wygrał na torze w Abu Zabi ostatni w tym roku wyścig o Grand Prix Formuły 1. Brytyjczyk już wcześniej zapewnił sobie tytuł mistrzowski. Było to jego 73. zwycięstwo w karierze, a 11. w tym sezonie.
      
            Drugie miejsce zajął w niedzielę Niemiec Sebastian Vettel (Ferrari), a trzeci był Holender Max Verstappen (Red Bull).

Rywalizacja rozpoczęła się od poważnie wyglądającego wypadku Niemca Nico Huelkenberga (Renault) na pierwszym okrążeniu. W tylne koło jego bolidu uderzył Francuz Romain Grosjean (Haas-Ferrari), po czym auto Niemca koziołkując wypadło poza tor i zatrzymało się kołami do góry. Pojawił się ogień, ale służby porządkowe natychmiast go ugasiły i po kilku chwilach uwolniły z kokpitu kierowcę, który nie odniósł żadnych obrażeń. Grosjean nie został ukarany za ten incydent.

Od przyszłego sezonu w mistrzostwach świata rywalizować będzie Robert Kubica. Polak podpisał kontrakt z Williamsem, a w tym roku jest w tym teamie kierowcą testowym i rozwojowym.