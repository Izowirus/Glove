epa06904691 Astana Pro Team rider Magnus Cort Nielsen of Denmark celebrates as he crosses the finish line to win the 15th stage of the 105th edition of the Tour de France cycling race over 181.5km between Millau and Carcassonne, France, 22 July 2018.  EPA/KIM LUDBROOK 
Dostawca: PAP/EPA. PAP/EPA © 2018 / KIM LUDBROOK
                                        

            Rafał Majka (Bora-Hansgrohe), atakujący samotnie na ostatnich kilometrach, zajął ósme miejsce na 15. etapie kolarskiego wyścigu Tour de France z Millau do Carcassone (181 km). Zwyciężył Duńczyk Magnus Cort Nielsen. Liderem pozostaje Brytyjczyk Geraint Thomas (Sky).
      
            To drugie kolejne etapowe zwycięstwo kolarza Astany w "Wielkiej Pętli" po sobotnim triumfie Omara Freile w Mende. Jednocześnie pierwszy triumf Nielsena w debiutanckim starcie w tym wyścigu. 25-letni Duńczyk, który w 2016 roku wygrał dwa etapy Vuelta a Espana, wyprzedził na finiszu towarzyszących mu w ostatniej ucieczce etapu Hiszpana Jona Izagirre (Bahrain-Merida) i Holendra Bauke Mollemę (Trek-Segafredo).

Majka, który przyjechał na metę na ósmej pozycji ze stratą 37 sekund do zwycięzcy, został uznany najbardziej walecznym kolarzem niedzielnego etapu. 15. lokatę zajął jego kolega z ekipy Paweł Poljański - 2.46.

Majka, długo jadący w grupie czołowej, m.in. z Poljańskim, zaatakował na ok. 48 km przed metą, na podjeździe pod ostatnią, najtrudniejszą górską premię na etapie. Dogonił i wyprzedził jadących przed nim dwóch francuskich kolarzy Juliena Bernarda i Fabiena Grelliera, wygrał premię drugiej kategorii na Pic de Noire (1205 m n.p.m.) z przewagą 40 sekund nad następnymi z rywali. Do mety pozostawało wówczas ponad 41 km - najpierw zjazdu, potem płaskiej trasy.

Polak starał się utrzymać przewagę, ale został doścignięty przez siódemkę rywali na niespełna 15 km przed metą. W ostatecznej rozgrywce na czele znalazła się trójka kolarzy, którzy między sobą rozstrzygnęli walkę o zwycięstwo.

"Bardzo chciałem dzisiaj wygrać, ale do mety było trochę za daleko. Tak naprawdę jechaliśmy dzisiaj na Petera (Sagana - gdyby wygrał w Carcassone, zapewniłby sobie końcowy triumf w klasyfikacji punktowej na tydzień przed zakończeniem wyścigu - PAP), ale dzisiaj się źle czuł, był zmęczony. Ja zaatakowałem za późno. Mamy jednak jeszcze trochę etapów. Myślę, że pokazałem dzisiaj, że wracam powoli do siebie" - powiedział Majka reporterom Eurosportu.

Faworyci dotarli do mety w peletonie, który przyprowadził Michał Kwiatkowski (Sky), 13 minut i 11 sekund po Nielsenie. Czołówka klasyfikacji generalnej się nie zmieniła. Lider Thomas ma przewagę 1.39 nad kolegą z drużyny Brytyjczykiem Chrisem Froome'em i 1.50 nad Holendrem Tomem Dumoulinem (Sunweb). Majka awansował z 25. na 21. miejsce - strata 23.18.

W klasyfikacji górskiej bohater 15. etapu i najlepszy "góral" Tour de France 2014 i 2016 jest już piąty z 28 pkt. Prowadzi Francuz Julian Alaphilippe (Quick-Step) - 92.

Poniedziałek jest drugim dniem przerwy w wyścigu. We wtorek kolarze wjadą w Pireneje i będą finiszować w Bagneres-de-Luchon.


Wyniki 15. etapu (Millau - Carcassone, 181 km):

1. Magnus Cort Nielsen (Dania/Astana) 4:25.52
2. Ion Izagirre (Hiszpan/Bahrain-Merida) ten sam czas
3. Bauke Mollema (Holandia/Trek-Segafredo) strata 2 s
4. Michael Valgren (Dania/Astana) 29
5. Toms Skujins (Łotwa/Trek-Segafredo 34
6. Domenico Pozzovivo (Włochy/Bahrain-Merida)
7. Lilian Calmejane (Francja/Direct Energie) obaj ten sam czas
8. Rafał Majka (Polska/Bora-Hansgrohe) 37
9. Nikias Arndt (Niemcy/Sunweb) 2.31
10. Julien Bernard (Francja/Trek-Segafredo)
...
15. Paweł Poljański (Polska/Bora-hansgrohe) wszyscy ten sam czas
27. Michał Kwiatkowski Polska/Sky) 13.11
92. Tomasz Marczyński (Polska/Lotto Soudal) 17.55
138. Maciej Bodnar (Polska/Bora-hansgrohe) 23.36

klasyfikacja generalna:

1. Geraint Thomas (W. Brytania/Sky) 62.49.47
2. Chris Froome (W. Brytania/Sky) 1.39
3. Tom Dumoulin (Holandia/Sunweb) 1.50
4. Primoz Roglic (Słowenia/LottoNL-Jumbo) 2.38
5. Romain Bardet (Francja/AG2R) 3.21
6. Mikel Landa (Hiszpania/Movistar) 3.42
7. Steven Kruijswijk (Holandia/LottoNL-Jumbo) 3.57
8. Nairo Quintana (Kolumbia/Movistar) 4.23
9. Jakob Fulgsang (Dania/Astana) 6.14
10. Daniel Martin (Irlandia/UAE Team Emirates) 6.54
...
21. Rafał Majka (Polska/Bora-hansgrohe) 23.18
67. Michał Kwiatkowski (Polska/Sky) 1:24.30
79. Paweł Poljański (Polska/Bora-hansgrohe) 1:39.59
108. Tomasz Marczyński (Polska/Lotto Soudal) 1:59.20
123. Maciej Bodnar (Polska/Bora-hansgrohe) 2.09.59