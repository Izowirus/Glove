epa06979661 Players of Ajax celebrate after the UEFA Champions League play-offs second leg soccer match FC Dynamo Kyiv vs Ajax Amsterdam, in Kiev, Ukraine, 28 August 2018.  EPA/SERGEY DOLZHENKO 
Dostawca: PAP/EPA. PAP/EPA © 2018 / SERGEY DOLZHENKO
                                        

            Ajax Amsterdam, Young Boys Berno i AEK Ateny wywalczyły we wtorek awans do fazy grupowej piłkarskiej Ligi Mistrzów. Holenderski zespół wyeliminował Dynamo Kijów Tomasza Kędziory. Z kolei Young Boys Berno było lepsze od Dinama Zagrzeb Damiana Kądziora.
      
            Przed tygodniem trenowane przez byłego szkoleniowca Lecha Poznań Nenada Bjelicę Dinamo Zagrzeb zremisowało na wyjeździe z Young Boys Berno 1:1. W rewanżu chorwacki zespół uległ na własnym boisku 1:2 i zagra w fazie grupowej Ligi Europejskiej. Od 83. minuty w zespole gospodarzy grał Kądzior.

Z kolei Dynamo bezbramkowo zremisowało u siebie z Ajaksem (pierwszy mecz przegrało w Amsterdamie 1:3, a bramkę dla kijowian strzelił Kędziora). W rewanżu reprezentant Polski, który rozegrał cały mecz, nie radził sobie z rywalami. W 14. minucie sprokurował rzut karny, ale Dusan Tadic nie trafił w słupek z 11. metrów, a jego dobitka była bardzo niecelna. Ajax miał jednak sporą przewagę i kontrolował przebieg meczu.

w trzecim wtorkowym meczu AEK Ateny zremisował z MOL Vidi Szekesfehervar 1:1. Grecki zespół obronił zaliczkę z pierwszego meczu, który wygrał na wyjeździe 2:1. Gospodarze kończyli mecz w osłabieniu po czerwonej kartce dla Heldera Lopesa w 81. minucie. Spotkanie to prowadził ze swoim zespołem sędziowskim Szymon Marciniak.

Trzy pozostałe mecze rewanżowe tej rundy odbędą się w środę.

Zwycięzcy dwumeczów awansują do fazy grupowej Champions League. Losowanie grup zaplanowano na 30 sierpnia w Monako. Przegrani wystąpią w fazie grupowej Ligi Europejskiej.

Mistrz Polski Legia Warszawa odpadła w drugiej rundzie w rywalizacji ze Spartakiem Trnawa. Mistrzowie Słowacji w kolejnej musieli uznać wyższość Crvenej Zvezdy Belgrad.

Wyniki i program rewanżowych meczów 4. rundy kwalifikacji (gwiazdka oznacza awans):

wtorek, 28 sierpnia
*AEK Ateny - MOL Vidi Szekesfehervar 1:1 (0:0; pierwszy mecz 2:1)
Dynamo Kijów - *Ajax Amsterdam 0:0 (0:0; 1:3)
Dinamo Zagrzeb - *Young Boys Berno 1:2 (1:0; 1:1)

środa, 29 sierpnia (wszystkie o godz. 21.00)
FC Salzburg - Crvena Zvezda Belgrad (0:0)
PSV Eindhoven - BATE Borysów (3:2)
PAOK Saloniki - Benfica Lizbona (1:1)