Powracający do rywalizacji w mistrzostwach świata Formuły 1 Robert Kubica wybrał numer, który ma mu służyć do końca kariery. Na bolidzie teamu Williams będzie widniała liczba 88. Z kolei zespół Force India zmienia nazwę na Racing Point.
      
            Listę teamów i kierowców zgłoszonych na 2019 rok opublikowano na stronie internetowej F1. Partner Kubicy Brytyjczyk George Russell wybrał numer 63.

Skład zespołów znany był już wcześniej. Ostatnią niewiadomą było miejsce w teamie znanym dotychczas jako Force India, przejętym przez kanadyjskiego miliardera Lawrence'a Strolla. Od dłuższego czasu było jednak pewne, że w bolidzie, obok Meksykanina Sergio Pereza, zasiądzie jego syn Lance, w 2018 roku kierowca Williamsa.

Kubica ostatnio ścigał się w F1 w 2010 roku. Niedługo przed rozpoczęciem kolejnego sezonu uległ wypadkowi podczas rajdu Ronde di Andora, a odniesione obrażenia nie pozwoliły mu na powrót do rywalizacji w "królowej sportów motorowych".

Pierwszy wyścig - o Grand Prix Australii w Melbourne - zaplanowano na 17 marca.