Broniąca tytułu Legia Warszawa pokonała u siebie Koronę Kielce 3:0 w 17. kolejce ekstraklasy i wróciła na pozycję wicelidera. W innych sobotnich meczach porażki poniosły Wisły - z Krakowa uległa Miedzi Legnica 0:2, a ta z Płocka przegrała z Górnikiem Zabrze 0:4.
      
            Mecz Legii z Koroną zapowiadał się ciekawie, kielczanie odnieśli ostatnio trzy zwycięstwa z rzędu, ale dużych emocji na Łazienkowskiej nie było.

Piłkarze gospodarzy prowadzili do przerwy 2:0 po golach Portugalczyka Cafu i Michała Kucharczyka. Na początku drugiej połowy sytuacja kielczan stała się jeszcze trudniejsza, czerwoną kartkę zobaczył bowiem Hiszpan Ivan Marquez. W 86. minucie wynik ustalił reprezentant kadry młodzieżowej Sebastian Szymański.

Legioniści z dorobkiem 32 punktów zajmują drugie miejsce i tracą pięć do Lechii Gdańsk.

Lider już w piątek wygrał we Wrocławiu ze Śląskiem 2:0. Również tego dnia zwycięstwo - 3:1 nad Arką Gdynia - odniosła u siebie Jagiellonia Białystok, obecnie trzecia w tabeli z 31 pkt.

Bramki dla Lechii zdobyli we Wrocławiu w pierwszej połowie Michał Nalepa i Słowak Lukas Haraslin. Gdańszczanie wygrali piąty ligowy mecz z rzędu, z kolei zajmujący 11. lokatę Śląsk (17 pkt) poniósł czwartą kolejną porażkę przed własną publicznością.

W Białymstoku Jagiellonia przegrywała po golu Michała Janoty w 51. minucie, ale później gospodarze trzykrotnie trafili do siatki - dwa razy Karol Świderski, a raz Litwin Arvydas Novikovas.

Nie powiodło się w tej kolejce obu Wisłom. "Biała Gwiazda", po niedawnej porażce z Arką 1:4, tym razem także na wyjeździe przegrała z Miedzią 0:2. Losy meczu rozstrzygnęły się już na początku. W drugiej minucie bramkę zdobył Estończyk Henrik Ojamaa, a dziesięć minut później samobójcze trafienie zaliczył Maciej Sadlok.

To pierwsza wygrana w ekstraklasie beniaminka z Legnicy od 2 września. W tabeli Miedź z dorobkiem 16 pkt awansowała na 14. miejsce.

"Dzisiaj, ale też w ostatnim czasie, moja drużyna była jednością. Zrealizowaliśmy założenia taktyczne i zostaliśmy nagrodzeni za upór" - przyznał trener gospodarzy Dominik Nowak.

Trzecie zwycięstwo w sezonie odniósł mający tyle samo punktów co Miedź 13. w tabeli Górnik. Zabrzanie dość niespodziewanie wygrali w Płocku aż 4:0, a dwie bramki zdobył Hiszpan Igor Angulo, który łącznie w sezonie ma 11 i zrównał się z liderem klasyfikacji strzelców Portugalczykiem Flavio Paixao z Lechii Gdańsk.

Na niedzielę zaplanowano mecze Zagłębia Sosnowiec z KGHM Zagłębie Lubin oraz Cracovii z Lechem Poznań, w którym na ławce trenerskiej zadebiutuje były selekcjoner reprezentacji Adam Nawałka.

Kolejkę zakończy poniedziałkowe starcie Piasta Gliwice ze znakomicie spisującą się ostatnio Pogonią Szczecin. "Portowcy" od 21 września wygrali siedem z ośmiu ligowych meczów.