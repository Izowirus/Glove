Wojciech Pszczolarski zdobył w niedzielę w Glasgow złoty medal mistrzostw Europy w kolastwie torowym w wyścigu punktowym. Polak zgromadził 102 punkty i wyprzedził Belga Kenny'ego De Ketele - 83 oraz Austriaka Stefana Matznera - 71.
      
            27-letni Pszczolarski, reprezentujący czeski klub SKC Tufo Prostejov, to brązowy medalista ubiegłorocznych mistrzostw świata w Hongkongu w tej konkurencji i mistrz Europy z Grenchen (2015).

W niedzielę od początku ścigania prezentował znakomitą dyspozycję, zbierając punkty dzięki nadrabianiu okrążeń nad rywalami. Wykonał aż cztery takie akcje, co dało mu 80 punktów. Jadący po profesorsku wrocławianin wyraźnie wyprzedził pozostałych 16 sklasyfikowanych rywali.

To drugi medal polskich kolarzy torowych w mistrzostwach Europy w Glasgow. W sobotę brąz w indywidualnym wyścigu na dochodzenie (3 km) wywalczyła Justyna Kaczkowska.

W niedzielnej rywalizacji mężczyzn na 4 km na dochodzenie Dawid Czubak (Voster Uniwheels) i Bartosz Rudyk (ALKS Stal Grudziądz) wywalczyli, odpowiednio, 11. i 13. miejsce.

W wyścigu eliminacyjnym kobiet Łucja Pietrzak (Mat Atom Deweloper) zajęła 17. miejsce wśród 19 uczestniczek.

W sprincie kobiet Julita Jagodzińska (KK Tarnovia Tarnowo Podgórne) została sklasyfikowana na 8. miejscu, a Urszula Łoś (ALKS Stal Grudziądz) była 16.

W pierwszej fazie rywalizacji w sprincie mężczyzn wystąpili Mateusz Lipa i Rafał Sarnecki (obaj ALKS Stal Grudziądz). W kwalifikacjach uzyskali, odpowiednio, 14. i 18. rezultat. Obaj wygrali potem swoje wyścigi w 1/16 finału, ale w 1/8 musieli uznać wyższość rywali.

 
Wyniki niedzielnych finałów:

wyścig eliminacyjny kobiet
1. Laura Kenny (W. Brytania) 
2. Anna Knauer (Niemcy) 
3. Jewgienija Augustinas (Rosja) 
... 
17. Łucja Pietrzak (Polska)

4 km indywidualnie na dochodzenie mężczyzn

o złoty medal
Domenic Weinstein (Niemcy) 4.13,363 - Ivo Oliveira (Portugalia) 4.15,304

o brązowy medal
Claudio Imhof (Szwajcaria) 4.16,654 - Aleksander Jewtuszenko (Rosja) 4.17,608 
... 
11. Dawid Czubak (Polska) 
13. Bartosz Rudyk (Polska)

wyścig punktowy mężczyzn

1. Wojciech Pszczolarski (Polska)   102 pkt
2. Kenny De Ketele (Belgia)          83 
3. Stefan Matzner (Austria)          71

sprint kobiet

o złoty medal
Daria Szmieliewa (Rosja) - Anastasija Wojnowa (Rosja) 2:0

o brązowy medal
Mathilde Gros (Francja) - Miriam Welte (Niemcy) 2:0
... 
8. Julita Jagodzińska (Polska) 
16. Urszula Łoś (Polska)