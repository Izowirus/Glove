"To było absolutnie zasłużone zwycięstwo naszych skoczków" - powiedział prezydent RP Andrzej Duda po inaugurującym sezon 2018/19 Pucharu Świata drużynowym konkursie na skoczni narciarskiej w Wiśle.
      
            "Prowadzili przez prawie cały konkurs. Wspaniały skok Kamila Stocha na zakończenie, który dał nam zwycięstwo, ale chcę podkreślić bardzo mocno świetną postawę całej drużyny. Konkurs drużyny wymaga tego, by wszyscy zawodnicy świetnie się prezentowali. I tak się stało" - ocenił.

"Wręczając laur zwycięstwa powiedziałem, że jestem im ogromnie wdzięczny za to, że w roku stulecia odzyskania niepodległości sezon skoków narciarskich rozpoczęli w tak niebywały, wspaniały dla nas sposób. Nie tylko bardzo im gratuluję, ale przede wszystkim dziękuję" - powiedział.

Prezydent Duda podkreślił również wspaniałą postawę publiczności, która po dekoracji odśpiewała a capella hymn państwowy.

"Klaskałem całemu stadionowi. Fenomenalna atmosfera, wielka radość" - dodał.

Prezydent zwrócił również uwagę na bardzo dobre przygotowanie obiektu w Wiśle przez polską firmę Supersnow.

"Ma ona technologię pozwalającą na wytworzenie śniegu nawet przy bardzo wysokiej, dodatniej temperaturze. Jak widać, wszystko się udało" - podsumował, dodając, że "ma nadzieję" na obejrzenie w styczniu zawodów Pucharu Świata w Zakopanem.

Polscy skoczkowie wygrali konkurs drużynowy, inaugurujący sezon 2018/19 Pucharu Świata. Biało-czerwoni startowali w składzie: Piotr Żyła, Jakub Wolny, Dawid Kubacki i Kamil Stoch.

To czwarte w historii zwycięstwo Polaków w konkursie drużynowym PŚ. W niedzielę w Wiśle odbędzie się konkurs indywidualny.