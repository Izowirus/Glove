epaselect epa06891263 France's coach Didier Deschamps (up) celebrates with his team after winning the FIFA World Cup 2018 final between France and Croatia in Moscow, Russia, 15 July 2018.

(RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup)  EPA/PETER POWELL   EDITORIAL USE ONLY 
Dostawca: PAP/EPA. PAP/EPA © 2018 / PETER POWELL
                                        

            Alfabetyczny przegląd mistrzostw świata w Rosji
      
            Akinfiejew, Igor - podstawowy bramkarz reprezentacji Rosji, chwalony za występy w drużynie narodowej. Z dobrej strony pokazał się m.in. podczas konkursu rzutów karnych z Hiszpanią, kiedy obronił strzały dwóch rywali i "Sborna" awansowała do ćwierćfinału.

Blatter, Joseph - były prezydent FIFA, który przyjechał do Rosji za zaproszenie prezydenta Władimira Putina i oglądał z trybun mecz Brazylii z Kostaryką, mimo że jest zawieszony na sześć lat w związku z nieprawidłowościami finansowymi.

Cavani, Edinson - urugwajski napastnik, który zdobył dwa gole w meczu 1/8 finału z Portugalią, dzięki czemu "Urusi" wygrali z mistrzami Europy 2:1. Jego spowodowana kontuzją nieobecność w ćwierćfinale z Francją (0:2) miała duży wpływ na formę ofensywy drużyny z Ameryki Południowej.

Deschamps, Didier - selekcjoner zwycięskiej reprezentacji Francji. Trzecia osoba w historii, która cieszyła się z tytułu mistrzowskiego i jako piłkarz (w 1998 roku), i jako trener. Wcześniej dokonali tego Brazylijczyk Mario Zagallo i Niemiec Franz Beckenbauer.

El Hadary, Essam - bramkarz reprezentacji Egiptu, który 26 czerwca wyszedł na boisko w meczu z Arabią Saudyjską (1:2). Miał wtedy 45 lat i 161 dni i został najstarszym w historii piłkarzem grającym w spotkaniu mistrzostw świata. Obronił w nim rzut karny.

Farsa - tak określano ostatnie 10 minut meczu biało-czerwonych z Japonią. Azjaci wiedzieli, że utrzymujący się wtedy wynik 1:0 dla Polski da im awans do 1/8 finału i zaczęli rozgrywać piłkę w ślimaczym tempie w okolicach środkowej linii boiska. Z kolei podopieczni Adama Nawałki, usatysfakcjonowani jedynym zwycięstwem w mundialu w Rosji, w ogóle nie atakowali rywali. Jednym z "przegranych" w tej sytuacji był Jakub Błaszczykowski, który przez kilka minut czekał w strefie zmian na wejście na boisko, ale nie było żadnej przerwy w grze. Byłby to jego 101. występ w koszulce drużyny narodowej.

Glik, Kamil - wielki nieobecny w pierwszym meczu reprezentacji Polski. Z powodu kontuzji barku, odniesionej na zgrupowaniu przed wylotem do Rosji, środkowy obrońca AS Monaco pauzował w meczu z Senegalem (1:2), a na spotkanie z Kolumbią (0:3) wszedł z ławki rezerwowych. Z Japonią (1:0) grał już od początku do końca, ale zwycięstwo nie dało biało-czerwonym awansu do 1/8 finału.

Hat-trick - czyli trzy bramki w jednym meczu udało się w Rosji zdobyć tylko dwóm zawodnikom: Portugalczykowi Cristiano Ronaldo w meczu z Hiszpanią (3:3) oraz Anglikowi Harry'emu Kane'owi w spotkaniu z Panamą (6:1). W historii mundialu padły 52 hat-tricki.

Ignaszewicz, Siergiej - 14 lipca rosyjski obrońca skończył 39 lat, a ostatni mecz w drużynie narodowej rozegrał w ćwierćfinale z Chorwacją tydzień wcześniej. Najstarszy w historii Rosji (i ZSSR) piłkarz, który rozegrał spotkanie w reprezentacji. Poprzednim rekordzistą był słynny bramkarz Lew Jaszyn, który w dniu ostatniego występu w narodowych barwach w 1967 roku miał 37 lat i 267 dni.

James Rodriguez - jeden z liderów reprezentacji Kolumbii, król strzelców mistrzostw świata w Brazylii przed czterema laty, który w tym roku nie mógł zaprezentować się z dobrej strony. Trapiła go bowiem kontuzja łydki. Pełne 90 minut rozegrał tylko w meczu z Polską. Miał w nim dwie asysty, a Kolumbia wygrała 3:0.

Kazań - "cmentarzysko faworytów"; na tym stadionie szansę awansu do fazy pucharowej straciły Niemcy, w 1/8 finału odpadła Argentyna, a w ćwierćfinale - Brazylia. Tam też grupowy mecz z Kolumbią przegrała Polska, co dla biało-czerwonych oznaczało utratę szansy na wyjście z grupy H.

Lopetegui, Julen - selekcjoner reprezentacji Hiszpanii, który bez większego problemu zajął pierwsze miejsce w grupie eliminacyjnej m.in. z Włochami, ale został zwolniony w przeddzień meczu otwarcia turnieju finałowego w Rosji. Taką decyzję podjęto po tym, jak Real Madryt oficjalnie ogłosił, że Lopetegui zostanie trenerem "Królewskich" po zakończeniu udziału w MŚ. "Przegrywamy mundial przed pierwszym meczem" - komentowały hiszpańskie media.

Mbappe, Kylian - 19-letni napastnik reprezentacji Francji, uznany najlepszym młodym piłkarzem mundialu. W meczu 1/8 finału z Argentyną osiągnął prędkość 38 km/h i tym samym został najszybszym piłkarzem w historii. Z kolei w niedzielę zdobył jedną z bramek w finale, zostając najmłodszym strzelcem gola w najważniejszym meczu mundialu od czasów Brazylijczyka Pelego i 1958 roku.

Nawałka, Adam - selekcjoner reprezentacji Polski stracił pracę po nieudanym występie w Rosji. Pod jego wodzą biało-czerwoni przegrali z Senegalem 1:2 i z Kolumbią 0:3, a zwycięstwo z Japonią 1:0 nic im już nie dało i zajęli ostatnie miejsce w grupie H. Nawałka poprowadził drużynę narodową w 50 meczach. Zastąpi go Jerzy Brzęczek.

Own Goal - czyli gol samobójczy albo fikcyjne imię i nazwisko "najlepszego strzelca" mistrzostw w Rosji. Piłkarze wszystkich drużyn w 64 meczach do własnej siatki trafili łącznie 12 razy. Dla porównania, faktyczny król strzelców Anglik Harry Kane uzyskał sześć goli.

Pavard, Benjamin - mało rozpoznawalny przed mundialem 22-letni obrońca VfB Stuttgart, który w Rosji pokazał się z bardzo dobrej strony. Jedno z największych odkryć turnieju, zdobywca efektownego gola w meczu z Argentyną w 1/8 finału (4:3).

Rosja - w tym kraju mistrzostwa świata odbyły się po raz pierwszy. Przyznanie statusu gospodarza owiane było kontrowersjami i podejrzeniami o korupcję, ale wielu piłkarzy i trenerów z dużą wdzięcznością wypowiadało się o tym, jak zostali przyjęci. "Mundial zmienił postrzeganie Rosji na świecie" - skomentował prezydent FIFA Gianni Infantino.

Soczi - jedno z miast-gospodarzy mundialu, a także centrum pobytowe Polaków i Brazylijczyków podczas turnieju. Zostało czwartym miastem, które gościło igrzyska olimpijskie, Grand Prix Formuły 1 oraz spotkanie piłkarskich mistrzostw świata, po Meksyku, Barcelonie i Rio de Janeiro.

Tottenham Hotspur - klub, którego zawodnicy zdobyli najwięcej bramek na mistrzostwach świata w Rosji. Dla swoich drużyn narodowych zawodnicy "Kogutów" trafiali 12-krotnie, a połowę z tych goli uzyskał napastnik reprezentacji Anglii Harry Kane.

Upadek - tak określano odpadnięcie broniących tytułu Niemców w fazie grupowej. Podopieczni selekcjonera Joachima Loewa przegrali z Meksykiem 0:1 i Koreą Płd. 0:2, a mimo że zdołali pokonać Szwecję 2:1 zajęli ostatnie miejsce w tabeli grupy F.

VAR - po raz pierwszy wykorzystano technologię umożliwiającą sędziom wgląd do powtórek wideo przy podejmowaniu decyzji. W fazie grupowej z systemu skorzystano 335 razy, ale sędziowie-asystenci wideo interweniowali 17-krotnie. Tylko trzy razy po ich uwagach arbitrzy główny nie zmienili swojej pierwotnej decyzji.

Wdzięczność - w ekspresyjny sposób wyrażali ją meksykańscy kibice wobec Korei Południowej po tym, jak azjatycka reprezentacja pokonała Niemcy 2:0 i przyczyniła się do awansu "El Tri" do 1/8 finału. W stolicy Meksyku spontanicznie zorganizowano imprezę pod koreańską ambasadą, noszono na rękach konsula, śpiewano "Koreański bracie, dziś jesteś Meksykaninem!". Korea odpadła z turnieju w fazie grupowej, Meksyk został wyeliminowany w 1/8 finału przez Brazylię.

Złote Pokolenie - tak nazywa się piłkarzy obecnie grających w reprezentacji Belgii. Mundial w Rosji mógł być ostatnim, w którym Romelu Lukaku, Eden Hazard, Kevin De Bruyne, Thibaut Courtois i wielu innych mogli odnieść wspólny sukces. Ostatecznie "Czerwone Diabły" zajęły trzecie miejsce, co jest najlepszym wynikiem w historii występów tej reprezentacji na MŚ.