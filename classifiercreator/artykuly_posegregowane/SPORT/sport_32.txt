Monika Hojnisz zajęła 12. miejsce, a Kinga Zbylut była 19. w biegu ze startu wspólnego na 12,5 km biathlonowego Pucharu Świata w Novym Mescie na Morawach. Wygrała słowaczka Anastasiya Kuzmina.
      
            Pochodząca z Rosji 34-letnia Kuzmina po raz pierwszy w tym sezonie cieszyła się ze zwycięstwa. Druga była inna Słowaczka Paulina Fialkova, a tuż za nią uplasowała się Francuzka Anais Chevalier. Obie straciły do triumfatorki ponad 10 sekund.

Żadna z 30 startujących nie była w pierwszym w tym sezonie biegu ze startu wspólnego bezbłędna na strzelnicy. Kuzmina, mistrzyni olimpijska z Pjongczangu w tej konkurencji, i Fialkova pomyliły się po dwa razy, a Chevalier - trzykrotnie. Tuż za podium uplasowała się - z jednym "pudłem" - liderka klasyfikacji generalnej Włoszka Dorothea Wierer.

Hojnisz zaliczyła cztery rundy karne. Słabszą dyspozycję na strzelnicy nadrabiała nieco dobrą postawą na trasie. Zbylut pomyliła się trzy razy, ale i tak ma dużo powodów do zadowolenia po występie w Czechach. 23-latka znalazła się w obsadzie niedzielnych zmagań dzięki dobrym wynikom z dwóch wcześniejszych startów w Nowym Mescie - w sprincie na 7,5 km odniosła życiowy sukces, plasując się na ósmej pozycji, a w biegu na dochodzenie na 10 km była 19.

W biegu ze startu wspólnego w PŚ wystartowała teraz po raz pierwszy. Dzięki zdobytym punktom awansowała na z 42. na 34. miejsce w klasyfikacji generalnej. Hojnisz utrzymała piątą lokatę.

W niedzielnych zmaganiach nie wzięła udziału Laura Dahlmeier. Niemka kilka godzin przed startem poinformowała w mediach społecznościowych, że wciąż nie jest w zadowalającej formie. Podwójna mistrzyni olimpijska z Pjongczangu latem miała problemy zdrowotne i dopiero teraz dochodzi do pełnej dyspozycji. W piątek, w swym pierwszym starcie w tym sezonie, zajęła drugie miejsce w sprincie na 7,5 km, a dzień później była piąta w rywalizacji na dochodzenie na 10 km.

Były to ostatnie tegoroczne zawody biathlonowego PŚ. W dniach 10-13 stycznia rywalizacja przeniesie się do niemieckiego Oberhofu.

Wyniki:

1. Anastasiya Kuzmina (Słowacja) 35.34,4 (2 rundy karne)

2. Paulina Fialkova (Słowacja) strata 12,1 s (2)

3. Anais Chevalier (Francja) 13,3 (3)

4. Dorothea Wierer (Włochy) 20,1 (1)

5. Mona Brorsson (Szwecja) 36,3 (2)

6. Ingrid Landmark Tandrevold (Norwegia) 45,8 (3)

...

12. Monika Hojnisz (Polska) 1.13,4 (4)

19. Kinga Zbylut (Polska) 1.50,5 (3)

klasyfikacja PŚ (po 8 zawodach):

1. Dorothea Wierer (Włochy) 381 pkt

2. Paulina Fialkova (Słowacja) 345

3. Lisa Vittozzi (Włochy) 276

4. Kaisa Makarainen (Finlandia) 268

5. Monika Hojnisz (Polska) 242

6. Marte Olsbu Roeiseland (Norwegia) 237

...

34. Kinga Zbylut (Polska) 78

klasyfikacja biegu ze startu wspólnego:

1. Anastasiya Kuzmina (Słowacja) 60 pkt

2. Paulina Fialkova (Słowacja) 54

3. Anais Chevalier (Francja) 48

...

12. Monika Hojnisz (Polska) 29

19. Kinga Zbylut (Polska) 22