Soczi, Rosja, 14.06.2018. Od lewej: rzecznik prasowy PZPN Jakub Kwiatkowski, II trener Bogdan Zając oraz piłkarze - Bartosz Bereszyński i Maciej Rybus podczas konferencji prasowej w Soczi, 14 bm. Reprezentacja Polski przygotowuje się w Soczi do meczu z Senegalem na MŚ 2018. Mistrzostwa rozpoczynają się w Rosji 14 bm. (jkm)  PAP/Bartłomiej Zborowski 
                                        

            Przygotowujący się w Soczi do pierwszego meczu mistrzostw świata w Rosji piłkarze reprezentacji Polski nie mieli popołudniowego treningu, a czas wolny spędzili na przyhotelowym basenie. Po południu mieli prezentację sędziowską oraz sesję zdjęciową dla FIFA.
      
            Przed południem podopieczni Adama Nawałki trenowali w ośrodku „Sputnik-Sport”. Po obiedzie mieli sesję zdjęciową oraz prezentację sędziowską zorganizowaną przez FIFA. Polskim piłkarzom zostały przedstawione trendy i kwestie, na jakie będą zwracali uwagę arbitrzy na mundialu w Rosji. Przedstawiono również zasady systemu VAR. Z nimi jednak biało-czerwonych zapoznał już w Arłamowie polski sędzia międzynarodowy Szymon Marciniak.

Po tych aktywnościach zawodnicy mieli czas wolny. Część z nich spędziła go na basenie. Jakub Błaszczykowski, Łukasz Piszczek, Kamil Grosicki, Łukasz Fabiański i Kamil Glik z oklejonym plastrami barkiem chłodzili się w hotelowym basenie w towarzystwie prezesa PZPN Zbigniewa Bońka. Potem w podgrupach gracze oglądali mecz otwarcia mundialu Rosja – Arabia Saudyjska (5:0), a po nim mieli kolację.

Ze względu na wysokie temperatury panujące w Soczi piątkowy trening został przełożony na popołudnie. Zamiast rano rozpocznie się o godz. 16.30 polskiego czasu. Pół godziny wcześniej zaplanowana jest konferencja prasowa z udziałem szefa banku informacji Huberta Małowiejskiego oraz Michała Pazdana i Jacka Góralskiego.

W pierwszym meczu na mistrzostwach świata w Rosji biało-czerwoni zagrają z Senegalem (19 czerwca w Moskwie). Potem zmierzą się z Kolumbią (24 czerwca w Kazaniu) i Japonią (28 czerwca w Wołgogradzie).

Z Soczi Marcin Cholewiński