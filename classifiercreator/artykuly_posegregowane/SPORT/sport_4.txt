Polska wygrała z Arabią Saudyjską 28:19 (16:9) w ostatnim dniu towarzyskiego turnieju piłkarzy ręcznych - 44. Memoriału Domingo Barcenasa w hiszpańskiej Palencii i zajęła trzecie miejsce. Triumfowali gospodarze, którzy na zakończenie pokonali Białoruś 40:29 (19:15).
      
            Na inaugurację imprezy biało-czerwoni ulegli Białorusi 28:30 (16:17), a w piątek przegrali z gospodarzami 28:34 (16:17).

Polska - Arabia Saudyjska 28:19 (16:9)

Polska: Piotr Wyszomirski, Adam Malcher - Damian Przytuła 3, Paweł Salacz 2, Michał Olejniczak 2, Bartosz Kowalczyk 1, Denis Szczęsny, Szymon Sićko, Jan Czuwara 8, Kamil Syprzak 1, Marek Szpera 2, Arkadiusz Moryto 2, Piotr Jarosiewicz 1, Adrian Kondratiuk, Maciej Gębala, Adrian Przybylski, Kamil Adamczyk 1, Krzysztof Komarzewski 5.

Najwięcej bramek dla Arabii Saudyjskiej: Ahmad Alabdulali 4.

Selekcjoner reprezentacji Polski Piotr Przybecki potraktował mecz z finalistą mistrzostw świata (w Danii i Niemczech, 10-27 stycznia) Arabią Saudyjską jak poligon doświadczalny. Dał szansę grania młodym zawodnikom, którzy być może w przyszłości stanowić będą trzon kadry. Dawało to różny skutek. Naprawdę bardzo dobre, finezyjne zagrania były przeplatane szkolnymi błędami, stąd tylko dziewięciobramkowa wygrana. Nagrodę dla najlepszego pikarza ręcznego w polskiej ekipie przyznano obiecującemu skrzydłowemu Janowi Czuwarze, który zdobył osiem goli.

Jak w całym turnieju tak i teraz najmocniejszym punktem w zespole biało-czerwonych byli bramkarze. Tym razem między słupkami na zmianę stawali Piotr Wyszomirski i Adam Malcher, którzy niejednokrotnie popisywali się udanymi interwencjami, także w sytuacjach sam na sam.

Pierwszy okres dekoncentracji nadszedł już na początku meczu, gdy rywale z 0:3 doprowadzili do wyrównania 3:3. Potem jednak zaczęła się coraz wyraźniej zaznaczać przewaga Polaków. Szczególnie dobrze zaprezentowali się między 16. a 27. minutą, kiedy to ze stanu 8:6 doszli do 16:7. W tym czasie na listę strzelców wpisali się m.in. Krzysztof Komarzewski, który zdobył swoje pierwsze gole w reprezentacji (w sumie w sobotę strzelił pięć) oraz 17-letni (ur. 31 stycznia 2001) zawodnik klubu UKS Miś Gorzów Wielkopolski Michał Olejniczak.

W samej końcówce pierwszej połowy znów w drużynie biało-czerwonych zapanował chaos, co pozwoliło rywalom odrobić dwie bramki. Po przerwie podopieczni Przybeckiego utrzymywali korzystny wynik. Zwycięstwo mogło być bardziej pokaźne, jednak młodzi szczypiorniści, którzy dość dobrze wybiegali do kontry, potem często przegrywali pojedynki sam na sam z bramkarzami przeciwników. To był jeden z ich największych mankamentów. Zdarzały się też innego rodzaju błędy, jak np. faule w ataku. Ogólnie trener będzie miał sporo ciekawego materiału do przemyśleń.