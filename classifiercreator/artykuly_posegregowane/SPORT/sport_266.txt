Bartosz Kurek został uznany za najbardziej wartościowego (MVP) siatkarza mistrzostw świata, które zakończyły się w niedzielę. Polacy pokonali w Turynie w finale Brazylijczyków 3:0 (28:26, 25:20, 25:23), broniąc tytuł sprzed czterech lat.
      
            Oprócz Kurka, z polskich siatkarzy nagrody indywidualne otrzymali: przyjmujący Michał Kubiak, środkowy Piotr Nowakowski i libero Paweł Zatorski, którzy znaleźli się w najlepszej szóstce turnieju.

Poza nimi wyróżniono Brazylijczyków Douglasa (przyjmujący) i Lucasa Saatkampa (środkowy) oraz Amerykanów Matthew Andersona (atakujący) i Micah Christensona (rozgrywający).

To drugi przypadek z rzędu, gdy polski siatkarz zostaje uznany za najbardziej wartościowego gracza MŚ. Cztery lata wcześniej, po finale w Katowicach, gdzie Polska wygrała z Brazylią 3:1, taką nagrodą uhonorowano Mariusza Wlazłego.

Zwycięzcy poszczególnych kategorii otrzymają po 10 tysięcy dolarów.

Tegoroczny turniej odbywał się w Bułgarii i we Włoszech. W drugim z tych krajów (w Turynie) rozegrano fazę finałową.

Wyróżnienia indywidualne w MŚ siatkarzy 2018:

najlepszy przyjmujący - Michał Kubiak (Polska), Douglas (Brazylia)

najlepszy środkowy - Lucas Saatkamp (Brazylia), Piotr Nowakowski (Polska)

najlepszy atakujący - Matthew Anderson (USA)

najlepszy rozgrywający - Micah Christenson (USA)

najlepszy libero - Paweł Zatorski (Polska)

najbardziej wartościowy zawodnik (MVP) - Bartosz Kurek (Polska)