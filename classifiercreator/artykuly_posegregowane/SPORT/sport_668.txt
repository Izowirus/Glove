Kazań, Rosja, 26.06.2018. Bramkarz reprezentacji Polski Łukasz Fabiański podczas konferencji prasowej w Soczi, 26 bm. Drużyna narodowa przygotowuje się do swego ostatniego meczu na piłkarskich mistrzostwach świata w grupie H z Japonią. (js) PAP/Bartłomiej Zborowski PAP © 2018 / Bartłomiej Zborowski
                                        

            Łukasz Fabiański, który w dwóch dotychczasowych spotkaniach Polaków na mistrzostwach świata w Rosji był rezerwowym bramkarzem powiedział, że czwartkowy mecz z Japonią w Wołgogradzie jest ostatnią szansą polskich piłkarzy, aby zapewnić pozytywne wspomnienie po mundialu.
      
            „Każdy z nas liczył na całkiem inną atmosferę, ale niestety nie jest ona najlepsza. Jesteśmy świadomi, że z naszym występem związane jest duże rozczarowanie. Ale mecz z Japonią, to kolejna szansa aby sprawić choć odrobinę radości i mieć jakieś pozytywne wspomnienie” – podkreślił Fabiański.

Po porażkach z Senegalem 1:2 i Kolumbią 0:3 reprezentacja Polski nie ma już szans na awans do 1/8 finału mundialu. Japonia natomiast z czterema punktami prowadzi w grupie H. Taki sam dorobek ma Senegal. Trzy oczka zgromadziła Kolumbia.

„Japonia ma w swoich szeregach klasowych zawodników, którzy grają regularnie w silnych ligach. Keisuke Honda, Shinji Kagawa, Shinji Okazaki to postaci, na które trzeba zwrócić uwagę. Bardzo ciężko pracują na boisku i są niezwykle mobilni” – ocenił Fabiański.

W konferencji wziął udział również szef banku informacji reprezentacji Polski.

„Japonia jest drużyną, która pokazała w dwóch dotychczasowych meczach swoją wartość. To doświadczony zespół ze stabilnym składem. Dla niektórych japońskich zawodników to drugi, a nawet trzeci mundial. Zależni są tylko od siebie. Są ruchliwi i dobrze operują piłką. Dziesięciu zawodników z podstawowego składu gra w europejskich klubach” - ocenił Hubert Małowiejski.

Biało-czerwoni czwartkowym meczem zakończą swój udział na mundialu w Rosji.

„Oczywiście długo by opowiadać o wszystkich przyczynach. Po meczu z Japonią będzie wszystko rozliczone. Jesteśmy rozczarowani, źli i smutni. Nie unikamy odpowiedzialności, szczególnie po meczu z Senegalem. Nie będę wchodził w moją osobistą analizę. Teraz jest za wcześnie, aby to mówić na forum publicznym” – oświadczył członek sztabu szkoleniowego.

Pod znakiem zapytania stoi przyszłość selekcjonera Adama Nawałki.

„Założenia dotyczące rywali to jedna sprawa, a druga to nasza gra. Zrobimy wszystko, aby godnie pożegnać się z turniejem” – zakończył Małowiejski.

Do Wołgogradu biało-czerwoni wylecą w środę o godz. 11.40 polskiego czasu. Tam o 18 odbędzie się konferencja prasowa, a pół godziny później trening. Dzień później reprezentacja Polski zagra z Japonią w trzecim i ostatnim meczu w grupie H.

W piątek o 11.40 piłkarze wylecą z Soczi do Warszawy, gdzie spodziewani są o godz. 15.05.

Z Soczi Marcin Cholewiński