Kamil Stoch zdobył w Zakopanem tytuł mistrza Polski w skokach narciarskich. Drugi był Dawid Kubacki, a trzeci Stefan Hula.
      
            Stoch zwyciężył z ogromną przewagą, uzyskując za skoki 140 i 134,5 m łączną notę 331 punktów.

"To były super zawody, a ja czułem się świetnie. Skakałem na pełnym luzie i doskonale się bawiłem, a do tego na trybunach była imponująca liczba kibiców, co zawsze bardzo mnie cieszy" - nie krył radości Stoch, który poprzedni tytuł mistrza Polski wywalczył w 2015 roku także w Zakopanem.

Kubacki otrzymał 299,4 pkt (136 i 119 m).

"Moje skoki nie były na złym poziomie, ale jednak czegoś im brakowało: próbna wyszła fajnie (135,5 m), w pierwszej natomiast miałem małe problemy po wyjściu z progu, a w finałowej chyba się spóźniłem. Nie wyszło więc to wszystko do końca tak, jak chciałem" - podsumował.

Na trzecim stopniu podium stanął Hula. Obrońca tytułu zdobytego podczas ubiegłorocznego konkursu w Wiśle, zgromadził 284,8 pkt (126,5 i 121,5 m).

"Podczas całego konkursu wiatr nieźle kręcił. Mój pierwszy skok był w porządku, drugi wydawał mi się też w miarę dobry. Tę próbę muszę jednak na pewno przeanalizować, bo odległość nie była imponująca" - krótko ocenił zawodnik zakopiańskiego KS Eve-nement.

Na Wielkiej Krokwi rywalizowało 41 zawodników, w tym - poza konkursem - po dwóch reprezentantów Czech i Ukrainy. Nie wystartowali natomiast Paweł Wąsek, Klemens Murańka, Andrzej Stękała, Tomasz Pilch i Przemysław Kantyka, którzy pojechali do Engelbergu na zawody Pucharu Kontynentalnego.

Konkurs, który obserwowało kilka tysięcy kibiców, rozegrano w bardzo dobrych warunkach śniegowych, jednak skoczkom dokuczały porywy wiejącego z różnych kierunków wiatru.

Przed skoczkami teraz chwila oddechu przed rozpoczynającym się w sobotę Turniejem Czterech Skoczni. Trener Stefan Horngacher zdecydował, że w Oberstdorfie wystartują Kamil Stoch, Piotr Żyła, Dawid Kubacki, Jakub Wolny, Stefan Hula, Maciej Kot oraz Aleksander Zniszczoł.

Wyniki MP w skokach narciarskich:

1. Kamil Stoch (KS Eve-nement Zakopane) 331,0 pkt (140,0 i 134,5 m)

2. Dawid Kubacki (TS Wisła Zakopane) 299,4 (136,0 i 119,0)

3. Stefan Hula (KS Eve-nement Zakopane) 284,8 (126,5 i 121,5)

4. Maciej Kot (AZS Zakopane) 281,5 (126,5 i 120,5)

5. Jakub Wolny (LKS Klimczok Bystra) 277,1 (124,5 i 119,5)

6. Piotr Żyła (WSS Wisła w Wiśle) 275,5 (117,0 i 127,5)