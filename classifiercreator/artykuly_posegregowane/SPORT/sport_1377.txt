Warszawa, 05.02.2018. Prezes PKOl Andrzej Kraśnicki (L) podczas ceremonii ślubowania i wręczenia nominacji na Zimowe Igrzyska Olimpijskie Pjongczang 2018 reprezentantom Polski w łyżwiarstwie figurowym i skokach narciarskich. Uroczystość odbyła się 5 bm. w Centrum Olimpijskim w Warszawie. (bz/pkus) PAP/Bartłomiej Zborowski PAP © 2018 / Radek Pietruszka
                                        

            W Domu Japońskim w Pjongczangu komitety olimpijskie Polski oraz Japonii podpisały umowę o współpracy. Organizacje będą wspólnie dbały o rozwój ruchu olimpijskiego, a także wymieniały doświadczenia w zakresie szkolenia zawodników i walki z dopingiem.
      
            Sygnatariuszami porozumienia byli prezesi PKOl i JKOl Andrzej Kraśnicki oraz Tsunekazu Takeda. W polskiej delegacji znalazła się także m.in. członkini MKOl Irena Szewińska, która wspomnienia związane z Japonią ma wyjątkowo przyjemne.

"Na igrzyskach w Tokio w 1964 roku nastąpił mój olimpijski debiut, a 20 lat temu właśnie w tym kraju zostałam wybrana członkinią MKOl. Jestem pewna, że taka współpraca może przynieść wiele dobrego, tym bardziej, że za dwa lata letnie igrzyska znów będą w Tokio" - powiedziała PAP trzykrotna mistrzyni olimpijska.

Perspektywa zbliżających się zmagań w stolicy Kraju Kwitnącej Wiśni jest jednym z katalizatorów zacieśniania współpracy polsko-japońskiej. Jesienią MKOl podpisał umowę z JKOl i miastem Takasaki w zakresie organizacji zgrupowań treningowych dla zawodników, jak również realizacji wspólnych działań w zakresie kultury, edukacji oraz promowania obu krajów.

"Dzisiejsze porozumienie jest kolejnym elementem naszej współpracy. W trakcie naszego corocznego pikniku olimpijskiego będziemy chcieli przybliżyć Polakom kulturę japońską i ich sportowe osiągnięcia" – podkreślił Kraśnicki.

"Liczymy na współpracę nie tylko w związku z igrzyskami w Tokio. Szczególnie interesuje nas wymiana doświadczeń w zakresie szkolenia w skokach i biegach narciarskich oraz łyżwiarstwie szybkim" – przyznał Takeda.

Igrzyska Tokio 2020 będą czwartymi na japońskiej ziemi. Oprócz tych wspomnianych z 1964 roku miały miejsce jeszcze dwie zimowe olimpiady - Sapporo 1972 i Nagano 1998. Sapporo stara się również o organizację zimowych igrzysk w 2026 roku.