Komitet Wykonawczy Międzynarodowego Komitetu Olimpijskiego (MKOl) na niedzielę przełożył podjęcie decyzji, pod jaką flagą rosyjscy sportowcy wyjdą na zaplanowaną na ten dzień ceremonię zakończenia igrzysk w Pjongczangu.
      
            Komitet Wykonawczy MKOl obradował w tej sprawie w sobotę trzy i pół godziny. Wysłuchał m.in. głosów przedstawicieli rosyjskiej ekipy, w której znalazła się łyżwiarka figurowa Jewgienia Miedwiediewa, która w piątek wywalczyła srebro wśród solistek.

Ze względu na zawieszenie Rosyjskiego Komitetu Olimpijskiego w prawach członka MKOl, po wykryciu zinstytucjonalizowanego dopingu podczas igrzysk w Soczi 2014, dopuszczeni do startu sportowcy z tego kraju występują w Korei Południowej jako Olimpijczycy z Rosji. Podczas ceremonii otwarcia 9 lutego niesiono przed nimi olimpijską flagę i postawiono warunek, że po wywalczeniu przez któregoś z nich złotego medalu nie zostanie odegrany rosyjski hymn.

Przedstawiciele MKOl zaznaczyli, że jeśli będą oni zachowywać się odpowiednio, to być może na ceremonię zakończenia wyjdą pod rosyjską flagą. Zagrożeniem dla takiej decyzji może być wykrycie dopingu w Pjongczangu u dwójki sportowców z tego kraju - curlera Aleksandra Kruszelnickiego i bobsleistki Nadieżdy Siergiejewej.

"Dyskusja będzie kontynuowana w niedzielny poranek" - zaznaczył rzecznik prasowy MKOl Mark Adams.

Ceremonia zakończenia igrzysk w Pjongczangu rozpocznie się tego dnia o godz. 12 czasu polskiego.