Erywań, Armenia, 05.10.2017. Piłkarz reprezentacji Polski Bartosz Bereszyński przed meczem eliminacyjnym mistrzostw świata z Armenią w Erywaniu, 5 bm. (gj) PAP/Bartłomiej Zborowski Archiwum fot. PAP © 2018 / Bartłomiej Zborowski
                                        

            Bartosz Bereszyński z powodu kontuzji nie będzie mógł zagrać w piątkowym meczu towarzyskim z Nigerią we Wrocławiu – poinformował na środowej konferencji prasowej szef banku informacji piłkarskiej reprezentacji Polski Hubert Małowiejski.
      
            "Bartek przyjechał z urazem, który uniemożliwia mu treningi w pełnym wymiarze. Cały czas poddawany jest zabiegom fizykoterapeutycznym. Jego występ w piątkowym meczu jest wykluczony. Z kolei Sławomir Peszko z powodu infekcji nie mógł wziąć udziału w środowym treningu, ale mam nadzieję, że to nic poważnego" – poinformował Małowiejski.

Podopieczni trenera Adama Nawałki w mistrzostwach świata będą rywalizowali w grupie H z Kolumbią, Japonią i Senegalem. Właśnie styl gry dwóch ostatnich zespołów mają przypominać najbliżsi rywale.

"Nie możemy stopniować podobieństwa Nigerii i Senegalu. Na ten termin szukaliśmy przede wszystkim silnych rywali, bo tylko takie zespoły wystąpią na turnieju w Rosji. Poza tym szukaliśmy zespołu zbliżonego do Senegalu. Nigeria jest silna i z Afryki. Można też znaleźć wiele podobieństw taktycznych do Senegalu. Są oczywiście i pewne różnice, ale nie będę wchodził w szczegóły" - powiedział asystent selekcjonera.

"Niezależnie od tego, czy Nigeria wystąpi w najsilniejszym składzie, czy bez kilku podstawowych graczy, musimy skupić się na sobie. Brak kilku zawodników w reprezentacji w zespole naszych rywali nie zmieni niczego pod względem taktycznym" – podkreślił Małowiejski.

Z Nigerią biało-czerwoni zagrają w piątek we Wrocławiu, a cztery dni później w Chorzowie zmierzą się Koreą Południową. Początek obu spotkań o godz. 20.45.