Bramkarz piłkarskiej reprezentacji Egiptu Essam El Hadary, który rozpoczął w wyjściowym składzie mecz z Arabią Saudyjską w grupie A mistrzostw świata w Rosji, został najstarszym uczestnikiem mundialu w historii. W poniedziałek miał 45 lat i 161 dni.
      
            Poprzednim rekordzistą był kolumbijski bramkarz Faryd Mondragon, który w dniu ostatniego występu podczas MŚ 2014 w Brazylii miał 43 lata i trzy dni.

W pierwszym składzie Egiptu na mecz w Wołgogradzie znalazł się także Mohamed Salah. Wcześniej spekulowano, że gwiazdor Liverpoolu może dostać wolne, aby nie ryzykować pogłębienia kontuzji barku, jakiej doznał 26 maja w finale Ligi Mistrzów.

Ani Egipt, ani Arabia Saudyjska nie mają już szans na awans do 1/8 finału mundialu w Rosji. W grupie A pierwsze dwie lokaty zajmą gospodarze i Urugwaj.