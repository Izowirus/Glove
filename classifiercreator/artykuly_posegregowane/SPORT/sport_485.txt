Wisła, 21.07.2018. Reprezentacja Polski - od lewej: Maciej Kot, Dawid Kubacki, Kamil Stoch i Piotr Żyła, zwycięzcy konkursu drużynowego Letniej Grand Prix w skokach narciarskich w Wiśle, 21 bm. (paw)  PAP/Grzegorz Momot
                                        

            Polska zdecydowanie wygrała drużynowy konkurs Letniej Grand Prix w skokach narciarskich w Wiśle. Podopieczni trenera Stefana Horngachera zgromadzili 1073,3 pkt i drugich Niemców wyprzedzili aż o 71,3. Trzecie miejsce zajęła Norwegia.
      
            Biało-czerwoni skakali w składzie: Maciej Kot, Dawid Kubacki, Kamil Stoch i Piotr Żyła.

Po pierwszej próbie Kota zajmowali trzecie miejsce, ale już Kubacki wyprowadził ich na prowadzenie, którego do końca nie oddali. Na półmetku wyprzedzali Niemców o 44,7, a później przewagę jeszcze powiększyli. Pozostałe reprezentacje były dla Polaków tylko tłem.

Zwykle jako ostatni w polskiej drużynie skacze Stoch. Tym razem rolę trzykrotnego mistrza olimpijskiego przejął Żyła. 31-letni cieszynianin imponował formą. W pierwszej serii uzyskał najlepszą odległość (136 m), choć skakał z niższego niż niemal wszyscy zawodnicy rozbiegu.

Indywidualnie to właśnie dorobek Żyły jest najlepszy; zgromadził 282,4 pkt. W tym nieoficjalnym zestawieniu drugi był Stoch - 273,0, a trzeci Kubacki 268,2. Kot miał jedenasty rezultat 249,7.

Na obiekcie imienia Adama Małysza nie zabrakło największych gwiazd m.in. Norwegów Roberta Johanssona i Johanna Andre Forfanga, niemieckiego mistrza olimpijskiego z Soczi i Pjongczangu - Andreasa Wellingera i jego rodaka Richarda Freitaga, a także Austriaków Stefana Krafta i Gregora Schlierenzauera.

W niedzielę w Wiśle odbędzie się konkurs indywidualny. Wystąpi w nim jedenastu Polaków. Oprócz czwórki, która zaprezentowała się w sobotę będą to także: Aleksander Zniszczoł, Tomasz Pilch, Paweł Wąsek, Jakub Wolny, Stefan Hula, Przemysław Kantyka i Andrzej Stękała.

Wyniki konkursu drużynowego LGP w Wiśle:

1. Polska 1073,3 pkt
2. Niemcy 1002,0
3. Norwegia 998,1
4. Słowenia 945,4
5. Japonia 924,9
6. Austria 923,4
7. Szwajcaria 885,7
8. Czechy 806,1
...
9. Finlandia 361,8
10. Kazachstan 272,2