Laura Dahlmeier zdobyła w Pjongczangu drugi złoty medal olimpijski. Po triumfie w sobotę w sprincie na 7,5 km, Niemka wygrała także bieg na dochodzenie na 10 km. Najlepsza z Polek Weronika Nowakowska uplasowała się na 30. pozycji.
      
            W temperaturze ok. dziesięciu stopni Celsjusza poniżej zera i przy silnym wietrze Dahlmeier zachowała najwięcej zimnej krwi na strzelnicy spośród zawodniczek, którym najlepiej poszło w sprincie. W 20 próbach pomyliła się tylko raz i uzyskała prawie pół minuty przewagi nad zdobywczynią srebrnego medalu Anastasiyą Kuzminą, choć po ostatnim strzelaniu miała blisko minutę zapasu.

Reprezentantka Słowacji stoczyła zaciętą walkę o drugie miejsce z Francuzką Anais Bescond, z którą wygrała ostatecznie na finiszu o 0,2 s.

Nowakowska, 34. w sprincie, awansowała o cztery lokaty. Najlepsza spośród biało-czerwonych w sobotę Krystyna Guzik spadła z 28. na 36. miejsce.