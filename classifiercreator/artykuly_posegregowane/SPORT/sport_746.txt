Jan Bednarek podkreślił, że piłkarze reprezentacji Polski zdają sobie sprawę z ciężkiej sytuacji, w jakiej znaleźli się po wtorkowej porażce z Senegalem 1:2 na mistrzostwach świata w Rosji. „Każdy z nas jest świadomy tego, co się stało” – powiedział 22-letni obrońca.

      
            Na czwartkowym treningu panowało dobra atmosfera. Podczas luźnych treningów z piłką w grupach zawodnikom dopisywały humory.

„Przeanalizowaliśmy to spotkanie i wyciągnęliśmy wnioski. Popełniliśmy zbyt wiele błędów. Na pewno nie powinno to tak wyglądać. Jednak nie powinniśmy już tego rozpamiętywać. Liczą się tylko przygotowania do meczu z Kolumbią” – powiedział Bednarek.

Po spotkaniu w Moskwie reprezentacja spotkała się z dużą krytyką.

„Nie da się w stu procentach od tego odciąć. Jednak nasza drużyna jest silna mentalnie i każdy jest świadomy tego, co się stało i co zrobiliśmy. Każdy z nas jest zmotywowany i chcemy pokazać, że jesteśmy drużyną. Najważniejsze, żeby nie rozpamiętywać tej porażki. Powiedzieliśmy sobie: +ok, zawaliliśmy+. Ale miejmy nadzieję, że zakończy się to +happy endem+” – przyznał zawodnik Southampton.

22-letni obrońca miał udział przy stracie drugiej bramki.

„Staram się o tym nie myśleć i skupiam się na tym co będzie. Tego już nie zmienimy - to już przeszłość. Mamy wpływ tylko na to co będzie. Nie będę siedział i myślał o tym, co mogłem zrobić lepiej. Piłka nożna to gra błędów” – dodał.

Jedną z gwiazd reprezentacji Kolumbii jest klubowy kolega Kamila Glika z AS Monaco Radamel Falcao.

„Od analizy rywali jest sztab szkoleniowy, ale porozmawiam z Kamilem o silnych i słabych stronach Falcao. Jednak nie będziemy się nikogo bać, znamy swoją wartość. Jeżeli zagramy swoja piłkę, to możemy być spokojni. Damy z siebie wszystko, aby kibice byli z nas zadowoleni” – zakończył Bednarek.

W sobotę przed południem biało-czerwoni wylecą do Kazania, gdzie dzień później zagrają z Kolumbią w drugim meczu grupy H.

Z Soczi Marcin Cholewiński