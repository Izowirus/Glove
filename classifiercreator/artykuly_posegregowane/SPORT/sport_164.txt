PAP/Piotr Nowak
                                        

            Piłkarze Pogoni Szczecin - obrońca Hubert Matynia i napastnik Adam Buksa to dwaj debiutanci powołani przez selekcjonera reprezentacji Polski Jerzego Brzęczka do kadry na listopadowe mecze z Czechami i Portugalią.
      
            Powołania nie otrzymał natomiast Karol Linetty z Sampdorii Genua, który od dłuższego czasu regularnie występował w drużynie narodowej. Brakuje także mających problemy zdrowotne Arkadiusza Recy z Atalanty Bergamo i Macieja Rybusa z Lokomotiwu Moskwa.

W ostatnich ośmiu kolejkach ekstraklasy Pogoń poniosła tylko jedną porażkę i awansowała z ostatniej na ósmą pozycję. 22-letni Buksa w tym czasie zdobył sześć goli.

To jedyna niespodzianka jeśli chodzi o napastników wybranych przez Brzęczka. Poza Buksą selekcjoner powołał Roberta Lewandowskiego, Arkadiusza Milika i Krzysztofa Piątka. Ten ostatni nie zdobył wprawdzie żadnej bramki w czterech ostatnich spotkaniach w barwach Genoi, ale i tak z dziewięcioma golami prowadzi w klasyfikacji strzelców włoskiej ekstraklasy.

Nie ma też zaskoczenia jeśli chodzi o bramkarzy. Brzęczek powołał trójkę, która regularnie występuje w swoich klubach: Łukasza Fabiańskiego z West Ham United, Wojciecha Szczęsnego z Juventusu Turyn oraz Łukasza Skorupskiego z Bologny.

Wśród zawodników defensywnych znalazł się Matynia, który w niedzielę skończył 23 lata. W tym sezonie wystąpił w 12 meczach Pogoni w ekstraklasie, w tym siedmiokrotnie od pierwszej minuty.

Na zgrupowanie biało-czerwonych ponownie przyjedzie Paweł Olkowski z występującego na zapleczu angielskiej ekstraklasy Bolton Wanderers. 28-letni prawy obrońca wrócił do kadry w październiku po trzyletniej przerwie. Nie bez znaczenia była w jego przypadku decyzja Łukasza Piszczka o zakończeniu reprezentacyjnej kariery.

W kadrze nie zmieścił się natomiast pomocnik Amiens Rafał Kurzawa. Od początku października Polak tylko raz wystąpił w ligowym meczu swojej drużyny - rozegrał niecały kwadrans w spotkaniu z Nantes (1:2). Ostatnio bronił barw reprezentacji narodowej w październikowym spotkaniu z Portugalią (2:3), w którym asystował przy golu Piątka.

Nie zabrakło za to m.in. Jakuba Błaszczykowskiego, który w drużynie narodowej rozegrał 104 mecze i jest pod tym względem rekordzistą wszech czasów.

Z Czechami biało-czerwoni zagrają towarzysko 15 listopada w Gdańsku, a pięć dni później w Guimaraes pojedynkiem z Portugalią zakończą udział w pierwszej edycji Ligi Narodów UEFA.

Kadra na mecze z Czechami i Portugalią:

Bramkarze: Łukasz Fabiański (West Ham United), Łukasz Skorupski (Bologna), Wojciech Szczęsny (Juventus Turyn).

Obrońcy: Jan Bednarek (Southampton), Bartosz Bereszyński (Sampdoria Genua), Kamil Glik (AS Monaco), Artur Jędrzejczyk (Legia Warszawa), Marcin Kamiński (Fortuna Duesseldorf), Tomasz Kędziora (Dynamo Kijów), Hubert Matynia (Pogoń Szczecin), Paweł Olkowski (Bolton Wanderers), Rafał Pietrzak (Wisła Kraków).

Pomocnicy: Jakub Błaszczykowski (VfL Wolfsburg), Przemysław Frankowski (Jagiellonia Białystok), Jacek Góralski (Łudogorec Razgrad), Kamil Grosicki (Hull City), Damian Kądzior (Dinamo Zagrzeb), Mateusz Klich (Leeds United), Grzegorz Krychowiak (Lokomotiw Moskwa), Damian Szymański (Wisła Płock), Piotr Zieliński (SSC Napoli).

Napastnicy: Adam Buksa (Pogoń Szczecin), Robert Lewandowski (Bayern Monachium), Arkadiusz Milik (SSC Napoli), Krzysztof Piątek (Genoa).

mm/ pp/ cegl/

 

      
  
    TEMATY:
          
              Piłka nożna