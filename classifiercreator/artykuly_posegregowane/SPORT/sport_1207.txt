epa06579297 Kamil Stoch of Poland in action during the Men's Ski Jumping World Cup HS130 Competition in Lahti, Finland, 04 March 2018.  EPA/PEKKA SIPOLA 
Dostawca: PAP/EPA. PAP/EPA © 2018 / PEKKA SIPOLA
                                        

            Kamil Stoch wygrał zdecydowanie konkurs Pucharu Świata w skokach narciarskich w fińskim Lahti i umocnił się na pozycji lidera cyklu. Czwarte miejsce zajął Dawid Kubacki. Drugi był Niemiec Markus Eisenbichler, a trzeci Austriak Stefan Kraft.
      
            Dla Stocha to 27. indywidualne zwycięstwo w zawodach PŚ, a piąte w obecnym sezonie. Cztery poprzednie odniósł w prestiżowym Turnieju Czterech Skoczni na przełomie grudnia i stycznia.

W finałowej serii w Lahti wystąpił komplet sześciu Polaków. Maciej Kot zajął ostatecznie czternaste miejsce, Piotr Żyła szesnaste, Stefan Hula siedemnaste, a Jakub Wolny uplasował się na 26. pozycji.

Stoch prowadził wyraźnie już po pierwszej serii, w której skoczył 132 m. Drugi na półmetku Japończyk Ryoyu Kobayashi tracił do niego wówczas 13,5 pkt. W finałowej serii polski zawodnik uzyskał jeszcze lepszy wynik - 134 m.

Ostatecznie wyprzedził drugiego Eisenbichlera (124,5 i 129,5 m) aż o 28,2 pkt. Trzeci, ze stratą zaledwie 0,1 pkt do Niemca, był Austriak Kraft (124 i 128,5 m). Ryoyu Kobayashi spadł na szóste miejsce, tuż za nim uplasował się jego brat Junshiro.

Na czwartą z szóstej lokaty awansował Kubacki (124 i 127,5 m). Do podium zabrakło mu 2,9 pkt.

Stoch, trzykrotny mistrz olimpijski, był faworytem. Na skoczni w Lahti od początku czuł się znakomicie, co potwierdził już w piątkowych kwalifikacjach, które zdecydowanie wygrał. Imponował także w seriach próbnych oraz w sobotnim konkursie drużynowym. Miał wówczas najlepszy indywidualny wynik, a biało-czerwoni zajęli drugie miejsce, za Niemcami.

Po niedzielnym zwycięstwie 30-letni zawodnik znacznie powiększył przewagę w klasyfikacji generalnej Pucharu Świata. Ma 963 punkty i już o 127 wyprzedza wicelidera Richarda Freitaga. Niemiecki skoczek w ostatnich tygodniach skacze dość równo, ale nie imponuje odległościami. W Lahti zajął 15. miejsce (122 i 120 m).

Trzeci w klasyfikacji generalnej jest kolejny z reprezentantów Niemiec - Andreas Wellinger (768 pkt), który w niedzielę uplasował się na ósmej pozycji (125 i 123 m).

Zawody w Lahti były pierwszymi po igrzyskach olimpijskich w Pjongczangu, gdzie Stoch triumfował na dużej skoczni, a w konkursie drużynowym biało-czerwoni (Kot, Hula, Kubacki, Stoch) zajęli trzecie miejsce. Na normalnej skoczni najlepszy w Korei Południowej okazał się Wellinger.

Od przyszłego weekendu zawodników czekają zmagania w konkursach PŚ w ramach norweskiego turnieju Raw Air.

Wyniki:

Kamil Stoch (Polska) 314,2 pkt (132,0/134,0)
Markus Eisenbichler (Niemcy) 286,0 (124,5/129,5)
Stefan Kraft (Austria) 285,9 (124,0/128,5)
Dawid Kubacki (Polska) 283,0 (124,0/127,5)
Andreas Stjernen (Norwegia) 282,6 (124,0/125,5)
Ryoyu Kobayashi (Japonia) 279,8 (129,5/125,0)
Junshiro Kobayashi (Japonia) 279,1 (122,5/127,0)
Andreas Wellinger (Niemcy) 278,1 (125,0/123,0)
Karl Geiger (Niemcy) 277,4 (123,0/128,5)
Johann Andre Forfang (Norwegia) 270,0 (123,0/127,0)
...
Maciej Kot (Polska) 265,7 (124,5/125,0)
Piotr Żyła (Polska) 258,5 (124,5/122,5)
Stefan Hula (Polska) 258,3 (122,5/123,0)
Jakub Wolny (Polska) 242,2 (117,0/120,0)
Klasyfikacja generalna PŚ (po 16 z 22 zawodów):

Kamil Stoch (Polska) 963 pkt
Richard Freitag (Niemcy) 836
Andreas Wellinger (Niemcy) 768
Daniel-Andre Tande (Norwegia) 723
Johann Andre Forfang (Norwegia) 555
Stefan Kraft (Austria) 504
Markus Eisenbichler (Niemcy) 480
Junshiro Kobayashi (Japonia) 470
  . Robert Johansson (Norwegia)     470
Dawid Kubacki (Polska) 465
...
Stefan Hula (Polska) 334
Piotr Żyła (Polska) 325
Maciej Kot (Polska) 234
Jakub Wolny (Polska) 44
Tomasz Pilch (Polska) 1
Klasyfikacja Pucharu Narodów:

Norwegia 4555 pkt
Niemcy 4468           
Polska 3966                
Austria 2436                
Słowenia 2085                
Japonia 1832               