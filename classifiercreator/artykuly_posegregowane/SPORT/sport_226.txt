Mathieu Grebille (L) of Montpellier in action against Luka Cindric (R) of Kielce during the EHF Champions League handball match between Montpellier HB and PGE Vive Kielce in Montpellier, southern France, 30 September 2018. EPA/GUILLAUME HORCAJUELO
                                        

            „Przeanalizujemy całą sytuację i podejmiemy dalsze kroki” – napisano w komunikacie Europejskiej Federacji Piłki Ręcznej (EHF) po spotkaniu w Wiedniu z przedstawicielami polskich klubów grających w Lidze Mistrzów - PGE VIVE Kielce i Orlen Wisły Płock.
      
            Konflikt między EHF a polskimi klubami związany jest ze sponsorem LM firmą Nord Stream 2. PGE VIVE Kielce i Orlen Wisła Płock zgodnie z umowami ze swoimi sponsorami nie mogą mieć na swoich koszulkach reklamy firmy konkurencyjnej wobec swoich sponsorów tytularnych (PGE SA i PKN Orlen). Działacze EHF, przedstawiciele polskich klubów, ich sponsorów oraz Nord Stream 2, dyskutowali we wtorek w Wiedniu nad sposobami rozwiązania konfliktu.

„Spotkanie odbyło się z powodu problemów, które wystąpiły w pierwszych kolejkach tej edycji Ligi Mistrzów, w których PGE VIVE Kielce i Orlen Wisła Płock zakwestionowały prawa reklamowe sponsora rozgrywek Nord Stream 2 i nie chciały występować z jego logo na koszulkach” – czytamy w oświadczeniu opublikowanym na stronie internetowej EHF.

Federacja dodała, że rozmowy dotyczyły „znalezienia wyjścia z całej sytuacji zgodnego z regulaminem rozgrywek i umowami handlowymi, a także pogodzenia interesów wszystkich stron”.

„Rozmowy przebiegały w otwartej atmosferze, nastąpiła szeroka wymiana zdań, wysłuchaliśmy racji wszystkich stron. 3 listopada rozpocznie się szósta kolejka Ligi Mistrzów. Do tego czasu przeanalizujemy całą sytuację i podejmiemy dalsze kroki” – poinformowała EHF.

Prezes kieleckiego klubu Bartus Servaas, który uczestniczył w rozmowach, nie chciał zdradzić szczegółów dyskusji. „Nie jestem upoważniony do udzielania jakichkolwiek informacji na temat spotkania. Ustaliśmy z EHF, że na razie nie będziemy się na ten temat wypowiadali” – powiedział PAP sternik kieleckiego klubu.

Nord Stream 2 to projekt liczącej 1200 km dwunitkowej magistrali gazowej przez Morze Bałtyckie

Kielecki klub został w tym sezonie już trzy razy ukarany przez europejską federację. Pierwszą karę PGE VIVE otrzymało za inauguracyjny mecz LM z Telekomem Veszprem na Węgrzech, podczas którego kieleccy piłkarze ręczni wystąpili w strojach z zakrytymi logotypami firm Nord Stream 2 i PGE SA. EHF ukarała wówczas oba polskie kluby występujące w LM (podobnie Orlen Wisłę Płock, której zawodnicy także wystąpili z zasłoniętym logo Nord Stream 2) grzywną, której wysokości nie podano. Według nieoficjalnych informacji była to kwota 12,5 tys. euro.

Przed kolejnym spotkaniem z Rhein-Neckar Loewen rozegranym w Kielcach działaczom klubu udało się wypracować kompromis po rozmowach z EHF. Zawodnicy VIVE wystąpili w koszulkach, na których zamiast reklamy Nord Stream 2 znalazła się reklama fundacji PLAN International, a w miejsce logo PGE (sponsor klubu) pojawiła się jedna z jego marek Lumi. Nie zakończyło to jednak konfliktu.

Po kolejnym meczu, w którym drużyna z Kielc zmierzyła się na wyjeździe z francuskim Montpellier, na klub została nałożona kolejna kara, której wysokości również nie ujawniono. Trzecia kara została nałożona na klub 15-krotnych mistrzów Polski za spotkanie piątej kolejki z IFK Kristianstad, które rozegrane zostało w Kielcach.

Według nieoficjalnych informacji polskie kluby zgodziły się na występy w koszulkach z logo fundacji PLAN International. Jednak EHF ponoć proponowała, aby to ustalenie obowiązywało tylko w spotkaniach rozgrywanych w Polsce, w meczach wyjazdowych na strojach miał się pojawić logotyp Nord Stream 2. Na to polskie kluby miały nie wyrazić zgody.

Nord Stream 2 to projekt liczącej 1200 km dwunitkowej magistrali gazowej przez Morze Bałtyckie z Ust-Ługi w Rosji do Greifswaldu w Niemczech z pominięciem Ukrainy i krajów Europy Środkowo-Wschodniej. Gazociąg, który od samego początku wzbudzał wiele kontrowersji, ma być gotowy do końca 2019 roku. Projektowi temu sprzeciwiają się Polska, kraje bałtyckie i Ukraina oraz Stany Zjednoczone.