Agnieszka Radwańska wygrała z rozstawioną z numerem piątym Łotyszką Jeleną Ostapenko 6:2, 7:5 i awansowała do półfinału tenisowego turnieju WTA na kortach trawiastych w Eastbourne. Było to drugie zwycięstwo Polki nad tą rywalką w ich drugim meczu.
      
            Poprzednio zawodniczki zmierzyły się w 2. rundzie turnieju w amerykańskim New Haven w 2016 roku i wówczas Radwańska także triumfowała w dwóch setach - 7:5, 6:1.

Krakowianka w środę odpoczywała, ponieważ przed rozpoczęciem spotkania ćwierćfinałowego z Petrą Kvitovą (nr 3.) Czeszka wycofała się w powodu kontuzji. We wcześniejszych meczach w Eastbourne Radwańska pokonała Węgierkę Timeę Babos 6:3, 6:1 oraz reprezentantkę Australii Darię Gavrilovą 5:7, 7:6 (7-4), 6:0.

Radwańska będzie miała szansę na trzeci w karierze awans do finału tej imprezy. Triumfowała tylko raz - w 2008 roku.

Zawody w Eastbourne są ostatnim sprawdzianem przed rozpoczynającym się 2 lipca wielkoszlemowym Wimbledonem. 