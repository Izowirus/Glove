epa06882200 Domagoj Vida (foreground) of Croatia and teammates celebrate after Croatia won the FIFA World Cup 2018 semi final soccer match between Croatia and England in Moscow, Russia, 11 July 2018. (RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup) EPA/SERGEI CHIRIKOV EDITORIAL USE ONLY Archiwum PAP/EPA/SERGEI CHIRIKOV 
                                        

            "Zapisaliśmy się w historii", "Arogancja zemściła się na Anglikach", "Cudowna, niezwykła Chorwacja", "Teraz tylko niebo jest granicą" - to tytuły niektórych chorwackich gazet, komentujące zwycięstwo Chorwacji z Anglią 2:1 w półfinale piłkarskich mistrzostw świata.
      
            "Chorwacka drużyna pokazała charakter i hart ducha godne mistrzów świata. Trzeci z rzędu mecz przegrywali, aby na końcu zwyciężyć. To mogą tylko wielkie drużyny, ale to nie może być koniec. Chorwacja jest w finale i może zostać mistrzem świata, zapisując się w wieczności" - można przeczytać na stronie Gol.hr.

Były chorwacki reprezentant Krunoslav Jurcic w felietonie dla dziennika "Vecernji list" napisał, że teraz tylko niebo ogranicza Chorwatów.

"To co pokazali nasi zawodnicy wychodzi poza wszelkie ramy. Tak wielka ilość energii, jaką pokazali nasi piłkarze - jest wręcz nierealna do wygenerowania. Mamy ogromnie dużo talentów w drużynie" - twierdzi Jucic, który przyznał, że Chorwacja może pokonać Francję w niedzielnym finale.

"Czy to możliwe, żeby Chorwacja naprawdę znalazła się w finale mistrzostw świata?!" - głosi nagłówek zagrzebskich "Sportskih novosti" obok fotografii chorwackiego napastnika Mario Mandzukica po strzeleniu zwycięskiego gola w doliczonym czasie.

"Sportske novosti" cytują też chorwackiego bramkarza Danijela Subasica, który historyczny sukces chorwackiej reprezentacji porównał z tym sprzed 20. laty. To wtedy "Vatreni" - jak kibice nazwali swoją drużynę narodową, zdobyli trzecie miejsce na mistrzostwach świata we Francji.

"W końcu prześcignęliśmy +Vatrenich+, teraz gramy my, którzy nie jesteśmy do końca normalni. Zapisaliśmy się w historii" - powiedział bramkarz i dodał: "Chorwacja się pali, ale my jeszcze się nie spaliliśmy. Jest w nas jeszcze siła, ważne, że jesteśmy w finale i że mamy medal na szyi. Nasz trener ma na imię Zlatko, a nie Srebrenko, dlatego my też chcemy mieć na piersiach złoto, a nie srebro".

Splicki dziennik "Slobodna Dalmacija" pisze, że Chorwacja zapisała się w środę jako trzynasty kraj na ziemi w historii światowych mistrzostw w piłce nożnej, który zagra w finale.

"Cudowna, niezwykła Chorwacja! Odważna, bojowa, pełna ognia... Mamy trzech bohaterów tego zwycięstwa - Mario Mandzukicza, który strzelił zwycięskiego gola, Ivana Perisica, który strzelił wyrównującego gola i Sime Vrsaljko, który w 99. minucie wybił piłkę ze swojej linii bramkowej, zatrzymując w ten sposób Anglików" - pisze "Slobodna Dalmacija".

Chorwackie media cytują wypowiedź kapitana chorwackiej reprezentacji Luki Modrica, niegdysiejszego zawodnika Tottenhamu, a dzisiaj Realu Madryt, który powiedział brytyjskiej stacji ITV, że on i jego koledzy dostali motywację do gry po przeczytaniu brytyjskich komentarzy, które pogardliwie i lekceważąco wypowiadały się na temat chorwackiej drużyny. Można było w nich przeczytać, że piłkarze chorwaccy wyglądają na zmęczonych, że są „żywymi trupami“ i że Anglicy z łatwością mogą ich zwyciężyć.

"Media angielskie zlekceważyły Chorwację i to był ich wielki błąd. Bo kiedy przeczytaliśmy te wszystkie komentarze, stwierdziliśmy: Ok, zobaczymy, kto jest zmęczony. Powinniście bardziej szanować swoich przeciwników" - powiedział przed kamerami ITV Modric.

O tytuł mistrza świata Chorwacja zagra przeciwko Francji w niedzielę o godz. 17.00.