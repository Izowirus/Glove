epa06547732 Barcelona's Lionel Messi during the UEFA Champions League Round of 16 first leg match between Chelsea and Barcelona at Stamford Bridge in London, Britain, 20 February 2018.  EPA/WILL OLIVER 
Dostawca: PAP/EPA. PAP/EPA © 2018 / WILL OLIVER
                                        

            Lionel Messi jest według francuskiego magazynu "France Football" najlepiej zarabiającym piłkarzem na świecie. Argentyńczyk zainkasował w dobiegającym końca sezonie 126 mln euro.
      
            Jak odnotowało francuskie pismo, wśród najlepiej zarabiających zawodników świata, są przede wszystkim gracze klubów ligi hiszpańskiej. W pierwszej piątce znalazło się po dwóch graczy FC Barcelona oraz Realu Madryt.

W dobiegającym końca sezonie 2017-18 najwięcej z tytułu kontraktu z klubem, nagród i honorariów z reklam zarobił Lionel Messi. Łącznie argentyński napastnik FC Barcelona zainkasował 126 mln euro.

Drugim najlepiej zarabiającym piłkarzem świata jest Portugalczyk Cristiano Ronaldo. Tegoroczny sezon zamknie on wpływami na poziomie 94 mln euro. Co ciekawe, w poprzednim sezonie zawodnik Realu przewodził w klasyfikacji wyprzedzając właśnie Messiego.

Jedynym wśród pięciu najlepiej zarabiających piłkarzy globu, który nie występuje na co dzień na hiszpańskich boiskach jest Neymar. Gracz francuskiego Paris Saint-Germain zarobił w rozgrywkach 2017-18 81,5 mln euro. W ubiegłym sezonie Brazylijczyk bronił barw FC Barcelona.

Na czwartej pozycji w gronie najlepiej zarabiających piłkarzy jest Walijczyk Gareth Bale. Zawodnik madryckiego Realu zainkasował w tym sezonie 44 mln euro, czyli o 15 mln euro więcej niż kolejny w klasyfikacji Gerard Pique. Ten ostatni również na co dzień występuje w lidze hiszpańskiej, broniąc barw FC Barcelona.

W tegorocznym rankingu "France Football" uwzględniono również najlepiej zarabiających szkoleniowców piłki nożnej na świecie. Wśród nich największe wpływy, 26 mln euro, wygenerował portugalski trener Manchesteru United Jose Mourinho.

Drugim wśród najlepiej opłacanych trenerów piłki nożnej na świecie był w sezonie 2017-18 Marcello Lippi. Włoski selekcjoner reprezentacji Chin zarobił łącznie 23 mln euro.