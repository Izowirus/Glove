Poznań, 17.12.2017. Sędzia główny Paweł Gil podczas meczu Ekstraklasy Lecha Poznań z Bruk-Bet Termaliką Nieciecza, 17 bm. (jk/doro) PAP/Jakub Kaczmarczyk Archiwum PAP © 2018 / Jakub Kaczmarczyk
                                        

            Paweł Gil już po raz piętnasty na piłkarskim mundialu w Rosji będzie asystentem sędziego wideo (AVAR). Tym razem pomoże przy wtorkowym meczu 1/8 finału Kolumbia – Anglia, który odbędzie się w Moskwie.
      
            Spotkanie na stadionie Spartaka rozpocznie się o godz. 20 polskiego czasu. Sędziowie do obsługi systemu VAR mają swoje stanowiska właśnie w stolicy Rosji.

Gil dotychczas czternaście razy (najwięcej ze wszystkich sędziów) pracował na mundialu jako AVAR. Arbiter z Lublina pomagał w ten sposób przy meczach Egiptu z Urugwajem (0:1), Argentyny z Islandią (1:1), Kostaryki z Serbią (0:1), Urugwaju z Arabią Saudyjską (1:0), Nigerii z Islandią (2:0), Niemiec ze Szwecją (2:1), Anglii z Panamą (6:1), Urugwaju z Rosją (3:0), Nigerii z Argentyną (1:2), Serbii z Brazylią (0:2), Anglii z Belgią (0:1) oraz w 1/8 finału - Francji z Argentyną (4:3), Hiszpanii z Rosją (1:1, rzuty karne 3-4) i Brazylii z Meksykiem (2:0).

We wtorkowym meczu Kolumbii (w fazie grupowej pokonała Polskę 3:0) z Anglią głównym sędzią ds. wideoweryfikacji (VAR) – po raz dziewiąty na mundialu - będzie Holender Danny Makkelie. Natomiast jako główny na boisku Spartaka zawody poprowadzi Amerykanin Mark Geiger.

Z Moskwy - Maciej Białek