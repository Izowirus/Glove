San Antonio Spurs uhonorują w marcu 41-letniego Argentyńczyka Manu Ginobilego, który spędził na parkietach koszykarskiej ligi NBA i jednocześnie w klubie z Teksasu 16 lat. Zastrzegą podczas meczu z Cleveland Cavaliers (28 marca) koszulkę z numerem 20.
      
            Oznacza to, że żaden kolejny koszykarz "Ostróg" nie będzie mógł występować z tym numerem. 41-letni Ginobili, który czterokrotnie zdobył z Spurs mistrzostwo ligi (2003, 2005, 2007, 2014), pod koniec sierpnia ogłosił zakończenie kariery.

Będzie dziewiątym zawodnikiem San Antonio uhonorowanym w ten sposób. Jego poprzednicy to: Johnny Moore (00), Avery Johnson (6), James Silas (13), Sean Elliott (32), George Gervin (44), David Robinson (50), Bruce Bowen (12) i Tim Duncan (21).

Koszykarz, wybrany najlepszym sportowcem Argentyny w 2004 r., w minionym sezonie rozegrał 69 meczów, w których zdobywał średnio 7,5 pkt i miał 2,7 asyst. W poprzednich latach zmagał się z problemami zdrowotnymi, m. in. kontuzjami mięśni i stawu biodrowego.

W NBA w trakcie kariery rozegrał 1057 meczów w lidze za oceanem i zanotował łącznie 14043 pkt (średnio 13,3), 4001 asyst (średnio 3,8), 1392 przechwyty (średnio 1,3).

Na igrzyskach olimpijskich wywalczył z reprezentacją Argentyny złoty (2004) i brązowy medal (2008). Wystąpił też w IO w Londynie (2012) i Rio de Janeiro (2016), a ta ostatnia rywalizacja była 13. międzynarodową imprezą w jego karierze. Ma w dorobku także wicemistrzostwo świata w Indianapolis (2002) i czwarte miejsce w Tokio (2006).