Lokomotiw Moskwa z Maciejem Rybusem przegrał w Madrycie z Atletico 0:3 w pierwszym meczu 1/8 finału piłkarskiej Ligi Europejskiej. Z kolei Borussia Dortmund bez kontuzjowanego Łukasza Piszczka uległa u siebie FC Salzburg 1:2, a Milan przegrał z Arsenalem 0:2.
      
            Milan i Arsenal to zdecydowanie najciekawsza para na tym etapie rywalizacji. Oba zespoły wyraźnie rozczarowują w krajowych rozgrywkach. W Mediolanie górą byli "Kanonierzy". W 15. minucie do bramki gospodarzy trafił sprowadzony zimą z Manchesteru United Henrich Mchitarjan. Piłka po strzale Ormianina odbiła się jednak od obrońcy Milanu i kompletnie zmyliła Gianluigiego Donnarummę. Tuż przed przerwą Aaron Ramsey wykorzystał świetne podanie Mesuta Oezila, z łatwością minął bramkarza Milanu i wpakował piłkę do pustej bramki.

Porażki na własnym boisku doznała również Borussia Dortmund. W kadrze meczowej niemieckiego zespołu zabrakło Piszczka, który z powodu urazu nie dokończył środowego treningu. FC Salzburg odniósł pierwsze w historii zwycięstwo z niemieckim zespołem na wyjeździe.

Aspiracje do wygrania rozgrywek potwierdziło Atletico Madryt, które pewnie pokonało Lokomotiw Moskwa 3:0. Bramki dla hiszpańskiego zespołu zdobyli Saul Niguez (22), Diego Costa (47) i Koke (90). W barwach Lokomotiwu całe spotkanie rozegrał Rybus.

Porażki doznał drugi moskiewski zespół - CSKA uległo u siebie Olympique Lyon 0:1.

Wieczorem trudne zadanie czeka Dynamo Kijów. Drużyna Tomasza Kędziory, który zdobył w niedzielę bramkę w ukraińskiej ekstraklasie, gra na wyjeździe z Lazio. Rzymianie w sobotę grali w Serie A z mistrzem kraju Juventusem Turyn, przegrywając 0:1 po golu straconym w doliczonym czasie.

W pozostałych wieczornych meczach RB Lipsk gra z Zenitem Sankt Petersburg, Olympique Marsylia z Athletic Bilbao, a Sporting Lizbona podejmuje Viktorię Pilzno.

Wszystkie spotkania LE w tym tygodniu, podobnie jak Ligi Mistrzów, poprzedza minuta ciszy dla uczczenia pamięci 31-letniego kapitana Fiorentiny Davide Astoriego, który nagle zmarł w niedzielę.

Finał Ligi Europejskiej zaplanowano na 16 maja w Lyonie.

Wyniki i program czwartkowych meczów 1/8 finału (rewanże 15 marca):
Atletico Madryt - Lokomotiw Moskwa 3:0 (1:0)
AC Milan - Arsenal Londyn 0:2 (0:2)
CSKA Moskwa - Olympique Lyon 0:1 (0:0)
Borussia Dortmund - FC Salzburg 1:2 (0:0)

wieczorem grają:
Lazio Rzym - Dynamo Kijów (godz. 21.05)
RB Lipsk - Zenit St. Petersburg (21.05)
Olympique Marsylia - Athletic Bilbao (21.05)
Sporting Lizbona - Viktoria Pilzno (21.05)