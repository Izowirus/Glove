Birmingham, W. Brytania, 04.03.2018. Polak Piotr Lisek przed finałowym konkursem skoku o tyczce mężczyzn podczas 17. lekkoatletycznych halowych mistrzostw świata, 4 bm. w Birmingham. (paw) PAP/Adam Warżawa
IMAGES FOR EDITORIAL PURPOSES ONLY Archiwum fot. PAP © 2018 / Adam Warżawa
                                        

            Piotr Lisek skoczył o tyczce 5,94 i ustanowił nieoficjalny rekord Polski na powietrzu. Wicemistrz świata wygrał zawody na rynku w Wittenberdze, a wcześniej tylko raz uzyskał lepszy wynik – w 2017 roku w hali nie strącił poprzeczki zawieszonej na 6,00.
      
            Lisek, który obecny sezon ma w kratkę, niecałe dwa tygodnie temu mówił PAP, że nie martwi się o dyspozycję, bo przyjdzie w odpowiednim momencie, czyli na rozpoczynające się w poniedziałek mistrzostwa Europy w Berlinie.

„To jedyny medal, jakiego jeszcze nie mam w kolekcji, więc chciałbym odczarować czempionat Starego Kontynentu” – mówił wówczas. I faktycznie udowodnił, że jego forma rośnie.

Lisek w środę po skoczeniu 5,94 m postanowił przerwać konkurs i nie poprosił o zawieszenie poprzeczki jeszcze wyżej. W tym roku na świecie tylko Francuz Renaud Lavillenie może pochwalić się lepszym rezultatem – 5,95.

W historii polskiej lekkoatletyki trenujący z Marcinem Szczepańskim Lisek może się teraz poszczycić rekordem Polski na powietrzu i w hali. Tuż za nim na liście wszech czasów jest Paweł Wojciechowski, który w 2017 roku uzyskał 5,93.

Obaj Polacy mają w Berlinie realne szanse na to, by stanąć na podium mistrzostw Europy.