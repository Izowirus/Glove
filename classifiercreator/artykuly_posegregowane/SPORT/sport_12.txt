Umowa sprzedaży luksembursko-szwedzkiemu konsorcjum Wisły Kraków SA została unieważniona. Poinformował o tym zarząd Towarzystwa Sportowego Wisła, dotychczasowego właściciela piłkarskiej spółki, która posiada drużynę występującą w ekstraklasie.
      
            „W środę 2 stycznia 2019 roku unieważniono umowę przejęcia Wisły Kraków SA przez Panów Vanna Ly i Matsa Hartlinga. Oznacza to, że prawnie jedynym akcjonariuszem piłkarskiej spółki jest Towarzystwo Sportowe "Wisła" Kraków. 

Jednoczenie informujemy, że na stanowisko Prezesa Zarządu Wisły Kraków SA powołano Tadeusza Czerwińskiego, który od dziś będzie pełnił rolę sternika klubu. Więcej informacji przekażemy podczas konferencji prasowej, którą zaplanowano na piątek 4 stycznia” – napisano.
 
22 grudnia Towarzystwo Sportowe Wisła, dotychczasowy właściciel piłkarskiej spółki, przekazał 100 procent akcji nowym inwestorom. Większościowy pakiet - 60 procent akcji - przejął zarejestrowany w Luksemburgu fundusz Alelega, którego właścicielem jest Vanna Ly, francuski biznesmen pochodzenia kambodżańskiego. Pozostałe 40 procent udziałów trafiło do angielskiego funduszu Noble Capital Partner, reprezentowanego przez Szweda Matsa Hartlinga. Warunkiem, który miał dopełnić transakcję, było przekazanie TS Wisła poświadczenia przelewu na kwotę 12,2 mln złotych. Środki miały iść na spłatę najpilniejszych długów. Termin przekazania tego poświadczenia minął o północy 28 grudnia i nie został dopełniony, co było podstawą unieważnienia umowy.

Sytuacja Wisły, która zajmuje obecnie ósme miejsce w tabeli, jest bardzo trudna. Klub zadłużony jest na około 30 milionów złotych, a Towarzystwo Sportowe nie dysponuje środkami, aby spłacić długi, zwłaszcza te najpilniejsze wobec piłkarzy i Zakładu Ubezpieczeń Społecznych.