epa06853508 Caster Semenya of South Africa celebrates as she crosses the finish line to win the Women's 800m competition at the IAAF Diamond League meeting at the stade Charlety in Paris, France, 30 June 2018. Archiwum PAP/EPA/IAN LANGSDON
                                        

            Mistrzyni olimpijska w biegu na 800 m, kontrowersyjna Caster Semenya będzie kolejną gwiazdą Memoriału Kamili Skolimowskiej w Chorzowie. 22 sierpnia wstęp na Stadion Śląski – wbrew poprzednim zapowiedziom organizatorów – będzie bezpłatny.
      
            Semenya jest jedną z najbardziej rozpoznawalnych lekkoatletek na świecie. Z dwóch powodów. Po pierwsze osiąga fenomenalne wyniki. Jest dwukrotną medalistką igrzysk olimpijskich, trzykrotną mistrzynią świata. Nie tylko jednak mówi się o niej jako doskonałej zawodniczce, ale często… kwestionuje się jej płeć. To wynik zbyt wysokiego poziomu testosteronu w organizmie. Z tego powodu wzbudza skrajne emocje.

W tym sezonie Semenya jest liderką listy wyników na 800 m. Dwa okrążenia pokonała w 1.54,24. Tylko trzy lekkoatletki w historii pokonały ten dystans szybciej od reprezentantki RPA.

W Memoriale Kamili Skolimowskiej, który po raz pierwszy w historii odbędzie się na Stadionie Śląskim, ma rywalizować na 400 m.

„Chciałabym, żeby to był szybki bieg, którym mogłabym godnie uhonorować legendarną Irenę Szewińską i wielkie polskie tradycje tej konkurencji. Mam nadzieję, że uda się zaatakować barierę 50 sekund. Mój rekord życiowy to 50.40, ale ustanowiłam go już dwa lata temu. Teraz czas na poprawę tego wyniku”– skomentowała Semenya, dla której będzie to pierwszy w karierze występ w Polsce.

Jej rywalkami będą m.in. najlepsze polskie 400-metrówki z Justyną Święty-Ersetic na czele.

„Na początku czerwca wygrałam na Stadionie Śląskim ze słynną Amerykanką Allyson Felix, więc dlaczego teraz mam nie pokonać na tej samej bieżni Caster Semenyi?”– śmiało zapowiedziała halowa wicemistrzyni świata w sztafecie 4x400 metrów.

Memoriał Kamili Skolimowskiej odbędzie się 22 sierpnia na Stadionie Śląskim w Chorzowie, początek o godz. 16.00. Obok Semenyi w mityngu wystąpią inne gwiazdy światowej lekkoatletyki, m.in. dwukrotny wicemistrz olimpijski w rzucie młotem Piotr Małachowski, wicemistrz świata w skoku o tyczce Piotr Lisek, halowy mistrz świata w pchnięciu kulą Tom Walsh, trzykrotny mistrz globu w rzucie młotem Paweł Fajdek, brązowy medalista igrzysk w tej konkurencji Wojciech Nowicki.

W związku jednak z tym, że ze startu zrezygnowała mistrzyni olimpijska i świata w rzucie młotem Anita Włodarczyk, organizatorzy postanowili znieść opłatę za bilety wstępu.

„Z wielką przykrością przyjęliśmy informację o rezygnacji Anity z udziału w Memoriale. Zdajemy sobie sprawę, że wielu kibiców może czuć się tą decyzją bardzo zawiedzionych. Anita zawsze była bardzo ważną postacią Memoriału, współtworzyła jego historię. To podczas zawodów poświęconych pamięci Kamili Skolimowskiej po raz pierwszy rzuciła młotem ponad 80 m i ustanowiła aktualny rekord świata. Kibice mieli pełne prawo liczyć na emocjonujący konkurs z jej udziałem, dlatego też organizatorzy podjęli decyzję, że wstęp dla kibiców będzie bezpłatny. Oczywiście wszyscy, którzy dotychczas kupili bilety, otrzymają zwrot pieniędzy” – napisano w oświadczeniu Fundacji Kamili Skolimowskiej.