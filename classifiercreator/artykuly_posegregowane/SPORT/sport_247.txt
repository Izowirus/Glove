Agnieszka Radwańska jest na coraz niższej pozycji w światowym rankingu tenisistek. Polka, która nie planuje już występować w tym roku, spadła w najnowszym notowaniu z 65. na 74. miejsce. Liderką wciąż jest Rumunka Simona Halep.
      
            Radwańska wciąż jest najlepszą z Polek, ale jest sklasyfikowana tylko o 10 lokat wyżej od Magdy Linette. Do czołowej setki zbliża się też 138. obecnie Magdalena Fręch.

Pierwsza trójka jest identyczna jak w poprzednim notowaniu: prowadzi Halep, przed Dunką polskiego pochodzenia Caroline Wozniacki i również mającą polskie korzenie Niemką Angelique Kerber. Do przetasowań doszło za to na kolejnych pozycjach, m.in. na czwarte miejsce z szóstego awansowała Japonka Naomi Osaka, za to Czeszka Petra Kvitova spadła z czwartego na siódme.

W zestawieniu "Road to Singapore", które wyłoni osiem uczestniczek kończącego sezon turnieju masters - WTA Finals, na prowadzeniu także jest Halep, przed Kerber i Wozniacki. Radwańska zajmuje 69. miejsce, a Linette - 81.

Czołówka rankingu tenisistek WTA Tour - stan na 8 października:

  1.  (1.) Simona Halep (Rumunia)          7421 pkt 
  2.  (2.) Caroline Wozniacki (Dania)      6490
  3.  (3.) Angelique Kerber (Niemcy)       5400
  4.  (6.) Naomi Osaka (Japonia)           4770
  5.  (5.) Jelina Switolina (Ukraina)      4350
  6.  (7.) Karolina Pliskova (Czechy)      4345
  7.  (4.) Petra Kvitova (Czechy)          4255
  8.  (9.) Sloane Stephens (USA)           4022
  9. (10.) Julia Goerges (Niemcy)          3785
 10. (11.) Kiki Bertens (Holandia)         3740
...
 74. (65.) Agnieszka Radwańska (Polska)     807
 84. (84.) Magda Linette (Polska)           733
138.(139.) Magdalena Fręch (Polska)         430
177.(179.) Iga Świątek (Polska)             328

Czołówka rankingu "Road to Singapore":

  1. Simona Halep (Rumunia)                6921 pkt
  2. Angelique Kerber (Niemcy)             5375
  3. Caroline Wozniacki (Dania)            5086
  4. Naomi Osaka (Japonia)                 4740
  5. Petra Kvitova (Czechy)                4255
  6. Sloane Stephens (USA)                 3943
  7. Jelina Switolina (Ukraina)            3850
  8. Karolina Pliskova (Czechy)            3720
  9. Kiki Bertens (Holandia)               3710
 10. Aryna Sabalenka (Białoruś)            3145
...
 69. Agnieszka Radwańska (Polska)           778
 81. Magda Linette (Polska)                 718