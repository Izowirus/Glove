epa06686337 Washington Wizards center Marcin Gortat of Poland reacts during the second half of the NBA Eastern Conference first round basketball game four between the Toronto Raptors and the Washington Wizards at Capital One Arena in Washington, DC, USA, 22 April 2018.  EPA/ERIK S. LESSER  SHUTTERSTOCK OUT 
Dostawca: PAP/EPA. Archiwum PAP/EPA © 2018 / ERIK S. LESSER
                                        

            Po pięciu latach gry w Washington Wizards Marcin Gortat trafił do Los Angeles Clippers. Stołeczny klub wymienił polskiego jedynaka w koszykarskiej lidze NBA na rozgrywającego Austina Riversa.
      
            Sezon 2017/18 był jedenastym Gortata w NBA. Zagrał we wszystkich 82 spotkaniach, w których zdobywał średnio 8,4 pkt i miał 7,6 zbiórek - to znacznie mniej niż w poprzednich latach.

Łącznie w sezonie regularnym na 410 meczów "Czarodziejów" wystąpił aż w 402. Pod względem zdobywanych punktów najlepszy w Waszyngtonie był dla niego cykl 2015/16, kiedy uzyskiwał średnio 13,5 pkt. W minionym dochodziło jednak do napięć między nim, a liderem zespołu Johnem Wallem. Polakowi nie podobał się nowy styl gry drużyny, którego efektem było mniej podań kierowanych do niego, a także mniej czasu jaki spędzał na parkiecie.

"Dziękuję za pięć wspaniałych lat" - napisał Gortat na swoich profilach w mediach społecznościowych.

"Doceniamy to co Marcin zrobił dla nas przez te wszystkie lata i życzymy mu wszystkiego dobrego w dalszej karierze. Jest niezwykle twardym zawodnikiem, który do swoich obowiązków podchodzi w pełni profesjonalnie. Pomagał drużynie na wiele sposobów, aby regularnie grała w play off" - napisał w oświadczeniu generalny menedżer Wizards Ernie Grunfeld.

Clippers będą czwartym klubem - po Orlando Magic, Phoenix Suns i Wizards - w karierze 34-letniego łodzianina w najlepszej lidze świata. Jego obecny kontrakt, podpisany w 2014 roku na pięć lat i na kwotę 60 mln dolarów, będzie obowiązywał jeszcze tylko przez rok.

Nie wiadomo jaka przyszłość czeka Gortata w "Mieście Aniołów". Clippers mają już dwóch, pięć lat młodszych od niego środkowych - podstawowego DeAndre Jordana (średnie w sezonie 2017/18 - 12,0 pkt, 15,2 zb.) oraz rezerwowego, mierzącego 222 cm Serba Bobana Marjanovica.

Amerykańskie media przewidują jednak, że Jordan opuści zespół. Ich zdaniem zawodnik prawdopodobnie skorzysta z możliwości rozwiązania kontraktu i będzie szukał nowego klubu. Inną możliwością jest, że Clippers Jordana wymienią.

Zespół z Los Angeles jest w okresie przebudowy. Przed poprzednim sezonem stracił rozgrywającego Chrisa Paula, a w styczniu wymienił drugą ze swoich wielkich gwiazd - Blake'a Griffina. Rozgrywki 2017/18 zakończył na 10. miejscu w Konferencji Zachodniej z bilansem 42 zwycięstw i 40 porażek.

Trenerem Clippers jest Doc Rivers, który w dorobku ma mistrzostwo NBA zdobyte 10 lat temu z Boston Celtics. Oddany do Wizards Austin Rivers to jego syn.

Sezon 2018/19 rozpocznie się w październiku.