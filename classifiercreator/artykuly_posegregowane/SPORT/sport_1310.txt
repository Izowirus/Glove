Magdalena Warakomska - po analizie sędziów - awansowała do ćwierćfinału olimpijskiej rywalizacji na 1000 m w short tracku w Pjongczangu. Wcześniej Polka zajęła odległe lokaty na dystansach 500 i 1500 m.
      
            W piątym biegu eliminacyjnym Warakomska rywalizowała z mistrzynią świata Brytyjką Elise Christie oraz Holenderką Larą van Ruijven i Węgierką Andreą Keszler. Zaraz po starcie upadła faworyzowana Szkotka, która zaczepiła o lewą nogę Keszler. W ogóle niepewny był wtorkowy start Christie, bowiem wcześniej miała upadek w finale 500 m.

W powtórzonym wyścigu Warakomska długo zajmowała trzecie miejsce, które nie dawało awansu. W pewnym momencie została jeszcze wyprzedzona przez Christie. Brytyjka jechała bardzo niebezpiecznie, o mały włos nie doszło do jej zderzenia z Keszler. Polka wykorzystała tę sytuację i przesunęła się na drugą lokatę. Ostatecznie przegrała z van Ruijven i Christie, co oznaczało wyeliminowanie.

Kolejność na mecie zmieniona została po analizie sędziów. Utytułowaną Szkotkę zdyskwalifikowano, a awans do czwartkowego ćwierćfinału wywalczyła m.in. Polka, która uzyskała cza 1.31,259. Najlepsza była Holenderka - 1.30,896.

Wcześniej w olimpijskich zawodach na krótkim torze Warakomska zajęła 20. miejsce na 1500 m i 28. na 500 m. 