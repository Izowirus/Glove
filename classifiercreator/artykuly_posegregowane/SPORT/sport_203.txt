Piłka ręczna chyba najmocniej ze wszystkich dyscyplin sportu związana jest z historią odzyskania niepodległości w 1918 roku - zaznaczył prezydent Andrzej Duda podczas uroczystości wręczenia odznaczeń państwowych z okazji 100-lecia piłki ręcznej w Polsce.
      
            "Niezwykle się cieszę, że w tym szczególnym roku mogę gościć w Pałacu Prezydenckim i odznaczyć przedstawicieli dyscypliny, która także obchodzi swoje stulecie" - powiedział prezydent.

Andrzej Duda przypomniał historię narodzin tego sportu w obozie jenieckim w Szczypiornie, obecnie jednej z dzielnic Kalisza, gdy piłkę ręczną - jeszcze w odmianie 11-osobowej, w której mecze rozgrywano na otwartych boiskach - zaczęli uprawiać internowani tam w 1917 roku żołnierze Legionów Polskich. Stąd pochodzi właśnie nazwa gry wymyślona przez legionistów: "szczypiorniak". 

"Dziś piłka ręczna to gra popularna, która wychowała wielu wspaniałych zawodników, a w ciągu ostatnich lat świętowała wiele sukcesów" - dodał i wymienił m.in. wicemistrzostwo świata mężczyzn w 2007 roku czy brązowe medale tej imprezy w 2009 i 2015 roku. Podkreślił, że reprezentacja Polski utrzymuje stabilną pozycję w czołówce światowej. 

"Mamy stulecie odzyskania niepodległości i mamy stulecie polskiej piłki ręcznej. Te ponad 10 procent z tego stulecia, te ostatnie 11 lat, te sukcesy to także państwa zasługa" - zwrócił się do zebranych.

"Jesteście państwo tymi, którzy krzewią sport i kulturę fizyczną wśród polskiej młodzieży, co jest związane z rozwojem polskiego społeczeństwa jako społeczeństwa wysportowanego, zdrowego. Bardzo państwu za to dziękuję" - dodał.

Prezydent uhonorował 29 osób. Najwyższym odznaczeniem - Krzyżem Kawalerskim Orderu Odrodzenia Polski - wyróżnieni zostali działacz z Ostrowa Wielkopolskiego Piotr Bogdajewicz oraz były trener męskiej reprezentacji Bogdan Zajączkowski.

Wśród odznaczonych przez prezydenta Krzyżami Zasługi znaleźli się m.in. były trener zespołów ekstraklasy Janusz Szymczyk, założyciel klubu Azoty Puławy Jerzy Witaszek, byłe reprezentacyjne zawodniczki Monika Marzec i Sabina Włodek czy sędzia międzynarodowy, a później działacz Marek Góralczyk.

Prezydent przekazał na ręce prezesa ZPRP Andrzeja Kraśnickiego flagę państwową Rzeczypospolitej Polskiej wraz z dedykacją, a szef związku wręczył mu okolicznościową statuetkę, będącą kopią rzeźby piłkarzy ręcznych.

To nie koniec uroczystości stulecia piłki ręcznej w Polsce. Wieczorem w Teatrze Wielkim - Operze Narodowej w Warszawie odbędzie się gala jubileuszowa z udziałem prezydenta i jego małżonki Agaty Kornhauser-Dudy.