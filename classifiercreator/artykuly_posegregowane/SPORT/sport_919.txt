Hubert Hurkacz awansował do drugiej rundy turnieju French Open na kortach ziemnych w Paryżu. Debiutujący w wielkoszlemowej rywalizacji Polak pokonał amerykańskiego tenisistę Tennysa Sandgrena 6:2, 6:2, 3:6, 6:3.
      
            W drugiej rundzie 21-letni wrocławianin zmierzy się z rozstawionym z "trójką" Chorwatem Marinem Cilicem.

Hurkacz do zasadniczej części paryskiego turnieju awansował z trzystopniowych kwalifikacji. Wcześniej raz próbował dostać się do turnieju tej rangi - w styczniowym Australian Open, kiedy odpadł w drugiej rundzie eliminacji.

W światowym rankingu Polak plasuje się na 188. pozycji. Starszy o sześć lat Sandgren jest 54. w tym zestawieniu. Amerykanin szerszej publiczności dał się poznać, gdy w tegorocznym Australian Open dotarł niespodziewanie do ćwierćfinału. Wyeliminował m.in. Szwajcara Stana Wawrinkę i Austriaka Dominica Thiema.

Hurkacz dołączył do Magdaleny Fręch, która już w niedzielę wywalczyła w Paryżu awans do drugiej rundy. Mecz otwarcia przegrała natomiast Magda Linette, a w kwalifikacjach odpadł Kamil Majchrzak.

Wynik meczu 1. rundy singla:

Hubert Hurkacz (Polska) - Tennys Sandgren (USA) 6:2, 6:2, 3:6, 6:3.