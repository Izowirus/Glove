Warszawa, 06.06.2018. Minister sportu i turystyki Witold Bańka podczas briefingu prasowego dot. rozstrzygnięcia  programu rozwoju małej infrastruktury sportowo-rekreacyjnej o charakterze wielopokoleniowym - Otwarte Strefy Aktywności (OSA), 6 bm. w Warszawie. (gj) PAP/Jakub Kamiński PAP © 2018 / Jakub Kamiński
                                        

            Minister Sportu i Turystyki Witold Bańka zapowiedział, że we wrześniu i październiku w całej Polsce powstanie 1530 Otwartych Stref Aktywności (OSA). To nowy program, który ma służyć dzieciom, młodzieży, ale i seniorom.
      
            Program rozwoju małej infrastruktury sportowo-rekreacyjnej o charakterze wielopokoleniowym cieszył się olbrzymim zainteresowaniem - do MSiT wpłynęło 1401 wniosków, z czego pozytywnie zaopiniowano 792 na łączną kwotę ponad 54 mln złotych.

"W założeniu budżet jest na poziomie 100 mln, a w ciągu dwóch lat chcemy wybudować około trzech tysięcy Otwartych Stref Aktywności. W tym roku, we wrześniu i październiku, powstanie 1530 tego typu obiektów. Kryterium decydującym o przyznaniu dofinansowania był wskaźnik zamożności gminy. Analizując listę beneficjentów można powiedzieć, że pieniądze trafią praktycznie w 78 procentach na obszary wiejskie" - poinformował minister Bańka podczas środowego briefingu w siedzibie resortu.

Podkreślił, że założeniem programu jest, aby ogólnodostępne, bezpłatne, wielopokoleniowe strefy sportowo-rekreacyjne były miejscami spotkań i aktywności cały rodzin: dzieci, rodziców, seniorów.

"W tym roku wpłynęły wnioski na kwotę ok. 94 mln złotych, czyli to praktycznie dwuletni budżet. To pokazuje ogromne zainteresowanie otrzymaniem dofinansowania. Być może uda się uruchomić dodatkowe środki, aby jeszcze zwiększyć liczbę stref otwartych w tym roku" - dodał Bańka.

Otwarte Strefy Aktywności (OSA) będą ogólnodostępnymi plenerowymi miejscami sportu, rekreacji i odpoczynku, w skład których wejdą: urządzenia siłowni zewnętrznej, sprawnościowy plac zabaw dla dzieci, strefa relaksu i gier, zagospodarowanie zieleni. Mają sprzyjać integracji społecznej i być skierowane do różnych grup wiekowych.

"Uruchomienie programu poprzedziliśmy badaniami, z których wynika, że wielofunkcyjne strefy aktywności znajdują się w czołówce najbardziej pożądanych obiektów infrastruktury sportowo-rekreacyjnej. OSA to odpowiedź na to zapotrzebowanie. Olbrzymie zainteresowanie programem tylko to potwierdza. Warto inwestować w aktywność fizyczną Polaków" - przyznał sekretarz stanu w MSiT Jarosław Stawiarski.