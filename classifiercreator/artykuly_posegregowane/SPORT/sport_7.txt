Kamil Stoch zajął piąte miejsce w trzecim konkursie 67. edycji Turnieju Czterech Skoczni w Innsbrucku. Zwyciężył utrzymujący znakomitą formę Japończyk Ryoyu Kobayashi, dla którego to trzeci z rzędu triumf w zawodach tej imprezy. Dawid Kubacki był osiemnasty.
      
            

Konkurs na słynnym austriackim obiekcie Bergisel rozgrywany był w dość korzystnych warunkach. Praktycznie wszyscy zawodnicy, jak pokazywały oficjalne pomiary, mieli wiatr pod narty, choć jego siła była różna, a czasami zadania nie ułatwiały boczne podmuchy.

Stoch uzyskał w pierwszej serii 126,5, natomiast w finałowej 131 m, ale wówczas skakał - jako jeden z trzech zawodników - z wyższej o dwie belki startowej (trzeci stopień).

Po raz kolejny znakomitą dyspozycję pokazał Kobayashi. 22-letni Japończyk uzyskał 136,5 i 131 m (w finałowej serii jemu jedynemu obniżono belkę - skakał z "zerowej").

Na drugiej pozycji uplasował się reprezentant gospodarzy Stefan Kraft, który stracił do zwycięzcy aż 12,8 pkt, a na trzeciej Norweg Andreas Stjernen (strata 24,3 pkt). Taka sama kolejność była na półmetku piątkowej rywalizacji.

Słabiej niż w pierwszej serii spisał się Kubacki. Na półmetku, gdy miał najwięcej odjętych punktów za wiatr, był dziesiąty (130 m), ale w drugiej serii spadł o osiem lokat. Skoczył wówczas 116 m - właśnie po jego próbie podwyższono na chwilę belkę startową.

W finałowej serii wystąpiło trzech Polaków. Oprócz Stocha i Kubackiego również Stefan Hula, który ostatecznie zajął 30. miejsce.

Awansu do finału nie wywalczyli Jakub Wolny i Piotr Żyła. Ten pierwszy został sklasyfikowany na 34. pozycji, a Żyła był 42. i stracił jakiekolwiek szanse na wysokie miejsce w klasyfikacji generalnej turnieju.

Dzień wcześniej w kwalifikacjach odpadli Aleksander Zniszczoł i po raz trzeci w tej imprezie Maciej Kot. 

Kobayashi, ogromne objawienie tego sezonu, jest bardzo bliski triumfu w turnieju. Ma również szansę zostać trzecim w historii skoczkiem z kompletem zwycięstw w TCS. Przed rokiem dokonał tego Stoch, a w sezonie 2001/02 Niemiec Sven Hannawald. 

Obecnie Japończyk ma 815,9 pkt i tylko wyjątkowo nieudany skok mógłby pozbawić go końcowego zwycięstwa w 67. edycji TCS. Drugiego w klasyfikacji Niemca Markusa Eisenbichlera wyprzedza o 45,5 pkt.

Trzeci jest Stjernen (766,2), a czwarty Stoch (750,9). Na siódme miejsce spadł Kubacki (742,5).

Jeżeli chodzi o obecny sezon Pucharu Świata, młodszy z braci Kobayashi wygrał już siedem zawodów (na dziesięć rozegranych), w tym cztery ostatnie. W klasyfikacji generalnej ma 856 punktów i aż o 347 wyprzedza drugiego w tym zestawieniu Żyłę. Stoch jest trzeci - 482 pkt.

Piątkowe zawody były najmniej udane dla polskich skoczków w obecnej edycji Turnieju Czterech Skoczni. W efekcie w klasyfikacji Pucharu Narodów mają już niewielką przewagę nad drugimi Niemcami - zaledwie 20 punktów.

Ostatnią imprezą turnieju będzie tradycyjnie konkurs w Bischofshofen, zaplanowany na 6 stycznia (godz. 17). Dzień wcześniej odbędą się tam kwalifikacje.

Tymczasem na Bergisel skoczkowie wrócą za niespełna dwa miesiące. Wprawdzie gospodarzem mistrzostw świata w narciarstwie klasycznym jest Seefeld, ale w Innsbrucku odbędą się dwa konkursy skoczków - drużynowy oraz indywidualny (na dużym obiekcie). 