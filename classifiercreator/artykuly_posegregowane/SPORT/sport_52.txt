Kamil Stoch czwarty w kwalifikacjach do sobotniego konkursu Pucharu Świata w skokach narciarskich w szwajcarskim Engelbergu. Najlepszy był Japończyk Ryoyu Kobayashi, lider klasyfikacji generalnej. W pierwszej serii wystąpi komplet sześciu Polaków.
      
            Stoch uzyskał 135 metrów, a Japończyk - 137. Na drugim miejscu sklasyfikowano wracającego do wysokiej formy Austriaka Stefana Krafta (134,5 m), a na trzecim - Norwega Roberta Johanssona (135).

Piotr Żyła był dziesiąty (130,5 m), Dawid Kubacki - 22. (126,5), Maciej Kot - 26. (125,5), Stefan Hula 31. (123,5), a Jakub Wolny - 47. (118,0).

Skoczkowie wrócili do rywalizacji po niespodziewanej dwutygodniowej przerwie. Z powodu niekorzystnej prognozy pogody odwołano zaplanowane na 8 i 9 grudnia zawody w Titisee-Neustadt. Podopieczni trenera Stefana Horngachera ten czas przeznaczyli na treningi w Zakopanem.

W klasyfikacji generalnej PŚ prowadzi znakomicie spisujący się od początku sezonu Ryoyu Kobayashi. Japończyk wygrał trzy z pięciu konkursów i o 135 punktów wyprzedza Żyłę. Stoch jest trzeci ze stratą 144 pkt.

Pierwsza seria sobotniego konkursu zaplanowana jest na godz. 16. W niedzielę odbędą się kolejne zawody.