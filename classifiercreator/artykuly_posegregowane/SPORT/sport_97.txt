PKN Orlen został oficjalnym partnerem zespołu Formuły 1 Williams Martini Racing. Logotyp Orlen znajdzie się na bolidach i kombinezonach zawodników występujących w tych najbardziej prestiżowych i najpopularniejszych wyścigach świata - poinformował w czwartek koncern.
      
            „Współpraca PKN Orlen i Williams Martini Racing otwiera nowy rozdział w historii sportów motorowych w Polsce, ale też w budowaniu globalnego zasięgu naszej marki” - powiedział prezes PKN Orlen Daniel Obajtek, cytowany w komunikacie spółki.

Obajtek: zaangażowanie w Formułę 1 należy do najskuteczniejszych sposobów promowania marki poprzez sponsoring sportowy

Przypomniał jednocześnie, że Grupa Orlen posiada obecnie aktywa w pięciu krajach Europy i Ameryki Płn., a jej produkty dostępne są w ponad 90 krajach na całym świecie. „Dbając o budowę międzynarodowej pozycji, poszukujemy również globalnych kanałów komunikacji” - zaznaczył Obajtek.

Prezes PKN Orlen wyraził przekonanie, że „zaangażowanie w wyścigi Formuły 1 należy do najskuteczniejszych sposobów promowania marki poprzez sponsoring sportowy”. „Nie bez znaczenia pozostaje dla nas także fakt, że w bolidzie Williamsa zasiądzie jedyny w historii Polak, Robert Kubica, któremu chcemy towarzyszyć w jego ponownej drodze na szczyt” – dodał Obajtek.

PKN Orlen podał, iż w ramach pakietu sponsorskiego jego logotyp „pojawi się na bolidach Williams Martini Racing, m.in. na tylnym spoilerze, nosie, układzie dolotowym i każdym z lusterek bocznych”. „Dodatkowo logotyp koncernu będzie można zauważyć na części podbródkowej kasku kierowców, kombinezonie kierowców i mechaników, a także odzieży personelu zespołu” - wyjaśniła spółka.

„Cieszymy się, że mogliśmy związać się z firmą czującą ducha motorsportów, z którą mamy wiele wspólnego. Williams Martini Racing to zaawansowane technologie, innowacje i przede wszystkim najwyższej klasy inżynieria. Wiemy, że dla PKN Orlen te wartości są równie ważne, dlatego wspólnie będziemy walczyć o najwyższe cele” – powiedziała zastępca szefa zespołu Williams Martini Racing Claire Williams.

Kubica: jestem dumny, że będę reprezentować Polskę, jeżdżąc bolidem z logotypem naszego narodowego koncernu

„Współpraca między PKN Orlen, a Williams Martini Racing to świetna wiadomość. Nie mogę doczekać się powrotu do F1, jestem dumny, że będę reprezentować Polskę na torach Formuły 1, jeżdżąc bolidem z logotypem naszego narodowego koncernu" – oświadczył Robert Kubica, cytowany w komunikacie PKN Orlen.

O tym, że Kubica w przyszłym roku będzie startował w wyścigach F1 w barwach Williamsa, zakomunikowano w ubiegłym tygodniu na konferencji prasowej w Abu Zabi. Kubica, który 7 grudnia skończy 34 lata, podkreślił wówczas, że jego powrót jest dowodem na to, iż nie ma rzeczy niemożliwych. „Przeszedłem długą drogę, by dotrzeć do tego punktu. Towarzyszy mi wiele emocji, gdy uświadamiam sobie, że w przyszłym roku stanę na starcie wśród 20 kierowców Formuły 1” - mówił wtedy Kubica.

W marcu w Australii wystąpi w wyścigu F1 po raz pierwszy od 2010 r. Poprzednio miało to miejsce w Abu Zabi - miesiąc później, w przerwie między sezonami, uległ poważnemu wypadkowi podczas rajdu samochodowego Ronde di Andora - doznał m.in. licznych złamań prawej ręki.

Jak przypomniał w czwartek PKN Orlen, Robert Kubica to „pierwszy w historii Polak startujący w Formule 1, w której zadebiutował podczas Grand Prix Węgier 2006”.

Spółka, opisując sportową drogę Kubicy, wspomniała m.in., iż stanął on na najwyższym stopniu podium podczas Grand Prix Kanady 2008, jest laureatem Trofeum Lorenzo Bandiniego za 2007 r. oraz wybranym Najlepszym Sportowcem Polski 2008, założycielem zespołu kartingowego RK Kart Team; w latach 2013–16 startował w Rajdowych Mistrzostwach Świata, w debiutanckim sezonie, za kierownicą Citroena DS3 RRC, został mistrzem świata klasy WRC 2.

PKN Orlen wspomniał także, że Robert Kubica zaczynał karierę od gokartów - pierwszy raz jeździł tym pojazdem mając 6 lat, natomiast pierwsze kilometry jako kierowca testowy zespołu F1 przejechał na torze Catalunya w Barcelonie 25 stycznia 2006 r.

Jak podkreślił PKN Orlen, Williams koncentruje się na projektowaniu i rozwoju samochodów wyścigowych rywalizujących w Mistrzostwach Świata Formuły 1 i od czasu powstania w 1977 r., zdobył 16 tytułów mistrzowskich FIA Formuły 1, „będąc jedną z wiodących na świecie ekip Formuły 1”.

„Zespół dziewięć razy triumfował w klasyfikacji konstruktorów, we współpracy z Cosworth, Hondą i Renault. Siedmiokrotnie kierowcy Williamsa zdobywali tytuły indywidualne, byli to Alan Jones, Keke Rosberg, Nelson Piquet, Nigel Mansell, Alain Prost, Damon Hill i Jacques Villeneuve. Williams Grand Prix Engineering Limited, jako Williams Advanced Engineering, nadal się rozwija, wykorzystując swoją wiedzę i doświadczenie także w projektach spoza Formuły 1” – zaznaczył koncern.

PKN Orlen to największych podmiot branży rafineryjno-petrochemicznej w Polsce i jeden z największych w Europie

PKN Orlen to największych podmiot branży rafineryjno-petrochemicznej w Polsce i jeden z największych w Europie. Posiada spółki zależne w Czechach, w Niemczech i na Litwie, a także w Kanadzie, gdzie za ich pośrednictwem zarządza aktywami wydobywczymi ropy i gazu - na koniec 2017 r. zasoby 2P (pewne i prawdopodobne) koncernu wyniosły ok. 153 mln boe (baryłek ekwiwalentu).

„Orlen nieprzerwanie od kilku lat uznawany jest najcenniejszą marką w Polsce, wycenianą na poziomie 4,7 mld zł” – podkreśliła w czwartkowym komunikacie spółka. PKN Orlen wspomniał również, iż jest „jedyną w regionie firmą, która otrzymała już piąty raz z rzędu prestiżowy tytuł The Most Ethical Company, przyznawany przez amerykański Ethisphere Institute”.

„Koncern dysponuje nowoczesnymi, zintegrowanymi aktywami zdolnymi do przerobu ponad 35 mln ton różnych gatunków ropy rocznie. Sprzedaż detaliczna prowadzona jest z wykorzystaniem największej w regionie Europy Środkowo-Wschodniej sieci blisko 2800 nowoczesnych i stacji paliw w Polsce, Niemczech, Czechach i na Litwie” - zaznaczył PKN Orlen, prezentując swój profil korporacyjny.