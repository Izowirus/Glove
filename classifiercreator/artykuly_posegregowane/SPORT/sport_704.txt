Olsztyn, 27.08.2015. Polacy Bartosz Łosiak (L) i Piotr Kantor (P) rywalizują z amerykańską parą Jacob Gibb i Casey Patterson w meczu turnieju siatkówki plażowej World Tour Grand Slam w Olsztynie, 27 bm. (dw) PAP/Tomasz Waszczuk Archiwum PAP © 2018 / Tomasz Waszczuk
                                        

            Siatkarze plażowi Piotr Kantor i Bartosz Łosiak zajęli drugie miejsce w turnieju World Tour w Ostrawie. W finale przegrali z Hiszpanami Pablo Herrerą i Adrianem Gavirą 1:2 (25:27, 21:15, 11:15).
      
            Kantor i Łosiak po raz 12. w karierze, a trzeci w sezonie stanęli na podium zawodów WT. W styczniu wywalczyli drugą lokatę w halowym turnieju w Hadze, a w maju zajęli trzecie miejsce w brazylijskiej Itapemie. Żaden inny krajowy duet nie był tyle razy w czołowej "trójce" zawodów tej rangi. Po raz szósty zakończyli zmagania na drugiej pozycji. Triumfowali raz - dwa lata temu w Rio de Janeiro.

Na powtórzenie tego sukcesu mieli sporą szansę. Pierwsza partia długo przebiegała pod ich dyktando, mieli nieznaczną przewagę, ale nie potrafili jej wykorzystać i w grze "na przewagi" musieli uznać wyższość doświadczonych Hiszpanów. Drugiego seta biało-czerwoni wyraźnie rozstrzygnęli na swoją korzyść. Początek tie-breaka miał wyrównany przebieg, było m.in. 3:3. Później Polakom przytrafił się przestój i rywale odskoczyli na 9:4. Choć w końcówce Kantor i Łosiak nieco zmniejszyli straty, to losów spotkania już nie odwrócili.

Prowadzący w światowym rankingu Polacy w drodze do finału nie stracili nawet seta.

W ćwierćfinale w Ostrawie odpadli Grzegorz Fijałek (UKS SMS Łódź) i Michał Bryl (RCS Czarni Radom), a rundę wcześniej z rywalizacją pożegnali się Kinga Kołosińska (AZS UMCS TPS Lublin) i Katarzyna Kociołek (UKS SMS Łódź) oraz Mariusz Prudel (TS Volley Rybnik) i Jakub Szałankiewicz (Stakolo Staszów). Na fazie grupowej zatrzymali się: Kacper Kujawiak (RCS Czarni Radom) i Maciej Rudol (MKS Zryw-Volley Iława) oraz Jagoda Gruszczyńska (UKS SMS Łódź) i Aleksandra Wachowicz, a eliminacji nie przeszły Martyna Kłoda i Agata Ceynowa.

Od ubiegłego sezonu ranga imprez WT określana jest liczbą gwiazdek w pięciostopniowej skali - im więcej, tym większy prestiż. Turniejowi w Ostrawie przyznano cztery. Udział w nim bierze światowa czołówka, która w przyszłym tygodniu zaprezentuje się w Warszawie.

Wyniki:

kobiety

o 3. miejsce
Karla Borger, Margareta Kozuch - Victoria Bieneck, Isabel Schneider (Niemcy) 2:0 (21:19, 21:18)

finał
Barbora Hermannova, Marketa Slukova (Czechy) - Heather Bansley, Brandie Wilkerson 2:1 (17:21,
21:15, 15:13)

mężczyźni

o 3. miejsce
Ilia Leszukow, Konstantyn Siemienow (Rosja) - Ondrej Perusic, David Schweiner (Czechy) 1:2 (14:21,
21:18, 26:24)

finał
Pablo Herrera, Adrian Gavira (Hiszpania) - Piotr Kantor, Bartosz Łosiak (Polska) 2:1 (27:25,
15:21, 15:11)