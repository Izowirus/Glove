Łódź, 30.11.2017. Kapitan PGE Skry Bełchatów Mariusz Wlazły podczas konferencji prasowej przed klubowymi mistrzostwami świata siatkarzy w Łodzi, 30 bm. Mistrzostwa odbędą się w dniach 12-17 grudnia. (js) PAP/Grzegorz Michałowski Archiwum PAP © 2018 / Grzegorz Michałowski
                                        

            Mariusz Wlazły będzie patronem klasy sportowo-językowej o profilu siatkarskim, która powstanie w szkole podstawowej obok hali PGE Skry Bełchatów. "Będziemy zwracać uwagę na wysoki poziom sportowy, ale równie ważna będzie nauka” - podkreślił mistrz świata.
      
            To kolejna inicjatywa, po cyklu organizowanych przez Wlazłego wakacyjnych treningów dla najmłodszych, która ma zachęcić młodzież do uprawiania sportu i być może wychować przyszłych reprezentantów kraju.

"Pomysł zrodził się już kilka lat temu, dlatego cieszę się, że teraz wreszcie będziemy mogli go zrealizować. Wraz z moją fundacją postaramy się aktywizować dzieci, które chciałyby zaistnieć w świecie sportu. Właśnie z myślą o nich powstanie klasa o profilu siatkarskim" - wyjaśnił Wlazły.

Jak dodał podczas spotkania z mediami we wtorek, uczniowie mają szkolić w niej "rzemiosło piłki siatkowej", ale równie ważne będzie zdobywanie wiedzy, w tym nauka języka angielskiego. "Chcemy, by w tej grupie poziom sportowy i nauki był jak najwyższy" – zaznaczył kapitan PGE Skry.

Jeden z najlepszych zawodników w historii polskiej siatkówki wskazał, że już na etapie szkoły podstawowej ważne jest ukierunkowanie świadomości dzieci i przygotowanie ich do wyzwań czekających w przyszłości.

"Dlatego też najmłodsi będą odbywać zajęcia z trenerami od przygotowania mentalnego, którzy pomogą radzić sobie w trudnych sytuacjach, np. po przegranych. Będziemy chcieli stworzyć społeczność na miarę rodziny, która się wspiera i może na siebie liczyć. Ważne jest nie tylko nabycie umiejętności sportowych, ale i nauka samodzielności, odpowiedzialności oraz pracy w grupie" - wskazał pomysłodawca projektu.

Klasa pod patronatem Wlazłego ma liczyć ok. 20 uczniów i powstanie w Szkole Podstawowej Nr 1 w Bełchatowie, mieszczącej się obok hali "Energia", w której trenują i swoje mecze rozgrywają siatkarze PGE Skry. Nauka w niej rozpocznie się we wrześniu od IV klasy. Oprócz podstawowego programu nauczania i pięciu dodatkowych godzin wychowania fizycznego w profilu znalazły się m.in. dodatkowa liczba lekcji języka angielskiego, a także zajęcia z zakresu dietetyki i przygotowania mentalnego oraz udział w zawodach sportowych.

"Będzie profesjonalnie, zdrowo, ale i rodzinnie" - zapewnił najlepszy zawodnik siatkarskich mistrzostw świata w 2014 roku.

W ramach rekrutacji, którą zaplanowano na 8 kwietnia w hali "Energia" odbędzie się test sprawnościowy oraz egzamin z języka angielskiego.

Bartłomiej Pawlak