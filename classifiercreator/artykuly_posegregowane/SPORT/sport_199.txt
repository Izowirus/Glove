Prowadzący w tabeli ekstraklasy piłkarze Jagiellonii Białystok zremisowali u siebie z mistrzem Polski Legią Warszawa 1:1 w szlagierze 13. kolejki. Wciąż mają jeden punkt przewagi nad stołecznym zespołem, ale w sobotę mogą stracić pozycję lidera.
      
            Bramkę dla Jagiellonii zdobył już w pierwszej minucie głową, po dośrodkowaniu z rzutu rożnego, chorwacki obrońca Ivan Runje (trafił również w poprzedniej kolejce).

Lider tabeli utrzymywał korzystny wynik aż do 89. minuty. Wówczas po strzale z rzutu wolnego Portugalczyka Andre Martinsa piłka trafiła w poprzeczkę, a skuteczną dobitką popisał się Chorwat Sandro Kulenovic.

W poprzedniej kolejce, w starciu z Wisłą Kraków, Legia również uratowała remis w końcowych minutach (3:3).

Podopieczni Ireneusza Mamrota mają 24 punkty, a druga obecnie w tabeli Legia - 23. Oba zespoły mogą zostać jednak wyprzedzone m.in. przez Lechię Gdańsk (22), która w sobotę podejmie w derbach Trójmiasta Arkę Gdynia. Po 21 punktów i również chęć dogonienia czołówki mają Wisła Kraków oraz Piast Gliwice.

Wciąż nie wiedzie się Miedzi Legnica. W meczu inaugurującym 13. kolejkę beniaminek przegrał u siebie ze Śląsk Wrocław aż 0:5. Dwie bramki dla gości zdobył Marcin Robak, który z łącznym dorobkiem 112 goli awansował na 16. miejsce w elitarnym "Klubie 100", zrzeszającym piłkarzy z dorobkiem co najmniej stu goli w polskiej ekstraklasie.