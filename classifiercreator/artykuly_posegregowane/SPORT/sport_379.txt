epa06946513 Armand Duplantis of Sweden competes in the men's Pole Vault final at the Athletics 2018 European Championships in Berlin, Germany, 12 August 2018.  EPA/FELIPE TRUEBA 
Dostawca: PAP/EPA. PAP/EPA © 2018 / FELIPE TRUEBA
                                        

            Armand Duplantis, 18-letni szwedzki mistrz Europy w skoku o tyczce nie podpisze na razie żadnych kontraktów sponsorskich, ponieważ przez przynajmniej rok będzie kontynuował studia w USA, gdzie w sporcie uniwersyteckim zakazane jest czerpanie korzyści finansowych.
      
            "Sponsorzy stoją już w kolejce z milionowymi kontraktami, lecz my mamy konkretny plan i Armand będzie przez przynajmniej rok studiował na Louisiana State University, uczelni, którą kończyłem ja, moja żona i starszy brat Armanda" - powiedział ojciec i trener skoczka Greg Duplantis szwedzkim dziennikarzom.

Posiadający podwójne obywatelstwo Armand Duplantis powraca do USA, gdzie został nowym rekordzistą kraju, ponieważ nowe amerykańskie przepisy zaliczają rekordy według obywatelstwa, a nie kraju, dla którego startuje zawodnik.

"W ten sposób Duplantis ustanowił nie tylko rekord Szwecji, ale i USA, nie licząc młodzieżowego rekordu świata" - skomentował szwedzki dziennik "Aftonbladet".

Sensacyjny złoty medal i skok na wysokość 6,05 metra mają też inne konsekwencje. Kierownik młodzieżowej reprezentacji Szwecji Jonas Anshelm, który przed trzema laty namówił Duplantisa na reprezentowanie Szwecji, skąd pochodzi jego matka, przed konkursem założył się z nim, że jeżeli wygra i uzyska przynajmniej sześć metrów, to on zje swoje... majtki.

"Zakład został podany do ogólnej wiadomości, więc już w nocy po konkursie otrzymałem SMS-y z przypomnieniem o nim" - powiedział na antenie szwedzkiego radia.

Wyjaśnił, że "zakład to poważne zobowiązanie i ceremonia odbędzie się komisyjnie, więc już zaczynam się zastanawiać nad menu mojej złotej kolacji. Planuję pokroić majtki na drobne kawałeczki i na pierwsze danie ugotować zupę, a na drugie sos z ryżem lub spaghetti" - zapewnił Anshelm.

Zbigniew Kuczyński