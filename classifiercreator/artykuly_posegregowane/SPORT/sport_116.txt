Były selekcjoner reprezentacji Polski Adama Nawałka jest bliski objęcia posady trenera piłkarzy Lecha Poznań - poinformował w czwartek klub z Wielkopolski. Miałby on zastąpić Dariusza Żurawia, który tymczasowo objął zespół po dymisji Ivana Djurdjevicia.
      
            4 listopada po porażce u siebie z Lechią Gdańsk 0:1 w spotkaniu 14. kolejki ekstraklasy Djurdjevic pożegnał się z posadą trenera pierwszego zespołu, który prowadził od maja tego roku. Jego obowiązki przejął dotychczasowy opiekun trzecioligowych rezerw Żuraw. Pod jego wodzą przed niespełna dwoma tygodniami lechici zremisowali w Białymstoku z Jagiellonią 2:2.

Nazwisko byłego selekcjonera biało-czerwonych pojawiło się w mediach krótko po zwolnieniu Djurdjevicia. Nieoficjalnie innym kandydatem na szkoleniowca "Kolejorza" był Serb Miroslav Djukic. Klub w czwartek poinformował o bliskiej finalizacji negocjacji z Nawałką.

"Potwierdzamy, że ustalane są już tylko szczegóły 2,5-letniego kontraktu z czteroosobowym sztabem trenera Adama Nawałki. Prezentacja nastąpi dopiero po zakończeniu rozmów" - napisano na Twitterze.

61-letni Nawałka w lipcu tego roku zakończył swoją pracę z reprezentacją kraju, którą objął w listopadzie 2013 roku. Pod jego wodzą polscy piłkarze wystąpili na mistrzostwach Europy we Francji w 2016 roku i na tegorocznym mundialu w Rosji. Wcześniej Nawałka był trenerem m.in. Wisły Kraków, Jagiellonii Białystok, GKS Katowice i Górnika Zabrze. W latach 2007-08 był w sztabie szkoleniowym reprezentacji prowadzonej przez Leo Beenhakkera.

W najbliższym spotkaniu przeciwko Wiśle Płock poznaniaków (sobota, godz. 18) poprowadzi Żuraw. Lech po pierwszej rundzie z 21 punktami zajmuje ósme miejsce w tabeli.