Premier Mateusz Morawiecki był w sobotę gościem 75. wyścigu kolarskiego Tour de Pologne w Krakowie. Premier oglądał finał zawodów i wręczył puchar zwycięzcy pierwszego etapu wyścigu Niemcowi Pascalowi Ackermannowi z ekipy Bora-Hansgrohe.
      
            Przez finałem wyścigu premier zwiedzał miasteczko wyścigu postawione na Błoniach i przy stadionie Cracovii. Zwiedził także mobilne muzeum Tour de Pologne. Morawiecki przekazał także nagrody dzieciom – dla których zorganizowano osobne wyścigi kolarskie. Premier rozmawiał z najmłodszymi i robił sobie z nimi selfie.

Przed dekoracją zawodników Morawiecki udzielił wywiadu TVP. W rozmowie podkreślił, że Tour de Pologne to nie tylko wyścig kolarski, ale także "podróż po historycznych miejscach Polski". W tym kontekście podkreślił, że wyścig jest transmitowany w 50 krajach na świecie, w 20 różnych językach.

"Podziwiam tych sportowców, ich siłę woli, hart ducha, walkę (...) wydaje mi się, że trochę tak przez naszą historię przeplata się ta walka, wola walki, siła ducha, determinacja do osiągnięcia celu i widać to w sporcie naszym również, to jest przepiękne" - mówił Morawiecki.

Trasa pierwszego etapu wyścigu – ze startem i metą w Krakowie – liczyła 134 km. W kolejnych dniach kolarze będą finiszować w Katowicach, Zabrzu, Szczyrku, Bielsku-Białej oraz dwukrotnie w Bukowinie Tatrzańskiej.

Tour de Pologne obchodzi w tym roku potrójny jubileusz: mija 90 lat od pierwszych zawodów, jest rozgrywany po raz 75., a Czesław Lang organizuje go od ćwierćwiecza. Honorowy patronat nad tą największą kolarską imprezą w kraju objął, w stulecie odzyskania przez Polskę niepodległości, prezydent Andrzej Duda.