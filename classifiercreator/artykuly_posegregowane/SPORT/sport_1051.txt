Lider światowego rankingu tenisistów Hiszpan Rafael Nadal po raz jedenasty wygrał turniej ATP Masters 1000 na kortach ziemnych w Monte Carlo (pula nagród 5,2 mln euro). W finale pokonał Japończyka Kei Nishikoriego 6:3, 6:2.
      
            Nadal przeszedł przez turniej jak burza, nie oddając żadnemu z pięciu rywali nawet seta. Także Nishikori nie stawił większego oporu.

Był to ich dwunasty mecz, a Hiszpan triumfował po raz dziesiąty. Poprzednio zmierzyli się o brązowy medal igrzysk olimpijskich w Rio de Janeiro w 2016 roku i wygrał wtedy Nishikori 6:2, 6:7 (1-7), 6:3.

W Monte Carlo Nadal był niepokonany w latach 2005-12. Jego serię triumfów przerwał w 2013 roku Serb Novak Djokovic. Na zwycięską ścieżkę Hiszpan wrócił w 2016 roku, a pogromcy nie znalazł również w poprzedniej edycji.

Był to pierwszy turniej tenisisty z Majorki od wielkoszlemowego Australian Open. W styczniu w Melbourne odpadł w ćwierćfinale, rezygnując z gry z powodu kontuzji biodra. Wrócił na kort na początku kwietnia w spotkaniu Pucharu Davisa z Niemcami, odnosząc dwa zwycięstwa.

Wynik finału:

Rafael Nadal (Hiszpania, 1) - Kei Nishikori (Japonia) 6:3, 6:2.