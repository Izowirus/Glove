PKO BP został nowym partnerem głównym i oficjalnym bankiem Ekstraklasy. Umowa wiąże bank z Ekstraklasą na trzy lata, ale zdaniem prezesa PKO BP Zbigniewa Jagiełły to okres zbyt krótki i dopiero w trzecim roku spodziewa się on osiągnięcia pewnych profitów przez bank
      
            "Ta trzyletnia umowa, którą zawarliśmy, to z mojej perspektywy rozumienia procesów jest za krótka. W pierwszym roku będziemy się uczyli. To będzie rok pokory i uczenia się relacji. W drugim roku będziemy robili pierwsze rzeczy. Jedne będą lepsze, drugie gorsze. Trzeci rok, okres kiedy powinniśmy osiągać pierwsze zauważalne profity z naszej perspektywy" - powiedział dziennikarzom Jagiełło.

Jagiełło powiedział, że piłka nożna to nie jest tylko sport, to nie jest tylko biznes, to coś więcej.

"To jest pewnego rodzaju element kultury masowej. PKO BP jest bankiem, który poszukuje relacji z klientem masowym. Jesteśmy bankiem uniwersalnym, od dziecka do seniora. W związku z tym piłka nożna, tak jak widzimy na stadionach, to są dzieci, młodzież, dorośli i seniorzy" - stwierdził.

Jak dodał, PKO BP stawia sobie cel, "żeby za cztery, osiem lat piłkarzy młodych na tych boiskach Ekstraklasy było coraz więcej". "W perspektywie 5-10 lat chciałbym, żeby polska Ekstraklasa była wśród 10 najważniejszych lig w Europie" – stwierdził Jagiełło.

Morawiecki: jestem szczęśliwy, że narodowi czempioni wspierają polską ekstraklasę

Polska Agencja Prasowa








Obecny podczas uroczystości premier Mateusz Morawiecki powiedział, że jest szczęśliwy, iż mamy narodowych czempionów, polskie firmy, które zdecydowały się wspierać polską ekstraklasę piłkarską znaczącymi kwotami.








Morawiecki wyraził przekonanie, że "zaczynamy dziś kolejny ważny krok w kierunku profesjonalizacji polskiej piłki klubowej, której emanacją jest Ekstraklasa". Jak mówił, jego zdaniem polską piłkę trzeba budować od podstaw, tak żeby piłka, boisko, trener były blisko młodych ludzi.

"Jestem szczęśliwy, że mamy narodowych czempionów, polskie firmy, które zdecydowały się wspierać Ekstraklasę istotnymi kwotami, żeby to właśnie z młodych chłopaków wyrastały największe światowe talenty, które w przyszłości będą dawały nam radość ze zwycięstw" - powiedział.

Logotyp PKO BP będzie obecny na koszulkach 16 drużyn

W ramach podpisanej umowy logotyp PKO BP będzie obecny na koszulkach 16 drużyn, na wszystkich stadionach oraz w transmisjach z meczów. Bank wśród celów wieloletniego projektu sponsorskiego wskazuje przede wszystkim na pomoc w rozwoju ligi i młodych piłkarskich talentów w Polsce.

W dniu inauguracji sezonu 2018/19 Ekstraklasa SA ogłosiła, że sponsorem tytularnym rozgrywek będzie nadal Totalizator Sportowy z marką Lotto.

"Totalizator Sportowy będzie z kibicami ekstraklasy już piąty sezon z rzędu. Przez pierwsze dwa lata byliśmy obecni z marką Keno, a już trzeci sezon funkcjonujemy jako partner tytularny z marką Lotto. Nowy kontrakt to nowe możliwości, które obejmują także wsparcie najmłodszych piłkarskich talentów" – podkreślił prezes Zarządu Totalizatora Sportowego Olgierd Cieślik.

Jak poinformował prezes Ekstraklasy SA Marcin Animucki, duża część środków pozyskanych od sponsorów będzie przeznaczona na rozwój dzieci i młodzieży oraz na wspieranie młodych utalentowanych graczy, którzy już występują w ekstraklasie. Chodzi o zawodników poniżej 23. roku życia.