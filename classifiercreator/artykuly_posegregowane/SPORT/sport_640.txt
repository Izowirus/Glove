Wołgograd, Rosja, 28.06.2018. Polak Jacek Góralski (P) i Gaku Shibasaki (L) z Japonii podczas meczu grupy H piłkarskich mistrzostw świata w Wołgogradzie, 28 bm. (js) PAP/Bartłomiej Zborowski

(RESTRICTIONS APPLY: Editorial Use Only, not used in association with any commercial entity - Images must not be used in any form of alert service or push service of any kind including via mobile alert services, downloads to mobile devices or MMS messaging - Images must appear as still images and must not emulate match action video footage - No alteration is made to, and no text or image is superimposed over, any published image which: (a) intentionally obscures or removes a sponsor identification image; or (b) adds or overlays the commercial identification of any third party which is not officially associated with the FIFA World Cup).  EDITORIAL USE ONLY PAP © 2018 / Bartłomiej Zborowski
                                        

            Na pożegnanie mistrzostw świata w Rosji polscy piłkarze pokonali w Wołgogradzie Japonię 1:0. Mimo porażki ich czwartkowi rywale, a także Kolumbijczycy awansowali z grupy H do 1/8 finału.
      
            Piłkarze Japonii tylko w pierwszej połowie zagrozili bramce bronionej przez debiutującego na mundialu Łukasza Fabiańskiego. Biało-czerwoni przeprowadzili jednak groźniejszą akcję, zakończoną główką Kamila Grosickiego, a po przerwie byli już zdecydowanie lepsi i odnieśli zasłużone zwycięstwo. Efektem ich przewagi był w 59. minucie gol Jana Bednarka po dośrodkowaniu z rzutu wolnego innego debiutanta Rafała Kurzawy. Kwadrans później blisko pierwszej bramki w MŚ był Robert Lewandowski, ale zmarnował świetną okazję po dograniu Grosickiego.

Mimo niekorzystnego wyniku Japończycy w końcowych minutach grali na czas, chcąc przede wszystkim uniknąć straty drugiego gola, który wyeliminowałby ich z turnieju. W Samarze utrzymywał się bowiem korzystny dla nich rezultat w meczu Senegal - Kolumbia (0:1).

Polacy po raz trzeci na mundialu, po dwóch porażkach, wygrali mecz "o honor". Podobnie było w 2002 (3:1 z USA) i w 2006 roku (2:1 z Kostaryką).

"Przystępowaliśmy do tego spotkania po olbrzymiej krytyce, która była zasłużona. Chcieliśmy pokazać, że ta drużyna ma charakter. Nie osłodzi jednak w żaden sposób tego, co się wydarzyło wcześniej" – przyznał selekcjoner Adam Nawałka na pomeczowej konferencji prasowej. W czwartek prowadził reprezentację po raz 50.

Przygaszona była radość piłkarzy, którzy rozmawiali z dziennikarzami w strefie mieszanej.

"Fajnie, że wygraliśmy na zakończenie naszego udziału w mundialu w Rosji. Nie było blamażu, ale pozostał wstyd" - ocenił Glik. Z kolei Lewandowski powiedział: "Jeśli nie wychodzi się z grupy, a taki był nasz cel i marzenie, to nie można czuć radości. Wręcz przeciwnie. O wszystkim zadecydował pierwszy mecz. Z Japonią graliśmy tylko o honor i udało nam się wygrać. To zwycięstwo dało nam promyk szczęścia".

W fazie pucharowej mistrzostw nie wystąpi żadna z drużyn z Afryki. Jako ostatni zaprzepaścił swoją szansę Senegal, któremu w meczu z Kolumbią w Samarze wystarczył remis. Wygrali jednak piłkarze z Ameryki Południowej 1:0. Bramkę w 74. minucie zdobył obrońca Yerri Mina, strzelec pierwszego gola w meczu z Polską (3:0).

Po raz pierwszy w historii MŚ o awansie do fazy pucharowej zadecydowała klasyfikacja fair play. Japonia i Senegal miały bowiem po cztery punkty, taki sam bilans bramek 4-4, a ich bezpośredni mecz zakończył się remisem 2:2. Japonia miała jednak cztery żółte kartki, a Senegal - sześć.

Kolumbia i Japonia uzupełniły stawkę drużyn w 1/8 finału. Wieczorne mecze kończące rywalizację w grupie G nie miały już większego ciężaru gatunkowego, ponieważ Anglia i Belgia wcześniej zdobyły awans, a Tunezja i Panama walczyły o godne pożegnanie z mundialem. W bezpośrednich meczach tych drużyn Belgowie wygrali w Kaliningradzie z Anglikami 1:0, a Tunezyjczycy pokonali w Sarańsku Panamę 2:1.

Gol Adnana Januzaja na początku drugiej połowy dał Belgii pierwsze miejsce w grupie G. Z kolei w Sarańsku odnotowano 50. w historii mundiali, a dziewiątą w Rosji (rekord w jednym turnieju) bramkę samobójczą - zdobył ją dla Panamy Tunezyjczyk Yassine Meriah. Jego kolega z drużyny Fakhreddine Ben Youssef strzelił z kolei gola numer 2500 w historii MŚ.

Czwartkowe mecze zakończyły rundę grupową. Od soboty rozpocznie się faza pucharowa. W pierwszych meczach 1/8 finału Francja zagra z Argentyną, a Urugwaj z Portugalią. W następnych dniach Hiszpania spotka się z Rosją, Chorwacja z Danią, Brazylia zmierzy się z Meksykiem, Belgia z Japonią, Szwecja ze Szwajcarią, a przeciwnikiem Kolumbii będzie Anglia.