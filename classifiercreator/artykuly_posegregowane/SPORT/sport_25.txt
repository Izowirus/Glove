Były piłkarz Arsenalu Londyn i 62-krotny reprezentant Chorwacji Eduardo da Silva "Dudu" po roku odchodzi z Legii Warszawa - poinformował stołeczny klub, który nie przedłuży z nim kontraktu.
      
            "Były reprezentant Chorwacji Eduardo da Silva po 31 grudnia 2018 r. przestanie być zawodnikiem Legii Warszawa. Klub dziękuje doświadczonemu napastnikowi za zaangażowanie i profesjonalną postawę" - napisano w oficjalnym oświadczeniu mistrzów Polski.

Urodzony w Brazylii Eduardo w sumie rozegrał w barwach Legii 14 meczów (11 w ekstraklasie, dwa w Pucharze Polski i jeden w eliminacjach Ligi Europejskiej). W żadnym z nich nie strzelił bramki.

Po 20 kolejkach Legia z dorobkiem 39 punktów zajmuje drugie miejsce i traci trzy oczka do Lechii Gdańsk.