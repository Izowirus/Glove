Piłkarze Górnika Zabrze przegrali 0:1 (0:1) na własnym stadionie ze słowackim zespołem AS Trencin w pierwszym meczu 2. rundy kwalifikacji Ligi Europejskiej. Rewanż 2 sierpnia w Myjawie.
      
            W pierwszej niezbyt ciekawej połowie zabrzanie mieli optyczną przewagę, ale niewiele z tego wynikało. Słowacki zespół właśnie w tej części gry zdobył gola na wagę zwycięstwa. W 39. minucie będący z piłką w polu karnym rywala Hamza Catakovic zagrał do wychodzącego na czystą pozycję Philipa Azango. Zawodnik urodzony w Nigerii, mając przed sobą tylko Tomasza Loskę bez trudu go pokonał.

Po przerwie dość szybko zabrzanie mieli świetną okazję do wyrównania. W 51. minucie wyszli z dobrą kontrą. Jesus Jimenez wyłożył piłkę Danielowi Smudze, ale ten przestrzelił. Sześć minut później Szymon Żurkowski tak ambitnie walczył z obrońcami ze Słowacji, że zmusił ich do faulu obok linii pola karnego. Po zagraniu Daniela Liszki piłka przeszła obok bramki.

Zawodnicy Górnika kilkukrotnie długimi podaniami chcieli „rozmontować” defensywę gości Piłka dochodziła co prawda m.in. do Igora Angulo, ale obrońcy AS Trencin za każdym razem sprytnie łapali rywala na spalonym.

Mecz nie wzbudził w Zabrzu nadzwyczajnego zainteresowania. Na stadion, który mieści ponad 24 tys. widzów przyszło prawie 13 tys. Klub może na organizacji czwartkowego spotkania nawet stracić. Należy spodziewać się nałożenia kary przez UEFA za odpalenie przez fanów Górnika rac na początku spotkania.

Piłkarze z Zabrza w 1. rundzie kwalifikacji LE byli lepsi od mołdawskiej drużyny Zaria Balti, zaś ekipa z Trenczyna wyeliminowała Budocnost Podgorica z Czarnogóry.

Bramka: 0:1 Philip Azango (39).

Żółte kartki - Górnik Zabrze: Adam Wolniewicz, Daniel Smuga, Igor Angulo; AS Trencin: Reuben Yem, Igor Semrinec.

Sędziował: Mattias Gestranius (Finlandia). Widzów: 12 859.

Górnik Zabrze: Tomasz Loska - Adam Wolniewicz, Przemysław Wiśniewski, Dani Suarez, Adrian Gryszkiewicz - Daniel Liszka (68. Wiktor Biedrzycki), Szymon Matuszek, Szymon Żurkowski, Daniel Smuga (61. Marcin Urynowicz) - Igor Angulo, Jesus Jimenez.

AS Trencin: Igor Semrinec - Reuben Yem, Martin Sulek, James Lawrence, Keston Julien (89. Lukas Skovajsa) - Hamza Catakovic (83. Desley Ubbink), Ashran El Mahdioui, Abdul Zubairu - Joey Sleegers (73. Osman Bukari), Antonio Mance, Philip Azango.