Norweżka Ingvild Flugstad Oestberg wygrała bieg na 10 km techniką klasyczną ze startu wspólnego, czwarty etap zawodów cyklu Tour de Ski. Druga była Rosjanka Natalia Niepriajewa, a trzecia jej rodaczka Anastazja Siedowa.
      
            Oestberg wyprzedziła na kresce Niepriajewą o 0,1 oraz Siedową o 5,3. Norweżka objęła prowadzenie w klasyfikacji generalnej cyklu. Wyprzedza Niepriajewą o 24,1 oraz kolejną Rosjankę Julię Biełorukową o 1.10,9.

Jedyna Polka w zawodach Urszula Łętocha zajęła ostatnie, 45. miejsce wśród sklasyfikowanych, tracąc do triumfatorki 4.19,8.

Oestberg prowadzi także w klasyfikacji generalnej Pucharu Świata. W środę wyprzedziła rodaczkę Therese Johaug, która nie startuje w Tour de Ski.

Po 2,5 km na czele znajdowała się Oestberg dystansując rodaczkę Heidi Weng o 0,3 oraz Niepriajewą o 0,8. Łętocha, zawodniczka LKS Markam Wiśniowa Osieczany, była 39., tracąc do liderki 26,2. Na półmetku stawkę prowadziła Finka Krista Parmakoski. Na kolejnych miejscach biegły Norweżki Oestberg (strata 0,4) oraz Astrid Uhrenholdt Jacobsen (0,9). Polka spadła na 47. miejsce i jej strata wynosiła już 1.33,5.

Na 2,5 km przed metą pierwsza była późniejsza triumfatorka, wyprzedzając Niepriajewą o 0,3 oraz Parmakoski o 3,9. Norweżka i Rosjanka stoczyły pasjonującą walkę na ostatnich kilkudziesięciu metrach, a ostatecznie nieznacznie lepszą okazała się Oestberg.

wyniki:

bieg na 10 km techniką klasyczną ze startu wspólnego:

1. Ingvild Flugstad Oestberg (Norwegia) 32.08,9

2. Natalia Niepriajewa (Rosja) strata 0,1

3. Anastazja Siedowa (Rosja) 5,3

4. Astrid Jacobsen (Norwegia) 12,9

5. Krista Parmakoski (Finlandia) 15,9

6. Julia Biełorukowa (Rosja) 16,2

...

45. Urszula Łętocha (Polska) 4.19,8

Klasyfikacja Tour de Ski po 4 z 7 zawodów:

1. Oestberg 1:00.05,6

2. Niepriajewa strata 24,1

3. Biełorukowa 1.10,9

...

44. Łętocha 9.42,0

Klasyfikacja PŚ po 13 z 32 zawodów:

1. Oestberg 602 pkt

2. Therese Johaug (Norwegia) 600

3. Parmakoski 520

4. Stina Nilsson (Szwecja) 466

5. Niepriajewa 443

6. Ebba Andersson (Szwecja) 409