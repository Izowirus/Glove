Piłkarze Legii Warszawa odpadli z rywalizacji o awans do Ligi Mistrzów. Polski zespół wprawdzie wygrał na wyjeździe ze Spartakiem Trnawa 1:0 (0:0) w rewanżowym meczu drugiej rundy kwalifikacji, ale w pierwszym spotkaniu przegrał u siebie 0:2.
      
            Spartak Trnawa - Legia Warszawa 0:1 (0:0).

Pierwszy mecz: 2:0. Awans: Spartak.

Bramka: Inaki Astiz (63).

Czerwone kartki: Legia - Marko Vesovic (37-za drugą żółtą), Domagoj Antolic (85-za drugą żółtą).

Żółte kartki: Spartak - Martin Toth, Jan Vlasko; Legia - Marko Vesovic, Domagoj Antolic.

Sędzia: Roi Reinshreiber (Izrael). Widzów: ok. 18 tys.

Spartak Trnawa: Martin Chudy - Andrej Kadlec, Martin Toth, Boris Godal, Matus Conka - Erik Jirka, Erik Grendel (71. Fabian Miesenboeck), Anton Sloboda (76. Jan Vlasko), Lukas Gressak, Jakub Rada - Marvin Egho (90+1. Ivan Hladik).

Legia Warszawa: Arkadiusz Malarz - Mateusz Wieteska, Inaki Astiz, Michał Pazdan (53. Carlitos), Adam Hlousek - Marko Vesovic, Krzysztof Mączyński (80. Kasper Hamalainen), Domagoj Antolic, Miroslav Radovic (46. Cafu), Michał Kucharczyk - Jose Kante.

Po odpadnięciu z walki o Champions League mistrzowie Polski zagrają w trzeciej rundzie kwalifikacji Ligi Europejskiej. Ich rywalem będzie F91 Dudelange z Luksemburga lub Drita Gnjilane z Kosowa (w pierwszym meczu 2:1).

Legioniści kończyli wtorkowy mecz w dziewiątkę. Od 37. minuty grali w osłabieniu, bo za drugą żółtą i w konsekwencji czerwoną kartkę boisko opuścił Marko Vesovic. Czarnogórzec w 37. minucie po fatalnym błędzie stracił piłkę i próbując ratować zespół przed kontratakiem sfaulował byłego gracza Górnika Zabrze Erika Grendela. W 85. równie mało odpowiedzialnie zachował się Chorwat Domagoj Antolic, który obejrzał drugi żółty kartonik.

Do przerwy utrzymał się bezbramkowy remis, choć oba zespoły miały swoje szanse. Goście mogli objąć prowadzenie w 12. minucie. Boris Godal próbował wybić piłkę, ale skiksował i skierował ją prawie do własnej bramki. Ofiarnie interweniował jednak bramkarz gospodarzy Martin Chudy i uratował swój zespół przed stratą gola.

Pięć minut później groźnie strzelił z prawej strony boiska wyróżniający się w pierwszym spotkaniu Erik Jirka. Arkadiusz Malarz z trudem wybił piłkę na rzut rożny.

Mecze trzeciej rundy kwalifikacji Ligi Europejskiej odbędą się 9 sierpnia, a rewanże 16 sierpnia
 
W 43. minucie świetnym podaniem popisał się Krzysztof Mączyński, ale Jose Kante wbiegając w pole karne zgubił piłkę i wpadł na bramkarza rywali.

Osiem minut po zmianie stron na boisku pojawił się Carlitos, który zmienił Michała Pazdana. W sektorze zajmowanym przez kibiców Legii pojawiły się natomiast race dymne, za które UEFA konsekwentnie nakłada kary.

Po wejściu na boisko Hiszpana Legia prezentowała się dużo lepiej w ofensywie. Król strzelców ekstraklasy z minionego sezonu w 63. minucie dośrodkował z prawej strony boiska, a Inaki Astiz uprzedził bramkarza Spartaka i z bliskiej odległości skierował piłkę do bramki.

Mimo gry w osłabieniu Legia miała przewagę i stwarzała zagrożenie pod bramką gospodarzy. M.in. groźnie z dystansu uderzył Cafu, ale ofiarnie interweniował obrońca Spartaka.

Jednak na pięć minut przed końcem regulaminowego czasu gry Antolic, mając na koncie już jedną żółtą kartkę, po raz kolejny sfaulował rywala i musiał opuścić boisko.

W doliczonym czasie szansę na doprowadzenie do dogrywki miał Jose Kante, ale piłka po jego strzale trafiła w boczną siatkę. Groźną sytuację miał również Carlitos. Ostatecznie Legia nie zdołała wyrównać losów dwumeczu i doprowadzić do dogrywki.

Mecze trzeciej rundy kwalifikacji Ligi Europejskiej odbędą się 9 sierpnia, a rewanże 16 sierpnia.