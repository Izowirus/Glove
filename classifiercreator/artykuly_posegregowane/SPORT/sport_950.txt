Szwajcar Lucien Favre został trenerem piłkarzy Borussii Dortmund. Szkoleniowiec, który w przeszłości prowadził już niemieckie kluby, a ostatnio pracował we francuskim OGC Nice, podpisał dwuletni kontrakt. Zastąpił Austriaka Petera Stoegera.
      
            60-letni Favre, były piłkarz reprezentacji Szwajcarii, zaczynał karierę trenerską w swoim kraju. Do ligi niemieckiej trafił w 2007 roku. Najpierw prowadził Herthę Berlin (do 2009 roku), a w latach 2011-15 Borussię Moenchengladbach. Od 2016 roku był trenerem Nice.

W minionym sezonie niemieckiej ekstraklasy Borussia Dortmund, której piłkarzem jest Łukasz Piszczek, zajęła czwarte miejsce. Polski obrońca miał już okazję pracować ze Szwajcarem w Hercie.