Isabelle Gullden, kapitan kobiecej reprezentacji Szwecji w piłce ręcznej otrzymała propozycję rekordowego kontraktu 300 tysięcy euro rocznie co sprawi, że będzie najlepiej zarabiającą zawodniczką tej dyscypliny na świecie - podały szwedzkie media.
      
            Według informacji dzienników „Expressen” i „Aftonbladet”, powołujących się na informacje portalu „handbollskanalen.se” i rumuńskich mediów, propozycja nadeszła z francuskiego klubu Brest Bretagne.

„Jest to wielki skok zarobkowy, ponieważ Gullden zarabia obecnie 100 tysięcy euro rocznie w rumuńskim CSM Bukareszt. Ten kontrakt był podpisany jeszcze przed mistrzostwami świata, w których Szwecja zajęła czwarte miejsce po porażce w półfinale z Francją, która wywalczyła tytuł” - skomentował „Expressen”.

Według „handbollskanalen.se”, obecnie najlepiej zarabiające piłkarki ręczne na świecie to Rumunka Cristina Neagu (CSM Bukareszt) z pensją 265 tysięcy euro rocznie i Norweżka Nora Mork z pensją 240 euro rocznie grająca w węgierskim Gyor.

Pochodząca z Goeteborga 28-letnia „Bella” Gullden do końca grudniowych MŚ rozegrała w reprezentacji Szwecji 188 meczów, strzelając 741 bramek.

Zbigniew Kuczyński