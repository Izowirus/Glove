Po odpadnięciu Argentyny z mistrzostw świata w Rosji Javier Mascherano ogłosił, że nie będzie więcej występował w drużynie narodowej. "To koniec. Teraz będę już tylko kibicem reprezentacji" - powiedział piłkarz.

      
            34-letni pomocnik rozegrał w kadrze 147 spotkań, z czego 20 przypadło na mundiale. W 2014 roku był członkiem zespołu, który został wicemistrzem świata. W 2006 i 2010 roku "Albicelestes" odpadli w ćwierćfinale.

"Mam nadzieję, że młodsi koledzy osiągną w przyszłości to, czego mi się nie udało" - podkreślił 34-letni pomocnik po porażce z Francją 3:4 w 1/8 finału turnieju w Rosji.

Nie wiadomo, czy w jego ślady nie pójdą inni piłkarze reprezentacji, w tym 31-letni Messi, który już raz ogłosił zakończenie międzynarodowej kariery.

Wątpliwe, by na stanowisku pozostał selekcjoner Jorge Sampaoli, choć jego umowa jest ważna do 2022 roku.