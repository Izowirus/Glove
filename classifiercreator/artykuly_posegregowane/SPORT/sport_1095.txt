Kielce, 04.04.2018. Zawodnik Korony Kielce Oliver Petrak (P) i Dawid Sołdecki (L) z Arki Gdynia podczas pierwszego meczu w półfinale piłkarskiego Pucharu Polski, 4 bm. (js) PAP/Piotr Polak PAP © 2018 / Piotr Polak
                                        

            Spotkanie lepiej rozpoczęli goście, którzy już w pierwszej minucie mogli objąć prowadzenie, jednak piłka po strzale głową Mateusza Szwocha poszybowała minimalnie nad poprzeczką.
      
            Kielczanie odpowiedzieli 13 minut później, kiedy najpierw obrońcy Arki przerwali groźną akcję Bartosza Rymaniaka, a chwilę później zamieszanie w polu karnym rywala wykorzystał Gruzin Nika Kaczarawa i strzałem głową zdobył gola.

Zdobyta bramka sprawiła, że obydwie drużyny zaczęły grać bardziej ofensywnie, co wpłynęło na większe tempo meczu. Przed przerwą blisko podwyższenia wyniku po strzale z dystansu był Jakub Żubrowski, ale dobrym refleksem w tej akcji wykazał się Krzysztof Pilarz.

Na początku drugiej połowy świetną akcją popisali się gospodarze, kiedy po dryblingu Kaczarawy piłka trafiła do Michaela Gardawskiego. Pomocnik Korony znalazł się w sytuacji sam na sam z Pilarzem, jednak uderzył wprost w bramkarza Arki, marnując w ten sposób szansę na drugie trafienie.

Kielczanie wciąż dominowali, co chwilę zagrażając bramce rywali. W 69. minucie na kieleckim stadionie padł drugi gol. Najpierw arbiter jednak odgwizdał spalonego, by po chwili – korzystając z wideoweryfikacji – zaliczyć gola zdobytego przez Kaczarawę.

Goście, podrażnieni utratą bramki, ruszyli do odrabiania strat. W 80. minucie, po błędzie Radka Dejmka, na 1:2 zmniejszył je Luka Zarandia, pokonując w sytuacji sam na sam Zlatana Alomerovica.

Piłkarze Korony w ostatnich minutach próbowali podwyższyć prowadzenie i zapewnić sobie większą zaliczkę przed rewanżem w Gdyni, jednak wynik nie uległ już zmianie.

Rewanż 17 kwietnia w Gdyni.

Bramki: 1:0 Nika Kaczarawa (14-głową), 2:0 Nika Kaczarawa (70), 2:1 Luka Zarandia (80).

Żółta kartka – Arka Gdynia: Frederik Helstrup, Damian Zbozień.

Sędzia: Piotr Lasyk (Bytom). Widzów: 9 678.

Korona Kielce: Zlatan Alomerovic – Bartosz Rymaniak, Adnan Kovacevic, Radek Dejmek, Ken Kallaste – Łukasz Kosakiewicz (41. Jacek Kiełb), Jakub Żubrowski, Mateusz Możdżeń (70. Goran Cvijanovic), Oliver Petrak, Michael Gardawski (87. Marcin Cebula) – Nika Kaczarawa.

Arka Gdynia: Krzysztof Pilarz – Damian Zbozień, Michał Marcjanik, Frederik Helstrup, Marcin Warcholak - Krzysztof Janus (58. Grzegorz Piesio), Dawid Sołdecki, Yannick Kakoko (46. Luka Zarandia), Siergiej Kriwiec, Mateusz Szwoch – Maciej Jankowski (76. Rafał Siemaszko).