Japońska łyżwiarka Nana Takagi zdobyła złoty medal w olimpijskim wyścigu ze startu wspólnego w Pjongczangu. Luiza Złotkowska zajęła dziewiąte miejsce.
      
            W finale Takagi wyprzedziła o 0,12 s Koreankę Kim Bo-Reum. Brąz wywalczyła Holenderka Irene Schouten.

Podczas ubiegłorocznych mistrzostw świata na tym samym torze w Gangneung zwyciężyła Kim Bo-Reum, przed Japonką oraz Amerykanką Heather Bergsmą. Złotkowska była siódma.

Tym razem długo na prowadzeniu znajdowała się Estonka Saskia Alusalu. Wygrała wszystkie trzy lotne premie, a 15 punktów dawało jej czwartą pozycję na igrzyskach. O medalu nie mogło być mowy, gdyż po 16., ostatnim okrążeniu najlepsze panczenistki otrzymują odpowiednio 60, 40 i 20 pkt.

W decydującej rozgrywce tzw. biegu masowego prym wiodły Azjatki. Po brąz sięgnęła Schouten, mistrzyni świata z Heerenveen z 2015 roku.

Jedyna Polka w finale na igrzyskach Pjongczangu finiszowała trzecia na drugiej premii i dzięki 1 pkt ostatecznie zajęła dziewiątą lokatę. Identyczny dorobek, ale znacznie lepsze czasy, miały siódma Włoszka Francesca Lollobrigida i ósma Czeszka Nikola Zdrahalova.

Bergsma była 11., legendarna 46-letnia Niemka Claudia Pechstein 13. w stawce 16 zawodniczek.

W półfinale odpadła druga z polskich panczenistek Magdalena Czyszczoń.