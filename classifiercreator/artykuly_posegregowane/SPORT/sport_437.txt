Zwycięzca 75. Tour de Pologne UCI World Tour otrzyma wyjątkową nagrodę - rzeźbę zaprojektowaną i wykonaną przez włoskiego artystę Mirko Dematte.
      
            Mirko Dematte współpracuje z Tour de Pologne od kilku lat tworząc wyjątkowe trofea specjalnie dla najlepszych kolarzy wyścigu. Nie inaczej będzie w tym roku, a rzeźba zaprojektowana przez włoskiego artystę ma wymiar szczególny – nawiązuje do stulecia odzyskania przez Polskę niepodległości oraz 90 urodzin Tour de Pologne.

“To wyjątkowa edycja wyścigu, ma znaczenie symboliczne. 90 lat Tour de Pologne, z czego ostatnie 25 to Tour de Pologne organizowany przez Czesława Langa. Do tego wspaniała rocznica odzyskania przez Polskę niepodległości. Chciałem więc, aby trofeum oddawało rozwój i ewolucję kraju, a jednocześnie pozostawało wierne podstawowemu projektowi, który opierał się na ciągłości i tradycji. Jest więc miejsce na innowację, ale także na to, co stało u podstaw wyścigu i gdzie to wszystko się zaczęło. To wspaniałe sportowe wydarzenia, a także współpraca z rodziną Langów wiele dla mnie znaczą. Jestem dumny z tej współpracy, która ma znaczenie nie tylko dla mnie osobiście, ale także obrazuje współpracę mojego regionu Trentino z Tour de Pologne. Czuję silne związki z Polską, w ostatnich latach sporo podróżowałem po Polsce wystawiając moje prace w różnych miejscach, między innymi w Warszawie i Krakowie. Bardzo doceniam wspaniały kraj i cudownych ludzi, którzy tu mieszkają” – mówi Mirko Dematte.

Oprócz głównego trofeum, które zostanie przyznane dla zdobywcy żółtej koszulki klasyfikacji generalnej na ostatnim etapie w Bukowinie Tatrzańskiej, Mirko Dematte stworzył także dwie mniejsze wersje, które trafią do zwycięzców (chłopca i dziewczyny) Kinder+Sport Mini Tour de Pologne CUP – zawodów młodzieży (11-14 lat) z klubów kolarskich.

Według ekspertów sztuka Mirko Dmeatte jest niezwykle ważnym punktem na międzynarodowej arenie. Techniki, które stosuje oraz wybór materiałów, których używa czynią z włoskiego artysty poszukiwacza i odkrywcę nowych form ekspresji. Dla Tour de Pologne włoski artysta z Trentino stworzył ręcznie wykonane dzieła sztuki współczesnej zawierające elementy ceramiczne, drewniane oraz zaawansowany technologicznie materiał wykonany z PVC oraz bambusa – przyjazne środowisku i nadające się do recyklingu. Materiał ten jest produkowany przez Woodn Industries Roberto Chemello, byłego dyrektora generalnego Luxottica.

Więcej informacji na temat artysty i jego pracy:
http://www.mirkodematte.it
http://www.woodn.com/