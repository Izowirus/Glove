Heidi Weng from Norway during the FIS Cross Country World Cup Men's Sprint Free 1.6 km Qualification in Lahti, Finland, 03 March 2018. Archiwum fot. PAP/EPA/PEKKA SIPOLA
                                        

            Heidi Weng po raz drugi z rzędu wywalczyła Kryształową Kulę za triumf w klasyfikacji generalnej Pucharu Świata w biegach narciarskich. Norweżka w niedzielnej rywalizacji w Falun na 10 km na dochodzenie była 17., ale utrzymała przewagę nad najgroźniejszymi rywalkami.
      
            Najszybszą tego dnia była słynna Marit Bjoergen. To było 114. pucharowe zwycięstwo Norweżki. Do mety dotarła 16,7 przed Amerykanką Jessicą Diggins. Trzecie miejsce zajęła kolejna reprezentantka USA Sadie Bjornsen - 1.11,5 straty.

Na 42. pozycji sklasyfikowano jedyną Polkę w stawce Sylwię Jaśkowiec - 4.29,8.

Weng jest pierwszą zawodniczką od siedmiu lat, która obroniła Kryształową Kulę. Wówczas tej sztuki dokonała Justyna Kowalczyk.

W niedzielę nie było dużo emocji, bowiem Bjoergen na trasę ruszyła z ponad półminutową przewagą. Choć Diggins robiła co mogła, to prowadzenie Norweżki nawet przez moment nie było zagrożone. Ostatecznie wysiłek Amerykanki wystarczył do tego, że sezon ukończyła na drugim miejscu w klasyfikacji generalnej PŚ.

Weng natomiast miała przed zawodami aż 107 punktów przewagi nad rodaczką Ingvild Flugstad Oestberg. Choć pobiegła słabo, to wystarczająco do zdobycia drugiej w karierze Kryształowej Kuli. Diggins zgromadziła o 40 pkt mniej od triumfatorki.

Kowalczyk została sklasyfikowana na 54. pozycji. Podopieczna trenera Aleksandra Wierietielnego na pucharowych trasach pojawiała się w tym sezonie sporadycznie. Jej najlepszym wynikiem było siódme miejsce 2 grudnia w sprincie w Lillehammer.

Niedzielne zawody były ostatnimi w karierze kilku zawodniczek. Przejście na sportową emeryturę zapowiedziały m.in. Amerykanka Kikkan Randall i Szwedka Anna Haag.

Wyniki:

1. Marit Bjoergen (Norwegia) 24.18,9
2. Jessica Diggins (USA) strata 16,7 s
3. Sadie Bjornsen (USA) 1.11,5
4. Ragnhild Haga (Norwegia) 1.12,0
5. Astrid Uhrenholdt Jacobsen (Norwegia) 1.12,8
6. Krista Parmakoski (Finlandia) 1.16,2
...
42. Sylwia Jaśkowiec (Polska) 4.29,8

Klasyfikacja końcowa PŚ:

1. Heidi Weng (Norwegia) 1476 pkt
2. Jessica Diggins (USA) 1436
2. Ingvild Flugstad Oestberg (Norwegia) 1414
4. Krista Parmakoski (Finlandia) 1220
5. Marit Bjoergen (Norwegia) 1078
6. Sadie Bjornsen (USA) 956
...
54. Justyna Kowalczyk (Polska) 106
106. Sylwia Jaśkowiec (Polska) 1

Klasyfikacja końcowa biegów dystansowych:

1. Heidi Weng (Norwegia) 818
2. Ingvild Flugstad Oestberg (Norwegia) 755
3. Jessica Diggins (USA) 723
...
45. Justyna Kowalczyk (Polska) 49
81. Sylwia Jaśkowiec (Polska) 1