Warszawa, 19.04.2018. Polscy biegacze Andżelika Mach (L) i Artur Kozłowski (P) podczas konferencji prasowej nt. odbywającego się w najbliższą niedzielę biegu Orlen Warsaw Marathon, 19 bm. w Warszawie. Niedzielny bieg będzie jednocześnie mistrzostwami Polski mężczyzn w maratonie. (js) PAP/Bartłomiej Zborowski PAP © 2018 / Bartłomiej Zborowski
                                        

            Ponad 17 tys. osób szykuje się do startu w Orlen Warsaw Marathon, będącym także mistrzostwami Polski mężczyzn, oraz do Biegu Oshee na 10 km. Start w niedzielę o godz. 9 na Wybrzeżu Szczecińskim, meta - przy PGE Narodowym.
      
            Będzie to 88. edycja mistrzostw Polski. Pierwsza odbyła się w 1924 roku na trasie Rembertów - Zegrze - Nieporęt - Rembertów, a zwyciężył Stefan Szelestowski z Polonii wynikiem 3:13.10. Bieg ukończyły wówczas tylko trzy osoby.

W ubiegłym roku tytuł mistrza kraju obronił Artur Kozłowski (MULKS MOS Sieradz) czasem o ponad godzinę lepszym od tego sprzed blisko wieku - 2:12.38.

Wcześniej, 8 kwietnia w Dębnie w woj. zachodniopomorskim, o medale mistrzostw Polski w maratonie rywalizowały kobiety. Złoty zdobyła Karolina Pilarska (WKB Meta Lubliniec), srebrny Karolina Waśniewska (UKS Technik Radom), a brązowy Arleta Meloch (GKS Olimpia Grudziądz).

Orlen Warsaw Marathon odbędzie się po raz szósty. W ubiegłym roku wśród mężczyzn triumfował Kenijczyk Felix Kimutai - 2:10.34, Kozłowski był trzeci. W rywalizacji kobiet najszybsza była Białorusinka Nastazja Iwanowa - 2:28.42, a drugie miejsce zajęła Izabela Trzaskalska (AZS UMCS Lublin) - 2:29.55. Cała czwórka ma wystartować także w tym roku.

"Przygotowania przebiegły bez powikłań, jestem w najlepszej możliwej dyspozycji. Przez ostatnie dwa lata trochę przeszkadzała pogoda, było wietrznie, ale prognozy na niedzielę są trochę łaskawsze" - powiedział Kozłowski na konferencji prasowej w Warszawie.

Organizatorzy zapewniają, że OWM cieszy się dużym prestiżem, a słowa te potwierdza minister sportu Witold Bańka.

"To jest jedna z najważniejszych imprez nie tylko w kalendarzu w Polsce, ale także w całej Europie. Oprócz tego, że w jej ramach mamy też mistrzostwa Polski, to jest to też +narodowe święto biegania+. Na starcie stają amatorzy, osoby, które rozpoczynają przygodę z biegiem, ale też wielkie gwiazdy" - powiedział szef resortu.

W zawodach ma wziąć udział ok. 20 tysięcy osób, przy czym część z nich stanowią dzieci, które będą ścigać się w sobotę. Pozostałe 17 tysięcy wystartuje w rywalizacji maratończyków, na 10 km oraz w wyścigu na handbike'ach.