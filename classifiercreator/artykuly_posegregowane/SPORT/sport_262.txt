Francuz Stephane Antiga, który w 2014 roku zdobył z polskimi siatkarzami mistrzostwo świata, zrezygnował po dwóch sezonach z prowadzenia reprezentacji Kanady. Jak poinformowała w środę tamtejsza federacja, powodem były sprawy osobiste.
      
            42-letni Antiga doprowadził Kanadyjczyków w ubiegłym roku do trzeciego miejsca w ówczesnej Lidze Światowej, a w zakończonych niedawno mistrzostwach świata we Włoszech i Bułgarii jego zespół sklasyfikowano na dziewiątym miejscu.

"To był zaszczyt pracować z zawodnikami i trenerami w kanadyjskim programie. Pod wodzą Glenna Hoaga (poprzedniego selekcjonera Kanadyjczyków - PAP) zespół poczynił wielki postęp, a ja z dumą pomogłem w kontynuowaniu tego w ostatnich dwóch sezonach" - powiedział Antiga, cytowany na oficjalnej stronie federacji.

Jak dodano, rodzina Francuza mieszka w Europie.

"Muszę postawić rodzinę na pierwszym miejscu, ale bardzo będę tęsknił za zaangażowaniem się w kanadyjską drużynę, życzę im dalszych postępów i sukcesów" - przyznał.

W czasie kariery zawodniczej Antiga grał na pozycji przyjmującego. W latach 2014-16 był selekcjonerem reprezentacji Polski, z którą w 2014 roku wywalczył złoty medal mistrzostw świata.

Od sezonu 2017/18 jest szkoleniowcem zespołu polskiej ekstraklasy - ONICO Warszawa.