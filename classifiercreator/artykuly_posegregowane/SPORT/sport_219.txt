Himalaista Krzysztof Wielicki odebrał w piątek w Oviedo Nagrodę Księżniczki Asturii. W czasie uroczystości w teatrze Campoamor król Hiszpanii Filip VI odnotował, że polski laureat uprawia jedną z najtrudniejszych dyscyplin sportowych.
      
            Podczas przemówienia w trakcie uroczystości wręczenia nagrody hiszpański monarcha przypomniał, że wspinaczka wysokogórska wymaga od jej uczestników "zaangażowania, pasji i odporności na trudne warunki pogodowe".

Filip VI wskazał, że poza radością ze zdobywania najwyższych gór wspinaczka niesie też ze sobą tragiczne doświadczenia, takie jak śmierć towarzyszy podróży. Wspomniał o paśmie sukcesów polskich alpinistów i himalaistów.

"Krzysztof Wielicki jest jednym z największych himalaistów w historii oraz emblematem polskiej szkoły z lat 80. (…) Jego specjalnością są: samotność, szybkość i chłód, czyli trzy elementy, które towarzyszą temu sportowi" - stwierdził Filip VI.

Wielicki otrzymał nagrodę wraz z innym wybitnym himalaistą Włochem Reinholdem Messnerem, pierwszym człowiekiem, który zdobył tzw. Koronę Himalajów i Karakorum, czyli wszystkie 14 ośmiotysięczników świata (1986). To pierwsi przedstawiciele tej dyscypliny uhonorowani w Asturii prestiżowym wyróżnieniem, przyznawanym od 1981 roku.

W czwartek podczas konferencji prasowej w Oviedo Krzysztof Wielicki wyraził wdzięczność za przyznanie mu tegorocznej nagrody w kategorii sport. Podkreślił, że uprawiana przez niego dyscyplina jest "sztuką cierpienia".

Wielicki zauważył, że alpinizm nie ma związku z popularną dziś na świecie turystyką górską w formie ekspedycji szlakiem "przygotowanym dla bogatych", którzy później mogą pochwalić się swoimi wyczynami.

"Alpinizm jest sztuką cierpienia (…) Jego uprawianie powinno być pasją, nałogiem i sposobem na przekraczanie +czerwonej linii+, aby poznać granice swoich możliwości" - powiedział.

17 lutego 1980 r. Leszek Cichy i Krzysztof Wielicki jako pierwsi alpiniści w historii zdobyli zimą najwyższą górę świata – Mount Everest.

W poprzednich latach nagroda "sportowa" księżniczki Asturii trafiała m.in. do hiszpańskiej reprezentacji piłkarskiej, tenisisty Rafaela Nadala, a przed rokiem do drużyny Nowej Zelandii w rugby.

Wyróżnienia przyznawane są w kilku dziedzinach, m.in. sztuka, komunikacja i działania na rzecz ludzkości, badania naukowe i technika, zgoda między narodami. Przed rokiem nagrodę literacką otrzymał Adam Zagajewski. Wcześniej uhonorowano m.in. Krzysztofa Pendereckiego i Ryszarda Kapuścińskiego.