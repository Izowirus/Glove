epa06987403 French rider Tony Gallopin of the Ag2r La Mondiale team celebrates while crossing the finish line to win the seventh stage of La Vuelta cycling tour over 185.7km between Puerto Lumbreras and Pozo Alcon, southeastern Spain, 31 August 2018.  EPA/MANUEL BRUQUE 
Dostawca: PAP/EPA. PAP/EPA © 2018 / MANUEL BRUQUE
                                        

            Francuz Tony Galopin (AG2R) wygrał po samotnym ataku siódmy etap kolarskiego wyścigu Vuelta a Espana z Puerto Lumbreras do Pozo Alcon (187,5 km). Jego rodak Rudy Molard (FDJ) pozostaje liderem. Michał Kwiatkowski (Sky) miał upadek i spadł na 6. miejsce w klasyfikacji.
      
            Galopin nieoczekiwanie zaatakował na niespełna dwa kilometry przed metą tego pofałdowanego etapu, podobnego profilem do wyścigu klasycznego. Dogonił i zostawił za sobą uciekającego Hiszpana Jesusa Herradę (Cofidis). Na mecie wyprzedził o pięć sekund mistrza świata Słowaka Petera Sagana (Bora-hansgrohe) i Hiszpana Alejandro Valverde (Movistar).

To drugie kolejne zwycięstwo kolarza z Francji w tegorocznej Vuelcie. Czwartkowy etap wygrał w San Javier Nacer Bouhanni (Cofidis).

Na 29. miejscu z taką samą stratą do zwycięzcy przyjechał Rafał Majka (Bora-hansgrohe), pracujący dla Sagana. "Czułem się dobrze, jestem zmobilizowany na dalszą walkę dla drużyny. Dzisiaj pracowałem w końcówce na rzecz Petera, ale nie zdołał doścignąć Gallopina na mecie. Teraz oszczędzam więcej sił na walkę w górach” - napisał na Facebooku.

Poprzedniego dnia kolarz z Zegartowic stracił cenne minuty wskutek defektu na ostatnich kilometrach. W piątek pecha miał jego kolega z reprezentacji, wicelider wyścigu Kwiatkowski.

Mistrz świata z Ponferrady (2014), dobrze czujący się na trasach o podobnym do piątkowego profilu, w decydujących momentach etapu jechał w czołówce grupy faworytów. W pewnym momencie upadł na zjeździe, wraz z kolegami z ekipy Sky, na jednym z zakrętów śliskiej szosy, gdy do mety pozostawało ok. 8 km. Stracił blisko 40 sekund do prowadzących. Mimo ambitnego pościgu, wraz z innymi kolarzami, ostatecznie finiszował na 36. pozycji 30 sekund po zwycięzcy.

W klasyfikacji generalnej po siedmiu etapach Molard wyprzedza Valverde o 47 sekund i Niemca Emanuela Buchmanna (Bora-hansgrohe) o 48.

Kwiatkowski, który jest szósty ze stratą 1.06 do lidera, stracił w piątek także koszulki prowadzącego w klasyfikacji punktowej i kombinowanej - obie na rzecz Valverde.

W sobotę ósmy etap wyścigu z Linares do Almaden (195,1 km).

Wyniki 7. etapu (Puerto Lumbreras - Pozo Alcon, 187,5 km):

1. Tony Gallopin (Francja/AG2R La Mondiale) - 4:18:20
2. Peter Sagan (Słowacja/Bora-hansgrohe strata 5 s
3. Alejandro Valverde (Hiszpania/Movistar)
4. Eduard Prades (Hiszpania/Euskadi)
5. Omar Fraile (Hiszpania/Astana)
6. Rigoberto Uran (Kolumbia/Education First)
7. Ion Izagirre (Hiszpania/Bahrain-Merida)
8. Enric Mas (Hiszpania/Quick-Step Floors)
9. Wilco Kelderman (Holandia/Sunweb)
10. Sepp Kuss (USA/LottoNL-Jumbo)
...
29. Rafał Majka (Polska/Bora-hansgrohe) wszyscy ten sam czas
36. Michał Kwiatkowski (Polska/Sky) 30

Klasyfikacja generalna:

1. Rudy Molard (Francja/FDJ) 26:44.40
2. Alejandro Valverde (Hiszpania/Movistar Team) strata 47
3. Emanuel Buchmann (Niemcy/Bora-hansgrohe) 48
4. Simon Yates (W. Brytania/Mitchelton-Scott) 51
5. Tony Gallopin (Francja/AG2R La Mondiale 59
6. Michał Kwiatkowski (Polska/Sky) 1.06
7. Ion Izagirre (Hiszpania/Bahrain-Merida) 1.11
8. Nairo Quintana (Kolumbia/Movistar) 1.14
9. Steven Kruijswijk (Holandia/LottoNL - Jumbo) 1.18
10. Enric Mas (Hiszpania/Quick-Step Floors) 1.23
...
21. Rafał Majka (Polska/Bora-hansgrohe) 4.28