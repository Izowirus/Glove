Holender Tom Dumoulin z grupy Sunweb wygrał w Espelette 20. etap wyścigu kolarskiego Tour de France - jazdę indywidualną na czas. Czwarty rezultat uzyskał Michał Kwiatkowski (Sky), a o krok od triumfu w imprezie jest jego kolega z drużyny Brytyjczyk Geraint Thomas.
      
            Dumoulin o zaledwie sekundę wyprzedził broniącego tytułu Brytyjczyka Chrisa Froome'a (Sky). Trzeci był Thomas - 14 s straty, a Kwiatkowski od zwycięzcy był wolniejszy o 50 s.

W klasyfikacji generalnej Thomas wyprzedza Dumoulina o 1.51. Wyścig zakończy się w niedzielę, ale odcinek z metą w Paryżu nazywany jest "etapem przyjaźni" i w czołówce nie powinny już zajść żadne zmiany.

Porażkę, kosztującą miejsce na podium wyścigu, poniósł Słoweniec Primoz Roglic (LottoNL-Jumbo). Ubiegłoroczny wicemistrz świata z Bergen w tej konkurencji, kiedy przegrał tylko z Dumoulinem, zajął w Espelette ósme miejsce, tracąc ponad minutę do Froome'a, którego w piątek, po fantastycznym zwycięstwie na ostatnim górskim etapie, zepchnął w klasyfikacji generalnej na czwarte miejsce. W jeździe na czas Słoweńcowi wyraźnie zabrakło mu sił.

Z awansu na trzecią lokatę Froome cieszył się jakby kolejny raz wygrał Tour de France. "Stać na podium razem z Geraintem Thomasem to spełnienie marzeń. Po wczorajszym bardzo trudnym dniu myślałem, że jest to już niemożliwe" - przyznał czterokrotny zwycięzca "Wielkiej Pętli".

Nie udał się występ triumfatorowi ubiegłorocznej "czasówki" w Marsylii Maciejowi Bodnarowi (Bora-Hansgrohe), który został źle skierowany przez jednego z porządkowych i uzyskał dopiero 53. wynik. Lepiej od niego pojechał kolega z drużyny Rafał Majka, plasując się na 24. pozycji.

Czwarta lokata Kwiatkowskiego to najlepszy wynik polskiego kolarza w tegorocznym Tour de France.

"Dałem z siebie wszystko i jestem zadowolony z wyniku. Byłem bardzo zmotywowany, ponieważ dziś jest praktycznie ostatni dzień wyścigu. Jutro w Paryżu będziemy celebrować zwycięstwo mojego kolegi z drużyny" - powiedział Kwiatkowski, cytowany przez hiszpańską agencję prasową EFE.

Ostatni etap wyścigu ma od wielu lat odświętny charakter. Na trasie kolarze piją szampana, robią sobie zdjęcia i pozdrawiają znajomych. W niedzielę pokonają 116-kilometrowy odcinek z Houilles do Paryża, kończąc rywalizację tradycyjnie na Polach Elizejskich.

Wyniki 20. etapu, Saint-Pee-sur-Nivelle - Espelette (31 km, jazda ind. na czas):

1. Tom Dumoulin (Holandia/Sunweb) - 40.52
2. Chris Froome (Wielka Brytania/Sky) 1 s
3. Geraint Thomas (Wielka Brytania/Sky) 14
4. Michał Kwiatkowski (Polska/Sky) 50
5. Soeren Kragh Andersen (Dania/Sunweb) 51
6. Bob Jungels (Luksemburg/Quick-Step) 52
7. Ilnur Zakarin (Rosja/Katusha-Alpecin) 1.02
8. Primoz Roglic (Słowenia/LottoNL-Jumbo) 1.12
9. Marc Soler (Hiszpania/Movistar) 1.23
10. Michael Hepburn (Australia/Mitchelton-Scott) 1.22
...
24. Rafał Majka (Polska/Bora-Hansgrohe) 1.57
54. Maciej Bodnar (Polska/Bora-Hansgrohe) 3.34
65. Tomasz Marczyński (Polska/Lotto Soudal) 3.58
103. Paweł Poljański (Polska/Bora-Hansgrohe) 5.46

Klasyfikacja generalna:

1. Geraint Thomas (Wielka Brytania/Sky) - 80:30.37
2. Tom Dumoulin (Holandia/Sunweb) 1.51
3. Chris Froome (Wielka Brytania/Sky) 2.24
4. Primoz Roglic (Słowenia/LottoNL-Jumbo) 3.22
5. Steven Kruijswijk (Holandia/LottoNL-Jumbo) 6.08
6. Romain Bardet (Francja/AG2R) 6.57
7. Mikel Landa (Hiszpania/Movistar) 7.37
8. Daniel Martin (Irlandia/UAE Team Emirates) 9.05
9. Ilnur Zakarin (Rosja/Katusha-Alpecin) 12.37
10. Nairo Quintana (Kolumbia/Movistar) 14.18
...
19. Rafał Majka (Polska/Bora-Hansgrohe) 39.18
49. Michał Kwiatkowski (Polska/Sky) 2:02.08
94. Paweł Poljański (Polska/Bora-Hansgrohe) 3:06.44
103. Tomasz Marczyński (Polska/Lotto Soudal) 3:18.46
123. Maciej Bodnar (Polska/Bora-Hansgrohe) 3:39.20