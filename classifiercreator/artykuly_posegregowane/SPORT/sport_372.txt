Reprezentacja Polski spadła z ósmego na 18. miejsce w rankingu Międzynarodowej Federacji Piłki Nożnej (FIFA). Na pierwsze awansowali mistrzowie świata Francuzi, a drugą lokatę zajmują Belgowie - brązowi medaliści mundialu w Rosji. Trzecia jest Brazylia.
      
            Klasyfikacja w obecnym rankingu jest odzwierciedleniem występów w niedawnych mistrzostwach świata (poprzedni był ogłoszony 7 czerwca, jeszcze przed turniejem).

"Trójkolorowi" objęli prowadzenie w rankingu po raz pierwszy od 16 lat. Ogromny awans zanotowali wicemistrzowie świata Chorwaci, którzy przesunęli się z 20. na czwarte miejsce.

Polacy na mundialu w Rosji nie zdołali awansować do 1/8 finału - zajęli ostatnie miejsce w grupie H. W efekcie spadli w rankingu o dziesięć lokat.

We wrześniu reprezentacja prowadzona przez nowego selekcjonera Jerzego Brzęczka spotka się w meczu Ligi Narodów na wyjeździe z nieobecnymi na mundialu Włochami (21. miejsce) oraz towarzysko u siebie z Irlandią (29. lokata).

W październiku biało-czerwonych czekają dwa spotkania Ligi Narodów - u siebie z Portugalią (7. miejsce) i z Włochami.

Obecnie ranking jest liczony na nieco innych zasadach niż wcześniej (większy nacisk jest położony na mecze o punkty i ogólnie częstotliwość grania). Kolejny zostanie opublikowany 20 września.

Czołówka rankingu FIFA - stan na 16 sierpnia 2018 roku:(w nawiasach miejsce w poprzednim notowaniu): 

1. (7.) Francja 1726 pkt 2. (3.) Belgia 1723 3. (2.) Brazylia 1657 4. (20.) Chorwacja 1643 5. (14.) Urugwaj 1627 6. (12.) Anglia 1615 7. (4.) Portugalia 1599 8. (6.) Szwajcaria 1597 9. (10.) Hiszpania 1580 (12.) Dania 1580 ... 18. (8.) Polska 1538 21. (19.) Włochy 1532 29. (31.) Irlandia 1484