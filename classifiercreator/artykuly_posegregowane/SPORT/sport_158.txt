Broniąca trofeum Legia Warszawa zagra na wyjeździe z pierwszoligowym Chrobrym Głogów w 1/8 finału piłkarskiego Pucharu Polski. Czwartkowa ceremonia w siedzibie PZPN z powodu błędu technicznego została powtórzona i większość par jest inna niż w pierwszym losowaniu.
      
            W wyniku błędu kula z kartką z napisem "Miedź Legnica" została w trakcie trwania ceremonii usunięta z naczynia, z którego były losowane zespoły. Później, gdy w koszyku została już tylko kartka z nazwą Śląska Wrocław, dopasowano do niego właśnie "nieobecny" klub z Legnicy.

Po chwili postanowiono jednak powtórzyć ceremonię.

"Poniżej przedstawiamy powód powtórzenia losowania 1/8 finału. Jedna z kulek otworzyła się podczas mieszania. Decyzja nie mogła być inna - losowanie zostało powtórzone" - napisano na Twitterze PZPN.

Na zamieszczonym krótkim filmie można zobaczyć, jak prowadzący losowanie sekretarz generalny PZPN Maciej Sawicki widząc luźno leżącą w misie kartkę, szybko wyciąga ją z naczynia i kontynuuje ceremonię.

Sawicki przeprosił później za całe zamieszanie.

"W związku z faktem, że podczas poprzedniego losowania jedna z kul się nam otworzyła, a ja tutaj nie zaglądam i tę kulę po prostu wyrzuciłem, postanowiliśmy powtórzyć losowanie" - wyjaśnił sekretarz generalny PZPN.

Co ciekawe, w powtórzonym losowaniu Miedź znów trafiła na Śląsk; spotkanie odbędzie we Wrocławiu. Oba zespoły grały niedawno w meczu ekstraklasy w Legnicy. Wrocławianie wygrali wówczas aż 5:0.

"Przeznaczeni. Śląsk - Miedź w 1/8 finału" - napisano na stronie wrocławskiego klubu.

"Mecz przyjaźni, wysoka stawka i... skoro samo losowanie przyniosło tyle emocji, to co dopiero będzie na boisku?" - dodano.

Interesująco zapowiada się rywalizacja finalisty poprzedniej edycji Arki Gdynia z wicemistrzem Polski i aktualnym wiceliderem ekstraklasy Jagiellonią Białystok.

Największa rewelacja PP, trzecioligowa Wisła Sandomierz (czwarty poziom rozgrywek), trafiła na pierwszoligową Odrę Opole. Pierwotnie, według pierwszego losowania, ekipa z Sandomierza miała grać z liderem ekstraklasy Lechią Gdańsk.

W powtórzonym losowaniu gdańszczanie trafili na spadkowicza z ekstraklasy Bruk-Bet Termalicę Nieciecza. Pierwszoligowy zespół prowadzi obecnie Marcin Kaczmarek, który jako piłkarz występował w Lechii. Z tym klubem związany był także jego ojciec, znany szkoleniowiec Bogusław Kaczmarek.

Nie zmieniła się klasa rozgrywkowa przeciwnika Legii. Warszawski zespół początkowo trafił na lidera pierwszej ligi Raków Częstochowa, ale teraz wiadomo już, że zagra z Chrobrym Głogów.

Z kolei częstochowską drużynę czeka mecz na wyjeździe z innym pierwszoligowcem, Wigrami Suwałki.

Do derbowego spotkania dojdzie w Katowicach, gdzie drugoligowy Rozwój (trzeci poziom) podejmie Górnika Zabrze. W wyniku powtórzenia losowania zabrzański zespół trafił na teoretycznie znacznie słabszego rywala niż początkowo (pierwotnie miał grać z Wisłą Płock).

Spotkania 1/8 finału Pucharu Polski zaplanowano na 4-6 grudnia.

Finał odbędzie się 2 maja na PGE Narodowym w Warszawie. Triumfator PP otrzyma trzy miliony złotych.

Pary 1/8 finału Pucharu Polski po powtórzonym losowaniu:

Wigry Suwałki – Raków Częstochowa
Puszcza Niepołomice – Wisła Płock 
Chrobry Głogów – Legia Warszawa 
Wisła Sandomierz – Odra Opole 
Śląsk Wrocław – Miedź Legnica 
Arka Gdynia – Jagiellonia Białystok 
Rozwój Katowice – Górnik Zabrze 
Bruk-Bet Termalica Nieciecza – Lechia Gdańsk 