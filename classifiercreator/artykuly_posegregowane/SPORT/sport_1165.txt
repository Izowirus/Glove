epa06606626 Angelique Kerber of Germany in action against Daria Kasatkina of Russia during the BNP Paribas Open at the Indian Wells Tennis Garden in Indian Wells, California, USA, 15 March 2018.  EPA/JOHN G. MABANGLO 
Dostawca: PAP/EPA. PAP/EPA © 2018 / JOHN G. MABANGLO
                                        

            Rozstawiona z "20" Daria Kasatkina nie miała litości dla Niemki polskiego pochodzenia Angelique Kerber (10.) w ćwierćfinale turnieju WTA rangi Premier Mandatory w Indian Wells. Rosyjska tenisistka rozgromiła byłą liderkę światowego rankingu 6:0, 6:2.
      
            Pokonanie znacznie bardziej utytułowanej i doświadczonej rywalki zajęło Kasatkinie 57 minut.

"Wszystko, co dziś pokazałam na korcie, robiłam wcześniej na treningach. Teraz więc po prostu grałam spokojnie" - zapewniła 20-letnia zawodniczka, która po raz pierwszy w karierze dotarła do półfinału zawodów Premier Mandatory.

Kerber miała tylko 40-procentową skuteczność pierwszego podania i 13 niewymuszonych błędów. Niemka narzekała po spotkaniu na korty twarde w Indian Wells.

"Z pewnością to nie jest moja ulubiona nawierzchnia. Jest bardzo wolna. Popełniłam też wiele błędów, takich prostych. To nie był mój dzień. Styl gry Darii też mi nie leży" - przyznała.

Przegrała z młodszą o 10 lat rywalką trzy z pięciu ich pojedynków.

W ostatnich dniach Kasatkina błyszczy. Niedawno dotarła do finału turnieju WTA w Dubaju, a w 1/8 finału w Indian Wells odprawiła Dunkę polskiego pochodzenia Caroline Wozniacki, wiceliderkę światowej listy. W czwartek zanotowała dziewiąte w karierze zwycięstwo nad zawodniczką z Top10.

W półfinale kalifornijskiej imprezy zmierzy się z rozstawioną z "ósemką" Venus Williams lub Hiszpanką Carlą Suarez Navarro (27.).

Już wcześniej do najlepszej "czwórki" tych zawodów awansowała inna 20-letnia tenisistka - Japonka Naomi Osaka, która wyeliminowała w ćwierćfinale Czeszkę Karolinę Pliskovą (5.). Poprzednio dwie młodsze zawodniczki dotarły do półfinału turnieju w Indian Wells w 2009 roku. Wówczas wystąpiły w nim 19-letnia Białorusinka Wiktoria Azarenka i młodsza o dwa lata Rosjanka Anastazja Pawliuczenkowa.

Osaka, która w drugiej rundzie pokonała Agnieszkę Radwańską, w półfinale zagra z pierwszą rakietą świata - Rumunką Simoną Halep.

W imprezie uczestniczyła jeszcze jedna Polka. Magda Linette w pierwszej rundzie przegrała z Białorusinką Aliaksandrą Sasnowicz 7:5, 6:7 (2-7), 6:7 (4-7).

Wyniki ćwierćfinałów:

Daria Kasatnika (Rosja, 20) - Angelique Kerber (Niemcy, 10) 6:0, 6:2
Simona Halep (Rumunia, 1) - Petra Martic (Chorwacja) 6:4, 6:7 (5-7), 6:3
Naomi Osaka (Japonia) - Karolina Pliskova (Czechy, 5) 6:2, 6:3