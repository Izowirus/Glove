Rosjanka Maria Szarapowa pokonała po trwającym ponad trzy godziny meczu Łotyszkę Jelenę Ostapenko 6:7 (6-8), 6:4, 7:5 i awansowała do półfinału tenisowego turnieju WTA rangi Premier Mandatory w Rzymie (pula nagród wynosi 3,35 mln dolarów). Odpadła Caroline Wozniacki.
      
            Pojedynek byłej liderki światowego rankingu Szarapowej z triumfatorką ubiegłorocznej edycji wielkoszlemowego French Open Ostapenko był pełen dramatyzmu. Już w pierwszym secie, trwającym ok. 80 minut, rozstawiona z numerem piątym Łotyszka zmarnowała dwie piłki setowe przy stanie 5:3, dwie kolejne przy 5:4. Piątą wykorzystała dopiero w tie-breaku, jednak chwilę wcześniej to Rosjanka prowadziła w nim 6-5.

Z kolei w ostatniej odsłonie to Szarapowa miała dwie piłki meczowe przy prowadzeniu 5:4, ale rywalka odrobiła stratę. Ostatecznie Ostapenko przegrała jednak 5:7.

Rosjanka wystąpi w półfinale w Rzymie po raz pierwszy od trzech lat. W tym okresie odbyła 15-miesięczną dyskwalifikację za złamanie przepisów antydopingowych.

"Dobrze jest znów być w tej fazie. Moi kibice byli niezwykle lojalni i cieszę się, że mogłam zaprezentować im taką grę, jak dzisiaj" - powiedziała Szarapowa.

Jej rywalką w półfinale będzie najwyżej rozstawiona Simona Halep, która wyeliminowała rozstawioną z numerem siódmym Francuzkę Caroline Garcia - 6:2, 6:3.

Wiceliderka światowego rankingu Wozniacki (nr 2.) niespodziewanie uległa Estonce Anett Kontaveit 3:6, 1:6. Tenisistka, która w grudniu skończyła 22 lata, w poprzedniej rundzie poradziła sobie z rozstawioną z "ósemką" Amerykanką Venus Williams.

W kolejnej rundzie Kontaveit zagra z Ukrainką Jeliną Switoliną (4.), która pokonała Niemkę Angelique Kerber (11.) w dwóch setach 6:4, 6:4.

Magda Linette odpadła w pierwszej rundzie kwalifikacji, natomiast Alicja Rosolska i Amerykanka Abigail Spears przegrały swój pierwszy mecz w grze podwójnej.

Wyniki ćwierćfinałów gry pojedynczej:

Simona Halep (Rumunia, 1) - Caroline Garcia (Francja, 7) 6:2, 6:3
Maria Szarapowa (Rosja) - Jelena Ostapenko (Łotwa, 5) 6:7 (6-8), 6:4, 7:5
Jelina Switolina (Ukraina, 4) - Angelique Kerber (Niemcy, 11) 6:4, 6:4
Anett Kontaveit (Estonia) - Caroline Wozniacki (Dania, 2) 6:3, 6:1