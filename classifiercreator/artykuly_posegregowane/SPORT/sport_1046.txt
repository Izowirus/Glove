Arłamów, 06.06.2017. Hotel Arłamów w Arłamowie, 6 bm, gdzie młodzieżowa reprezentacja Polski rozpoczęła zgrupowanie. Kadra U-21 przygotowuje się do młodzieżowych mistrzostw Europy, które odbędą się w dniach 16-30 czerwca w Polsce. (dd/nlat) PAP/Darek Delmanowicz PAP Darek Delmanowicz / Darek Delmanowicz
                                        

            Boisko w Arłamowie, gdzie piłkarze reprezentacji Polski będą przebywali na zgrupowaniu przed mistrzostwami świata w Rosji, jest gotowe w 90 procentach. "Wszystkie idzie tym samym torem, jak dwa lata temu" - powiedział Radosław Korczak z "Hotelu Arłamów".
      
            28 maja do Arłamowa przyjadą członkowie sztabu szkoleniowego, a dzień później dołączą piłkarze.

"Wszystkie przygotowania przebiegają tak, jak dwa lata temu. Wówczas nie było żadnych zastrzeżeń i teraz wszystko idzie tym samym torem. Nie otrzymaliśmy jeszcze żadnych szczegółowych informacji z PZPN. Zimą odwiedzili nas przedstawiciele federacji, aby opracować wstępny plan przygotowań. W połowie maja, czyli na dwa tygodnie przed zgrupowaniem, spodziewamy się wizytacji ze strony PZPN, aby ustalić szczegółowy plan" - powiedział PAP Korczak, menager ds. sportu w "Hotelu Arłamów".

Obiekt dysponuje boiskiem z naturalną murawą, które było zbudowane dwa lata temu w celu przygotowań do mistrzostw Europy 2016 we Francji.

"Wówczas były częste wizytacje, ponieważ sprawdzano postęp prowadzonych prac. Teraz jednak murawa jest odpowiednio pielęgnowana i w 90 procentach już gotowa do użytkowania. Rok temu do mistrzostw Europy przygotowywała się na tym boisku reprezentacja Polski do lat 21. Poza tym nie udostępniamy go do użytkowania" - podkreślił Korczak.

Reprezentacja Polski będzie przebywać w Arłamowie od 29 maja do 7 czerwca. Wcześniej spotka się na krótkim zgrupowaniu regeneracyjnym w Juracie (21-26 maja). Po pobycie w Bieszczadach, a przed wylotem do Rosji, zagra jeszcze dwa sparingi - 8 czerwca z Chile w Poznaniu i 12 czerwca z Litwą w Warszawie. Dzień później biało-czerwoni wylecą do Rosji.