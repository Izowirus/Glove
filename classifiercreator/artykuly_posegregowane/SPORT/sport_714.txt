Kanadyjski Komitet Olimpijski (COC) udzielił poparcia kandydaturze Calgary do organizacji w 2026 roku zimowych igrzysk olimpijskich i paraolimpijskich - potwierdziła prezes COC Tricia Smith.
      
            Obecnie na liście kandydatów obok Calgary są Sztokholm, Graz w Austrii, tureckie Erzurum, Sapporo oraz wspólna oferta Turynu, Mediolanu i Cortina d'Ampezzo.

W październiku podczas sesji Międzynarodowego Komitetu Olimpijskiego MKOl miasta kandydaci zostaną poproszeni o oficjalne złożenie ofert, natomiast wybór zostanie dokonany we wrześniu 2019 roku.

Kandydatura Calgary została zatwierdzona przez władze miasta podczas sesji w kwietniu. Jak się wstępnie ocenia, całkowity koszt przygotowań zamknie się w kwocie około 2 mld dolarów amerykańskich.

Calgary gościło już zimowe igrzyska w 1988 roku.