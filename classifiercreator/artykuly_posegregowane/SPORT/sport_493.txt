Broniący tytułu piłkarze Legii Warszawa, podobnie jak w ostatnich latach, są faworytami rozpoczynającego się w piątek sezonu ekstraklasy. Dysponują jeszcze mocniejszą kadrą niż w poprzedniej edycji, czego nie można powiedzieć o ich głównych rywalach.
      
            Dzięki transferom w letniej przerwie legioniści praktycznie w każdej formacji wyglądają lepiej niż w poprzednim sezonie. W bramce konkurentem doświadczonego Arkadiusza Malarza będzie wyróżniający się w pierwszoligowej Stali Mielec Radosław Majecki. W defensywie szansę otrzyma znany już na Łazienkowskiej Mateusz Wieteska (siedem goli w minionym sezonie w Górniku Zabrze), a w pomocy - wracający z Wisły Płock Konrad Michalak.

Mistrz kraju Legia zacznie sezon sobotnim meczem u siebie z KGHM Zagłębiem Lubin

Imponująco wyglądają wzmocnienia w ataku. Z Wisły Kraków sprowadzono króla strzelców ekstraklasy Hiszpana Carlitosa (24 gole w poprzednim sezonie), a z Wisły Płock - gwinejskiego napastnika hiszpańskiego pochodzenia Jose Kante. 

Na razie trener Dean Klafuric nie może skorzystać z Jarosława Niezgody, u którego wykryto problemy kardiologiczne. Napastnik jest już po zabiegu i powoli będzie wracał do treningów.

Nie brakuje głosów, że taka szansa, jaką mieli rywale Legii w ostatnich latach, na razie się nie powtórzy. W poprzednim sezonie warszawski klub przeżywał kłopoty, dwukrotnie zmieniał trenerów (we wrześniu Jacka Magierę zastąpił Chorwat Romeo Jozak, którego w kwietniu zmienił jego rodak i asystent Klafuric). Na dodatek zespół doznał aż jedenastu porażek, a mimo tego wyprzedził drugą Jagiellonię Białystok o trzy punkty, a trzeciego Lecha Poznań - o dziesięć.

Porażka w minioną sobotę 2:3 z Arką Gdynia w meczu o Superpuchar Polski powinna być... szczęśliwym prognostykiem dla ekipy z Łazienkowskiej. W poprzednich kilku edycjach Legia regularnie przegrywała spotkania o to trofeum (w latach 2012-18 aż sześciokrotnie), a później sięgała po mistrzostwo (od 2013 roku pięć razy) oraz Puchar Polski (od 2011 roku sześciokrotnie).

Najpoważniejsi rywale Legii nie wyglądają mocniej niż w poprzednim sezonie

Mistrz kraju zacznie sezon sobotnim meczem u siebie z KGHM Zagłębiem Lubin. Najpoważniejsi rywale Legii raczej nie wyglądają mocniej niż w poprzednim sezonie. Jagiellonia postawiła głównie na graczy z pierwszej ligi (Lukas Klemenz GKS Katowice, Mateusz Machaj z Chrobrego Głogów, wracający z Wigier Suwałki Patryk Klimala).

Lech, prowadzony od niedawna przez byłego piłkarza tego klubu Serba Ivana Djurdjevica, też nie szalał na rynku transferowym, choć zwraca uwagę pozyskanie z portugalskiego Chaves pomocnika Pedro Tiby, a z Wisły Kraków Tomasza Cywki.

Z "Kolejorzem" pożegnali się m.in. Radosław Majewski (przeszedł do Pogoni Szczecin), Ukrainiec Ołeksij Chobłenko, Austriak Emir Dilaver i Chorwat Mario Situm.

Kilka wyróżniających się w poprzednich sezonie drużyn zostało osłabionych

Kilka wyróżniających się w poprzednich sezonie drużyn zostało osłabionych. Dotyczy to szczególnie czwartego Górnika Zabrze i piątej Wisły Płock. Z Zabrza odeszli reprezentanci Polski, wyróżniający się w lidze skrzydłowi - Damian Kądzior i Rafał Kurzawa, a także wspomniany Wieteska.

Mocno odmieniona przystąpi do sezonu drużyna z Płocka, po części z powodów od niej niezależnych. Trener Jerzy Brzęczek został bowiem wybrany przez PZPN na stanowisko selekcjonera reprezentacji. Jego miejsce w Wiśle zajął Dariusz Dźwigała, ojciec Adama, piłkarza płockiej ekipy.

W nowym sezonie kibice "Nafciarzy" nie zobaczą już - oprócz wspomnianych Michalaka i Kante - m.in. Arkadiusza Recy, który przeszedł do Atalanty Bergamo.

Zresztą włoski kierunek wciąż jest popularny wśród polskich piłkarzy. Tym razem do Italii udali się również czołowy strzelec poprzedniego sezonu (21 goli) Krzysztof Piątek z Cracovii, który trafił do Genoi, a także Michał Marcjanik (z Arki Gdynia do Empoli).

Sporo zawirowań było w Wiśle Kraków, która nie dość, że długo nie była pewna możliwości grania na dotychczasowym stadionie (ostatecznie osiągnięto porozumienie z miastem), to na dodatek do Legii odszedł Carlitos.

Teoretycznie bardzo osłabiona do sezonu przystąpi Korona Kielce, z której odeszli m.in. Jacek Kiełb, Gruzin Nika Kaczarawa, Marokańczyk Nabil Aankour, Słoweniec Goran Cvijanovic, Czech Radek Dejmek i serbski bramkarz Zlatan Alomerovic. Powtórzenie osiągnięcia z poprzedniego sezonu, czyli miejsce w grupie mistrzowskiej, może okazać się niezwykle trudne.

Miedź Legnica i Zagłębie Sosnowiec raczej nie będą chłopcami do bicia

Na razie trudno ocenić, czego spodziewać się po beniaminkach. Wydaje się jednak, że Miedź Legnica i Zagłębie Sosnowiec nie będą chłopcami do bicia.

Legniczanie bez kłopotów wygrali pierwszą ligę, a do nowego sezonu przystąpią silniejsi. Wzmocnili się m.in. Estończykami - obrońcą Arturem Pikkiem oraz znanym z występów w Legii pomocnikiem Henrikiem Ojamaą.

Czasu w letniej przerwie nie marnował również klub z Sosnowca, który pozyskał m.in. doświadczonego obrońcę Piotra Polczaka.

Właśnie mecz z udziałem jednego z beniaminków, Miedzi, zainauguruje sezon ekstraklasy. W piątek o godz. 18 legniczanie podejmą Pogoń Szczecin. Natomiast sosnowiczanie zakończą pierwszą kolejkę - w poniedziałek zagrają u siebie z Piastem Gliwice.

Sześciu trenerów zadebiutuje w tej roli na najwyższym szczeblu 

Ciekawie wygląda zestawienie trenerów klubów z ekstraklasy. Aż sześciu zadebiutuje w tej roli na najwyższym szczeblu - Dźwigała w Wiśle Płock, Djurdjevic w Lechu, Maciej Stolarczyk w Wiśle Kraków, Zbigniew Smółka w mocno przebudowanej Arce oraz szkoleniowcy beniaminków - Dariusz Dudek (Zagłębie S.) i Dominik Nowak (Miedź).

Od początku ubiegłego sezonu PZPN, jako jeden z pierwszych w Europie, zastosował system wideoweryfikacji (VAR), umożliwiający sędziom konsultacje przy podejmowaniu decyzji w sytuacjach kluczowych dla przebiegu meczu.

Wówczas wprowadzanie tej technologii odbywało się systematycznie, początkowo w jednym meczu w kolejce, następnie dwóch, a później już we wszystkich ośmiu.

"Obecnie piętnastu arbitrów może u nas pracować z VAR jako główni na boisku. Jeżeli natomiast chodzi o obsługę systemu wideoweryfikacji w specjalnych wozach, mamy 12 sędziów do pracy w roli arbitrów wideo" - powiedział PAP przewodniczący Kolegium Sędziów PZPN Zbigniew Przesmycki.

Po 30 kolejkach drużyny utworzą grupy mistrzowską i spadkową

W nadchodzącym sezonie, podobnie jak w poprzednim, będzie obowiązywać system 37 kolejek bez podziału punktów po fazie zasadniczej. Po 30 kolejkach drużyny utworzą grupy mistrzowską i spadkową.

Do końca roku rozegranych zostanie 20 kolejek, ostatnia jest zaplanowana na 22 grudnia.

Piłkarze ekstraklasy zakończą rozgrywki 18-19 maja. Tak szybki termin wynika z zaplanowanych na przełom maja i czerwca w Polsce mistrzostw świata do lat 20.

Program 1. kolejki piłkarskiej ekstraklasy:

20 lipca, piątek
Miedź Legnica - Pogoń Szczecin (godz. 18.00)
Jagiellonia Białystok - Lechia Gdańsk (20.30)

21 lipca, sobota
Śląsk Wrocław - Cracovia (15.30)
Wisła Kraków - Arka Gdynia (18.00)
Legia Warszawa - KGHM Zagłębie Lubin (20.30)

22 lipca, niedziela
Górnik Zabrze - Korona Kielce (15.30)
Wisła Płock - Lech Poznań (18.00)

23 lipca, poniedziałek
Zagłębie Sosnowiec - Piast Gliwice (18.00)

Maciej Białek