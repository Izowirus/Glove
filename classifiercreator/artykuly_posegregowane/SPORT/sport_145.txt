Ponieważ FIFA rozważa zwiększenie liczby uczestników piłkarskich mistrzostw świata w 2022 z 32 do 48, to federacja irańska wystąpiła z propozycją pomocy Katarowi i chce gościć część drużyn. Ich bazą stałaby się wyspa Kisz w Zatoce Perskiej należąca do Iranu.
      
            Dwuipółmilionowy Emirat Kataru może mieć problemy z zapewnieniem pobytu uczestnikom turnieju i kibicom. Może go odwiedzić nawet półtora miliona ludzi. Obecnie dysponuje zaledwie 60 tysiącami miejsc noclegowych.

Wyspa Kisz leży u wybrzeży Kataru i jest ważnym ośrodkiem turystycznym Iranu. To strefa wolnocłowa, w której nie obowiązują wizy, a prawa obyczajowe są mniej restrykcyjne niż w innych częściach kraju.

Ostateczną decyzję zarówno o formacie rozgrywek, jak i ewentualnym współgospodarzu podejmie FIFA. Wcześniej światowa federacja zdecydowała, że 48 reprezentacji wystąpi na MŚ 2026, które wspólnie zorganizują Stany Zjednoczone, Kanada i Meksyk.

Propozycja zgłoszona na Forum Pokoju w Paryżu, gdzie Iran został zaproszony, ma też kontekst polityczny. Katar jest krytykowany przez sąsiadów, a jego relacje z częścią państw regionu są napięte. Arabia Saudyjska, Bahrajn i Zjednoczone Emiraty Arabskie oskarżają go o finansowanie terroryzmu. Iran także nie ma dobrej sytuacji geopolitycznej. Kilkanaście dni temu USA przywróciły sankcje nałożone na ten kraj, zniesione w ramach porozumienia nuklearnego z 2015 r.

MŚ 2022 mają się rozpocząć 21 listopada i potrwają do 18 grudnia. Tytułu wywalczonego w lipcu w Rosji będzie broniła Francja.