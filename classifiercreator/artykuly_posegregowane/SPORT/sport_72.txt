Monika Hojnisz zajęła drugie miejsce w słoweńskiej Pokljuce w biegu na 15 km w pierwszych indywidualnych zawodach Pucharu Świata w tym sezonie. 27-letnia Polka po raz drugi w karierze stanęła na podium tego cyklu.
      
            Hojnisz, która zaliczyła jedno pudło podczas ostatniej wizyty na strzelnicy, straciła 5,9 sekundy do Ukrainki Julii Dżymy. Trzecie miejsce zajęła Czeszka Marketa Davidova, która uzyskała czas gorszy od triumfatorki o 16,5.

Polka była świetnie przygotowana pod względem fizycznym. Podczas czwartej rundy miała najlepszy czas. Dzięki temu przez długi czas pozostawała na prowadzeniu. Tym bardziej, że rywalki pudłowały. Davidova podobnie jak Hojnisz, pomyliła się podczas ostatniego strzelania. 

Bezbłędna na strzelnicy była natomiast Dżyma. Po ostatnim strzelaniu wybiegła na trasę z 15-sekundową przewagą nad Polką. W trakcie biegu ta przewaga zmalała do dwóch sekund na 1,3 km przed metą. Jednak Ukrainka udanie finiszowała i ostatecznie wygrała z Polką o blisko sześć sekund.

Hojnisz po raz drugi znalazła się na podium PŚ. W 2013 roku była trzecia w biegu ze startu wspólnego na 12,5 km w mistrzostwach świata w Novym Mescie, a wyniki te są zaliczane do klasyfikacji PŚ.

Pozostałe Polki zajęły niepunktowane miejsca. Kinga Zbylut w czwartek zajęła 57. lokatę, Magdalena Gwizdoń uplasowała się o dwie pozycje niżej, a Kamila Żuk była 90.

Wyniki biegu indywidualnego na 15 km kobiet: 

 1. Julia Dżyma (Ukraina)         43.06,6 
 2. Monika Hojnisz (Polska)   strata 5,9 s (1 karna runda)
 3. Marketa Davidova (Czechy)     16,5 (1)
 4. Paulina Fialkova (Słowacja)     19,5 (2)
 5. Baiba Bendika (Łotwa)             20,8
 6. Lisa Vittozzi (Włochy)               27,1 (1)
...
57. Kinga Zbylut (Polska)                 4.16,0 (4)
59. Magdalena Gwizdoń (Polska)    4.21,9 (3)
90. Kamila Żuk (Polska)                   7.28,9 (7)

Klasyfikacja generalna:
 1. Julia Dżyma (Ukraina)            60 pkt      
 2. Monika Hojnisz (Polska)         54
 3. Marketa Davidova (Czechy)   48

Klasyfikacja biegu indywidualnego:
 1. Julia Dżyma (Ukraina)           60 pkt      
 2. Monika Hojnisz (Polska)        54
 3. Marketa Davidova (Czechy)  48