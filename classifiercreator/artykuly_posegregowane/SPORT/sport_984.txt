Germany's head coach Joachim Loew before the International Friendly soccer match between Germany and Brazil in Berlin, Germany, 27 March 2018. Archiwum fot. PAP/EPA/SRDJAN SUKI
                                        

            Wracający po kontuzji bramkarz Manuel Neuer jest w szerokiej, 27-osobowej kadrze Niemiec na piłkarskie mistrzostwa świata w Rosji. Nie znalazł się w niej natomiast Mario Goetze. Poinformowano również o przedłużeniu kontraktu z selekcjonerem Joachimem Loewem.
      
            32-letni bramkarz Bayernu Monachium doznał kontuzji lewej stopy w połowie września. Tej samej, która już była w kwietniu operowana, także po złamaniu kości. Kolejny uraz okazał się poważniejszy.

Neuer wznowił niedawno treningi, a we wtorek odbył pierwsze pełne zajęcia z Bayernem. Tego samego dnia został powołany do szerokiej kadry. Jest jednym z czterech bramkarzy wybranych przez Loewa (również Marc-Andre ter Stegen, Bernd Leno i Kevin Trapp), na mundial pojedzie trzech z nich.

"Zobaczymy, jak to będzie wyglądało dzień po dniu. Oczywiste jest, że bez treningu meczowego nie będzie możliwy wyjazd na mistrzostwa świata. On o tym wie. Zobaczymy pod koniec miesiąca lub na początku czerwca, jak sprawy się mają, a później przeprowadzimy uczciwą dyskusję" - zapowiedział Loew.

58-letni trener, który prowadzi kadrę Niemiec od 2006 roku, poinformował we wtorek o przedłużeniu kontraktu z niemiecką federacją do 2022 roku.

Powołania do kadry na mundial nie otrzymał m.in. Mario Goetze, strzelec jedynego gola w finale poprzednich mistrzostw świata - z Argentyną (1:0 po dogrywce). W mijającym sezonie piłkarz Borussii Dortmund borykał się z kłopotami zdrowotnymi. W kadrze na mundial nie ma także napastnika Bayernu Monachium Sandro Wagnera.

Od 23 maja kadra Niemiec będzie przygotowywać się na zgrupowaniu w Tyrolu Południowym. Ostateczny skład kadry Loew musi zgłosić do FIFA do 4 czerwca.

Broniący tytułu Niemcy zagrają na mundialu w grupie F - z Meksykiem, Szwecją i Koreą Południową.

Skład szerokiej kadry Niemiec na mistrzostwa świata:

Bramkarze: Marc-Andre ter Stegen (Barcelona), Manuel Neuer (Bayern Monachium), Bernd Leno (Bayer Leverkusen), Kevin Trapp (Paris Saint-Germain).

Obrońcy: Mats Hummels (Bayern Monachium), Jerome Boateng (Bayern Monachium), Joshua Kimmich (Bayern Monachium), Jonas Hector (FC Koeln), Antonio Ruediger (Chelsea Londyn), Niklas Suele (Bayern Monachium), Marvin Plattenhardt (Hertha Berlin), Matthias Ginter (Borussia Moenchengladbach), Jonathan Tah (Bayer Leverkusen).

Pomocnicy: Toni Kroos (Real Madryt), Thomas Mueller (Bayern Monachium), Marco Reus (Borussia Dortmund), Sami Khedira (Juventus Turyn), Mesut Oezil (Arsenal Londyn), Leroy Sane (Manchester City), Julian Draxler (Paris Saint-Germain), Ilkay Guendogan (Manchester City), Leon Goretzka (Schalke 04 Gelsenkirchen), Sebastian Rudy (Bayern Monachium), Julian Brandt (Bayer Leverkusen).

Napastnicy: Mario Gomez (VfB Stuttgart), Nils Petersen (Freiburg), Timo Werner (RB Lipsk).