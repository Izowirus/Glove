Francuz Julian Alaphilippe z grupy Quick Step wygrał w Bagneres-de-Luchon w Pirenejach, po samotnym finiszu, 16. etap wyścigu kolarskiego Tour de France. Żółtą koszulkę lidera zachował Brytyjczyk Geraint Thomas (Sky).
      
            Alaphilippe, jadący w koszulce najlepszego "górala", wyprzedził o 15 sekund Hiszpana Gorkę Izagirre, Brytyjczyka Adama Yatesa i Holendra Bauke Mollemę. Większe straty ponieśli inni uczestnicy ucieczki.

Grupa faworytów wyścigu, przyprowadzona przez Michała Kwiatkowskiego (Sky), dojechała do mety ze stratą niespełna dziewięciu minut do zwycięzcy.

Etap został przerwany na kilkanaście minut po ok. 26 kilometrach od startu w Carcassonne, gdy drogę kolarzom zagrodzili protestujący rolnicy, a interweniująca policja użyła gazu łzawiącego.

Dyrekcja wyścigu zdecydowała o czasowej neutralizacji etapu w celu opatrzenia kolarzy m.in. lidera klasyfikacji punktowej Słowaka Petera Sagana. Po krótkim postoju zawodnicy ruszyli na trasę za samochodem sędziów.

W jednej z akcji zaczepnych brał udział Rafał Majka (Bora-Hansgrohe), ale razem z trzema zawodnikami uzyskał tylko 20 sekund przewagi. Wkrótce potem od peletonu oderwało się 44 kolarzy. W grupie tej nie było ani Polaków, ani faworytów wyścigu, oszczędzających siły na środowy odcinek.

U stóp ostatniego podjazdu - na przełęcz Portillon - pozostało w czołówce 17 zawodników. Trzy kilometry przed szczytem zaatakował Yates, zyskując 20 sekund przewagi nad Alaphilippe'em. Francuz lepiej sobie radził na zjeździe do mety, wywierał presję na Brytyjczyka, który w pewnym momencie przewrócił się, tracąc szansę na etapowy sukces.

We wtorek doszło też do innych wypadków. Najbardziej spektakularną wywrotkę miał Belg Philippe Gilbert, wpadając w wąwóz na zjeździe z przełęczy Portet d'Aspet. Były mistrz świata jechał wtedy na czele stawki. Kraksa, choć wyglądała groźnie, zakończyła się szczęśliwie dla Belga, który ukończył etap.

26-letni Alaphilippe wygrał drugi odcinek w tegorocznej "Wielkiej Pętli". Wcześniej triumfował w Le Grand Bornand w Alpach.

W środę czeka kolarzy krótki (tylko 65 km), ale bardzo wymagający etap, z trzema wspinaczkami i metą w Saint-Lary-Soulan, gdzie w przeszłości zwycięstwa etapowe odnieśli Zenon Jaskuła (1993) i Rafał Majka (2014).

Wyniki 16. etapu, Carcassonne - Bagneres-de-Luchon (218 km):

1. Julian Alaphilippe (Francja/Quick-Step Floors) - 5:13.22
2. Gorka Izagirre (Hiszpania/Bahrain-Merida) 15 s
3. Adam Yates (Wielka Brytania/Mitchelton-Scott)
4. Bauke Mollema (Holandia/Trek-Segafredo) ten sam czas
5. Domenico Pozzovivo (Włochy/Bahrain-Merida) 18
6. Robert Gesink (Holandia/LottoNL-Jumbo) 37
7. Michael Valgren (Dania/Astana) 56
8. Gregor Muehlberger (Austria/Bora-Hansgrohe) ten sam czas
9. Marc Soler (Hiszpania/Movistar) 1.10
10. Pierre Latour (Francja/AG2R) 1.18
...
21. Michał Kwiatkowski (Polska/Sky) 8.52
75. Rafał Majka (Polska/Bora-Hansgrohe) 19.05
108. Tomasz Marczyński (Polska/Lotto Soudal) 30.47
113. Paweł Poljański (Polska/Bora-Hansgrohe)
136. Maciej Bodnar (Polska/Bora-Hansgrohe) ten sam czas

Klasyfikacja generalna:

1. Geraint Thomas (Wielka Brytania/Sky) - 68:12.01
2. Chris Froome (Wielka Brytania/Sky) 1.39
3. Tom Dumoulin (Holandia/Sunweb) 1.50
4. Primoz Roglic (Słowenia/LottoNL-Jumbo) 2.38
5. Romain Bardet (Francja/AG2R) 3.21
6. Mikel Landa (Hiszpania/Movistar) 3.42
7. Steven Kruijswijk (Holandia/LottoNL-Jumbo) 3.57
8. Nairo Quintana (Kolumbia/Movistar) 4.23
9. Jakob Fulgsang (Dania/Astana) 6.14
10. Daniel Martin (Irlandia/UAE Team Emirates) 6.54
...
28. Rafał Majka (Polska/Bora-Hansgrohe) 33.31
58. Michał Kwiatkowski (Polska/Sky) 1:24.30
91. Paweł Poljański (Polska/Bora-Hansgrohe) 2:01.54
110. Tomasz Marczyński (Polska/Lotto Soudal) 2:21.15
116. Maciej Bodnar (Polska/Bora-Hansgrohe) 2:31.54