W środę w siedzibie Zarządu Infrastruktury Sportowej w Krakowie odbyła się konferencja prasowa z udziałem Wiceprezydent Miasta Krakowa Katarzyny Król, Dyrektora Zarządu Infrastruktury Sportowej w Krakowie Krzysztofa Kowala oraz Dyrektora Generalnego Tour de Pologne Czesława Langa.
      
            „Podpisaliśmy list intencyjny dotyczący wieloletniej współpracy gminy miejskiej Kraków oraz firmy Lang Team. Jestem z tego bardzo dumny, bo Kraków od lat jest jednym z naszych najważniejszych partnerów. Współpracę z tym miastem można przedstawiać jako wzór świadomego zaangażowania w świadomą promocję poprzez sport. Poza tym, Kraków stał się jednym z najważniejszych symboli Tour de Pologne i dzisiaj można już mówić, że to miasto jest dla naszego narodowego wyścigu tak ważne, jak Paryż dla Tour de France” – podkreślił Czesław Lang.

„Kraków na stałe wpisał się na mapę Tour de Pologne i nie wyobrażam sobie, żeby mogło go na niej zabraknąć. Stąd dzisiejszy list intencyjny dotyczący pięciu kolejnych współpracy” – powiedział Krzysztof Kowal. „Już czekamy na tegoroczny wyścig. W piątek, 3 sierpnia, odbędzie się uroczysta prezentacja w Rynku Głównym, a dzień później etap z metą przy Błoniach. Będzie co oglądać” – podkreślił Dyrektor ZIS.

Podczas konferencji zaprezentowano pierwszy etap oraz następne małopolskie odcinki 75. Tour de Pologne UCI World Tour – wyjątkowej edycji przypadającej na 90-lecie wyścigu i 100-lecie odzyskania niepodległości.  Pierwszy etap odbędzie się właśnie w Krakowie, piąty z Kopalni Soli „Wieliczka” do Bielska-Białej, szósty z Zakopanego do BUKOVINA Resort oraz siódmy z BUKOVINA Resort do Bukowiny Tatrzańskiej. „Wcześniej planowaliśmy szósty odcinek z Zakopanego do Popradu, ale Słowacy w ostatniej chwili zmienili plany. Nie chcieliśmy dłużej czekać na ich ostateczną decyzję, więc postanowiliśmy zmienić trasę. Myślę, że ta zmiana jeszcze bardziej zwiększy widowiskowość wyścigu, bo doszedł kolejny trudny finisz, który będzie bardzo atrakcyjny dla kibiców. Myślę, że dawno nie było tak spektakularnego etapu na trasie. Wszystko skończy się podjazdem, po którym kolarze czeka jeszcze krótki, ale bardzo szybki zjazd” – tłumaczy Czesław Lang.

„Będą dwa królewskie etapy w Bukowinie Tatrzańskiej. Na ostatnim etapie nowością będzie szutrowy odcinek przed ścianą BUKOVINA w Gliczarowie” – zdradził Edward Kuchta, prezes fundacji BUKOVINA. „Ważna jest jeszcze jedna kwestia. Już teraz możemy ogłosić, że ostatnie cztery etapy Telewizja Polska pokaże w wymiarze czterech godzin, a więc właściwie całe odcinki. Będą helikoptery i kamery na motocyklach” – dodał Prezes Zarządu Lang Team Adam Siluta.

Krakowska konferencja była też okazją do zaprezentowania filmu historycznego o Tour de Pologne oraz zaproszeń na inne atrakcje związane z wyścigiem. Zmaganiom najlepszych kolarzy świata będzie towarzyszył Kinder+ Sport Mini Tour de Pologne pod patronatem Ministra Sportu i Turystyki Witolda Bańki. To wydarzenie jest od lat integralną częścią naszego narodowego wyścigu. Odbędzie się przy okazji pięciu etapów, między innymi w Krakowie.

Kolejne ważne wydarzenie to TAURON Tour de Pologne Amatorów, który odbędzie się w Bukowinie Tatrzańskiej 10 sierpnia, tuż przed ostatnim etapem wyścigu. Na trasie będą do pokonania dwa podjazdy, czyli „ściana BUKOVINA” i „ściana HARNAŚ”, na których kilka godzin później będą ścigali się zawodowcy. Zapisy wciąż trwają. Szczegóły na stronie: www.rejestracja.langteam.com.pl.