Gwiazdy komedii "Miś" w reż. Stanisława Barei - Zofia Czerwińska i Stanisław Tym - będą gośćmi specjalnego wieczoru Kocham Kino, organizowanego w Łodzi 25 listopada z okazji Światowego Dnia Misia. Podczas dwudniowych obchodów zaplanowano też wiele atrakcji dla najmłodszych.
      
            "Obchodzony 25 listopada Światowy Dzień Misia to wyjątkowe święto. Dedykujemy +temu misiu+ cały weekend. Dla dzieci wspólnie z partnerami Łódzkie Centrum Wydarzeń przygotowało atrakcje już w przeddzień święta, a dla dorosłych - pamiętając, że misiów jest wiele, ale tylko jeden +jest na miarę naszych możliwości+ będzie specjalna projekcja komedii Stanisława Barei z udziałem Stanisława Tyma, Zofii Czerwińskiej, Grażyny Torbickiej i Andrzeja Pągowskiego" - podkreślił wiceprezydent Łodzi Krzysztof Piątkowski na czwartkowej konferencji.

Jak podali organizatorzy, wyjątkowy, otwarty pokaz filmu "Miś" w odrestaurowanej cyfrowo wersji odbędzie się w przyszłą niedzielę (25 listopada) w Kinie Charlie. Panel dyskusyjny przed projekcją poprowadzi Grażyna Torbicka, która wspólnie z gwiazdami komedii oraz grafikiem i autorem wielu filmowych plakatów Andrzejem Pągowskim, zastanowi się, jak współcześnie można odczytywać tę klasyczną pozycję z polskiej filmoteki.

"+Miś+ to kultowa komedia polska, a Ryszard Ochódzki to ikona śmiechu. Powstała w 1980 roku według scenariusza Stanisława Tyma i w reżyserii Stanisława Barei. To jeden z najlepszych polskich filmów komediowych. Chyba wszyscy znamy występujące w nim postaci i cytaty" - dodał animator kultury i szef łódzkiego kina Charlie Sławomir Fijałkowski.

24 listopada odbędzie się szereg wydarzeń skierowanych do rodzin z dziećmi. W restauracji Lokal zaplanowano pokaz animowanego serialu "Przytul mnie"; animacja, której bohaterami są dwa misie, zdobyła wiele nagród m.in. Multivision w Rosji i na Biennale Animacji w Bratysławie.

"Po projekcji animator pokaże dzieciom, jak samodzielnie narysować misie, które wcześniej oglądały na ekranie. Uczestnicy wykonają zabawki optyczne, dzięki którym zobaczą, jak narysowany miś może się poruszać. Będziemy opowiadać najmłodszym o tych misiach, które były ważne dla ich rodziców - Colargolu, Uszatku" - zaznaczyła Iwona Buchcic z agencji Momakin, będącej dystrybutorem "Przytul mnie".