Kraków, 28.07.2013. Widok na Fontannę Chopina na Plantach. (sr/awol)  Archiwum PAP/Stanisław Rozpędzik
                                        

            W weekend turyści  i mieszkańcy Krakowa, planując spacer po krakowskich parkach,  mogą korzystać z bezpłatnej aplikacji na telefon i strony internetowej krakowwzieleni.pl. To pierwszy taki mobilny przewodnik po krakowskich parkach i terenach zieleni.
      
            "Ta innowacyjna aplikacja opracowana została w formie prostego, przejrzystego i funkcjonalnego przewodnika i stanowi dopełnienie strony internetowej. Mamy teraz prosty dostęp do tego, by poznać historię parków, zaplanowanych w nich atrakcji i wydarzeń" - powiedział podczas prezentacji aplikacji dyrektor Zarządu Zieleni Miejskiej w Krakowie Piotr Kempf.

Jego zdaniem, dużym zainteresowaniem będzie się także cieszyła funkcja korzystania z edukacyjnych gier terenowych o różnorodnej tematyce, zarówno przyrodniczej jak i historycznej, dostępna dzięki aplikacji.

W Krakowie znajduje się ponad 40 parków, a o wielu z nich krakowianie już zapomnieli. Niektóre wymagają renowacji i remontu, a aplikacja umożliwi "odkrycie" ich na nowo.

Aplikacja skierowana jest zarówno do mieszkańców, jak i rodziców, nauczycieli, turystów. Ceniącym aktywny wypoczynek da dodatkowy bodziec do ruchu i zabawy na świeżym powietrzu, rodzicom dostarczy pomysłów na ciekawą i pouczającą wyprawę, a nauczyciele będą mogli skorzystać ze scenariuszy zajęć plenerowych. Nie zapomniano także o turystach, którzy będą mieli szansę na odkrycie, wszystkich zielonych skarbów Krakowa – informują twórcy aplikacji.

Pomysłodawcą stworzenia tego narzędzia był Zarząd Zielni Miejskiej w Krakowie.

Bezpłatną aplikację można pobrać na stronie www.krakowwzieleni.pl oraz w Goole Play. W najbliższych dniach będzie dostępna także w Apple Store.