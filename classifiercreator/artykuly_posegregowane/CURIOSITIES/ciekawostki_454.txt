Myślenice, 15.01.2010. Policjanci zjeżdżają na nartach na stoku góry Chełm w Myślenicach k. Krakowa. 30 policjantów rozpoczęło 15 bm. patrole na nartach na stokach w województwie małopolskim. (jb/kkk)  PAP/Jacek Bednarczyk PAP © 2018 / Jacek Bednarczyk
                                        

            Podczas rozpoczynających się w sobotę ferii zimowych bezpieczeństwa na stokach narciarskich będą pilnowali policjanci. Przypominają o zakazie jazdy na nartach po spożyciu alkoholu.
      
            Funkcjonariusze na nartach, w zależności od potrzeby, pojawią się na terenie siedmiu województw: małopolskiego, śląskiego, dolnośląskiego, podkarpackiego, łódzkiego, warmińsko-mazurskiego oraz podlaskiego.

Mundurowi na nartach mają dbać o bezpieczeństwo na trasach - będą zwracać uwagę na zbyt brawurową jazdę, która jest częstą przyczyną wypadków oraz na nietrzeźwych narciarzy. Policja przypomina, że jazda na nartach pod wpływem alkoholu czy środków odurzających jest zabroniona. Policjanci będą wyposażeni w alkotesty. W przypadku, gdy pijany narciarz będzie stwarzał zagrożenie dla innych użytkowników, zostanie wyproszony ze stoku. Za nietrzeźwość na nartach można zostać ukaranym grzywną nawet do 5 tys. zł.

Policjanci będą też kontrolować, czy dzieci jeżdżą w kaskach. Taki ustawowy obowiązek mają młodociani do ukończenia 16-go roku życia, ale ratownicy górscy zalecają wszystkim miłośnikom sportów zimowych używanie kasków ochronnych.

Policjanci na czas ferii przygotowali akcję edukacyjno-informacyjną „Kręci mnie bezpieczeństwo na stoku”. Na potrzeby akcji zostanie utworzona też strona internetowa www.policja.pl/bezpieczenstwo-na-stoku.

Jako pierwsi na zimowy wypoczynek pojadą uczniowie z województw: dolnośląskiego, mazowieckiego, opolskiego i zachodniopomorskiego. Pierwszy turnus ferii potrwa od 13 do 28 stycznia. Jako ostatni - od 10 do 25 lutego - odpoczywać będą uczniowie z województw: kujawsko-pomorskiego, lubuskiego, małopolskiego, świętokrzyskiego, wielkopolskiego.