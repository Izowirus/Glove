Poznań, 12.10.2018. Pływaczka Otylia Jędrzejczak podczas powitania przed lekcją wychowania fizycznego na Poznań Sport Expo, 12 bm. Lekcja była częścią programu "Mistrzynie w szkołach". Około 500 dziewcząt wzięło udział w lekcji wychowania fizycznego pod okiem polskich olimpijek.  PAP/Jakub Kaczmarczyk
                                        

            Rekordowa liczba ponad 300 dzieci ma wziąć udział w niedzielnym treningu pływackim pod okiem Otylii Jędrzejczak w Zatoce Sportu w Łodzi. "Liczy się dobra zabawa, bo drogę w sporcie zaczyna się od polubienia treningów” - zapowiada mistrzyni olimpijska z Aten.
      
            W ramach cyklu Otylia Swim Tour najbardziej utytułowana polska pływaczka, od kilku lat do wspólnych treningów na pływalniach w różnych miastach Polski zaprasza młodzież szkolną, a także ich rodziców, trenerów i nauczycieli wychowania fizycznego. Nieodpłatne zajęcia z młodymi adeptami pływania, na których mogą oni doskonalić swoje umiejętności ma być promocją sportu i zdrowego trybu życia oraz motywacją dla najmłodszych do systematycznego treningu.

"Najważniejsze jest, żeby dzieci dobrze się bawiły, bo tak właśnie zaczyna się drogę w sporcie, od zabawy, od polubienia treningów. Wierzę, że dzieci zakończą niedzielę w stu procentach zadowolone" – podkreśliła Jędrzejczak.

Jak dodała, w Łodzi odbędzie się rekordowa edycja na trasie tegorocznego cyklu. "Najczęściej w zajęciach bierze udział między 100, a 150 dzieciaków. Ale w Łodzi mamy doskonałe warunki, bo jest duża sala gimnastyczna i piękna pięćdziesięciometrowa pływalnia, więc mogliśmy przyjąć więcej uczestników" – wyjaśniła.

W łódzkim treningu pod okiem utytułowanej pływaczki i jej sztabu szkoleniowego ma wziąć udział ponad 300 młodych adeptów pływania. Podczas całodniowych zajęć w Zatoce Sportu czeka ich sporo atrakcji, poczynając od pakietów startowych przygotowanych przez partnerów Fundacji Otylii Jędrzejczak, poprzez wiele godzin świetnej zabawy nie tylko w wodzie. Podczas lekcji dzieci uczą się pływać i doskonalą swoją technikę a także poznają zasady prawidłowej rozgrzewki, czy właściwej postawy na lądzie. Trzykrotnej rekordzistce świata w treningach pomagają byli reprezentanci Polski, szkoleniowcy zawodników startujących na międzynarodowych imprezach, fizjoterapeuci oraz trenerzy przygotowania motorycznego.

Jak podkreśla Jędrzejczak, w szkoleniu przyszłych sportowców, równie istotna jest edukacja rodziców i trenerów. Będą oni mieli okazję spotkać się i porozmawiać z psychologiem sportowym oraz dietetykiem.

"Od samego początku projektu stawialiśmy mocno nie tylko na edukację dzieci, ale również rodziców. Z własnego doświadczenia doskonale wiem, jak ważny dla młodej osoby zaczynającej pływać jest kontakt z psychologiem sportowym. Rodzice dowiedzą się też tego, jak powinna wyglądać dieta adepta pływania" - tłumaczyła mistrzyni olimpijska z Aten.

W tym roku Otylia Jędrzejczak i jej sztab przeszkolą w całej Polsce ponad tysiąc dzieci. Projekt finansowany jest przez Ministerstwo Sportu i Turystyki. Po zajęciach w Łodzi Otylia Swim Tour odbędzie się jeszcze w Krakowie (27 października) i Toruniu (17 listopada).