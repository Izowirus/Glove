Wrocław, 21.03.2015.
Krajowe zawody agility „Wielka Partynicka o Złotą Podkowę” rozegrano, 21 bm. na wrocławskim Torze Wyścigów Konnych.
Zawody agility polegają na bezbłędnym pokonaniu przez psa toru przeszkód w jak najszybszym czasie. Czworonoga prowadzi właściciel, wydając komendy głosowe i ruchowe. (mk/cat)
PAP/Maciej Kulczyński PAP © 2017 / Maciej Kulczyński
                                        

            Specjalny wybieg, gdzie psy mają się socjalizować przede wszystkim przez kontakt z innymi psami i wolontariuszami, powstał w Schronisku dla Zwierząt w Białymstoku. Będzie tam przebywało kilka psów, ma to zwiększyć szanse czworonogów na adopcję.
      
            Tzw. wybieg eksperymentalny jest jedynym tego typu wybiegiem, który działa przy schronisku w kraju - powiedziała PAP kierowniczka białostockiego schroniska Anna Jaroszewicz.

Jej zdaniem wybieg tworzy "optymalne warunki" dla psów. Zwróciła uwagę, że psy są zwierzętami stadnymi, a psowate w naturze żyją w zróżnicowanych wiekowo grupach. Dzięki temu - zauważyła Jaroszewicz - jedne od drugich uczą się tych najwłaściwszych socjalnych zachowań.

"Stąd pomysł, by stworzyć podobne warunki psom przebywającym w schronisku. Taki wybieg będzie miał na celu, aby te psy, które mają problemy w kontakcie z ludźmi i innymi psami, nauczyły się socjalnych zachowań" - powiedziała Jaroszewicz.

Wybieg, który oficjalnie otwarto w sobotę, ma ok. 150 metrów kw. Znalazła się tam m.in. wiata z pomieszczeniami dla psów, budy, basen oraz urozmaicone podłoże tak, by psy mogły przyzwyczajać się do chodzenia po różnym gruncie, a także wybrać gdzie chcą spędzić czas. Jest też pomieszczenie przypominające domowy pokój - stoi tam łóżko, fotele, stół, w oknach wiszą firanki, a na ścianach obrazki.

Wszystko zostało ogrodzone, nasadzono krzewów i ziół, które uspokajają psy. Wybieg będą odwiedzać wolontariusze i pracownicy schroniska, by zwierzęta mogły uczyć się nawiązywania więzi z człowiekiem.

Na wybiegu ma przebywać do ośmiu psów. Jaroszewicz powiedziała, że będą to zwierzęta w różnym wieku, z różnym temperamentem. Dodała, że psy te będą miały szansę nauczyć się zachowań, które są bardzo pożądane przy adopcji, jak właśnie kontakt z człowiekiem, prawidłowe zachowania wobec innych psów, czy w obecności ludzi.

Wybiegł powstał m.in. dzięki środkom zebranym na jednym z portali crowdfundingowych, ale też wolontaryjnej pracy różnych osób.

Schronisko dla Zwierząt w Białymstoku prowadzone jest przez miasto, przebywa w nim ok. 200 psów. Od ponad roku działają w nim wolontariusze, dzięki którym psy wychodzą na spacery i mają kontakt z ludźmi. Organizowane są też, cieszące się dużym zainteresowaniem, miejskie spacery, podczas których każdy białostoczanin może wyprowadzić psa na spacer. Najbliższy zaplanowany jest na 30 września.

Sylwia Wieczeryńska