Wrzesień jest miesiącem licznych na Półwyspie Iberyjskim zbiorów winogron. Wyrabiane z nich wina, a właściwie sam proces przygotowywania moszczu, przyciągają do hiszpańskich gmin licznych turystów.

      
            Z roku na rok w Hiszpanii przybywa szlaków turystycznych oaz firm specjalizujących się w oprowadzaniu urlopowiczów, głównie cudzoziemców po plantacjach winogron oraz zakładach winiarskich. Zyskują na tym również drobni plantatorzy.

Jak powiedziała PAP Life Maria Silva z gospodarstwa rolnego koło miejscowości Alcantara, w zachodniej Hiszpanii, nie tylko gminy, ale i poszczególni właściciele upraw winogron oraz firm wyrabiających wina zabiegają o organizację imprez służących przyciąganiu zagranicznych turystów.

„Wino jest jednym z synonimów Hiszpanii, dlatego licznie odwiedzający nasz kraj obcokrajowcy często zabierają je ze sobą w drogę powrotną. Wielu, szczególnie tych bardziej wymagających, chciałoby jednak przed wyjazdem zobaczyć jak przygotowuje się moszcz, z którego powstanie trunek” - wyjaśniła Silva.

Z roku na rok w całej Hiszpanii przybywa też masowych imprez, tzw. vendimias, związanych z rozpoczynającym się we wrześniu winobraniem. Szczególnie im przychylne są władze samorządów oddalonych od głównych szlaków turystycznych i często z własnej inicjatywy organizują festyny służące promocji lokalnych trunków oraz regionu.

Jedne z najpopularniejszych świąt winobrania w Hiszpanii organizowane są w autonomicznym regionie Katalonii. W samej tylko prowincji barcelońskiej, słynącej z win typu Penedes, Alella, Pla de Bages i Cava, organizowanych jest kilkadziesiąt imprez związanych z winobraniem. Organizatorzy wielu z nich często zachęcają miejscową ludność do ubioru w tradycyjne stroje regionu w celu uatrakcyjnienia turystom święta.

W katalońskich winnicach oferta dla turystów jest już na tyle rozbudowana, że pojawiły się wyspecjalizowane firmy organizujące „winne wycieczki” dostosowane do kieszeni i oczekiwań poszczególnych klientów. Wśród oryginalnych projektów jest zwiedzanie winnic quadem, helikopterem oraz udział w pikniku w środku rozległej plantacji win Allela.

W Katalonii, a także w innych regionach Hiszpanii, święta związane z vendimias przypadną w tym roku na przełom września i października. Jedna z najstarszych uroczystości, licząca już 55 lat Fiesta de la Vendimia odbędzie się pomiędzy 8 i 9 października w Sitges. Poza pokazami lokalnej gastronomii uczestnicy święta będą mogli też wystartować w konkursie na „Najlepszego Udeptywacza Winogron”.

“Coraz częściej drobni przedsiębiorcy rolni wyrabiający mało znane w Hiszpanii marki win oferują za pośrednictwem internetu pokoje w swoich gospodarstwach. Ich goście mają tam okazję zobaczyć na własne oczy jak wyrabia się wino, a przy okazji odpocząć na łonie natury” - dodała Silva.

Marcin Zatyka