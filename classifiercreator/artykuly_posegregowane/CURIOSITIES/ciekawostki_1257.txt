Na portalach społecznościowych kobiety częściej używają słów kojarzących się z czułością i ugodowością, a mężczyźni częściej stosują zwroty związane z rywalizacją i walką – czytamy na łamach „PLOS ONE”.

      
            Naukowcy z Uniwersytetu Stony Brook, Uniwersytetu Pensylwanii (USA) oraz Uniwersytetu w Melbourne (Australia) postanowili przyjrzeć się postom umieszczanym na Facebooku – popularnym portalu społecznościowym – pod kątem różnic międzypłciowych. Doszli do wniosku, że język kobiet charakteryzuje się wysokim poziomem współczucia, serdeczności i ugodowości, tymczasem język mężczyzn cechuje się szorstkością i przedmiotowością, co pozostaje w zgodzie ze stereotypowym postrzeganiem przedstawicieli obojga płci.

Po przeanalizowaniu ponad 10 milionów wiadomości badacze ustalili, że kobiety częściej niż mężczyźni nawiązują w rozmowach do tematów dotyczących ludzi i relacji interpersonalnych, przy czym najpopularniejsze słowa, które stosują to: wspaniały (wonderful), szczęśliwy (happy), urodziny (birthday), córka (daughter), dziecko (baby), podekscytowany (excited) i wdzięczny (thankful).

Mężczyźni dyskutują raczej o przedmiotach, używają wielu argumentów i skłaniają się ku rywalizacji, a nawet wrogości. Panowie najczęściej wybierają zwroty, takie jak: swoboda (freedom), wolność (liberty), wygrać (win), przegrać (lose), walka (battle) i wróg (enemy).

Co ciekawe, pomimo różnic w obrębie stosowanego języka, kobiety i mężczyźni cechują się podobnym poziomem asertywności.

„Podczas gdy niektóre prace sugerują, że mężczyźni są generalnie bardziej asertywni niż kobiety, język wykorzystywany na Facebooku tego nie odzwierciedla. Z naszych analiz wynika nawet, że kobiety używają nieco bardziej asertywnego języka niż mężczyźni” – komentuje jeden z badaczy H. Andrew Schwartz.

„Analiza języka na portalu społecznościowym pozwoliła nam na świeże spojrzenie na różnice pomiędzy płciami” – dodaje.

O szczegółach badania można przeczytać pod adresem: DOI: 10.1371/journal.pone.0155885