W 200. rocznicę śmierci Tadeusza Kościuszki Poczta Polska wydała znaczek z jego wizerunkiem. Znaczek trafił do obiegu w sobotę - poinformowała w sobotę PAP Poczta Polska.

      
            Sejm ustanowił rok 2017 Rokiem Tadeusza Kościuszki. Z tej okazji w całym kraju są planowane wydarzenia, upamiętniające bohatera. Jedne z najbardziej uroczystych obchodów będą się odbywać w Krakowie – tutaj głównym organizatorem jubileuszu jest Komitet Kopca Kościuszki. Obchody objęło patronatem UNESCO.

Poczta Polska z okazji rocznicy wyemitowała okolicznościowy znaczek w nakładzie 160 tys. sztuk. Wydanie jest dostępne w punktach stacjonarnych Poczty oraz w jej sklepie internetowym.

Na znaczku widnieje portret Kościuszki, wykonany przez nieznanego artystę. Tło znaczka wypełnia fragment obrazu „Bitwa pod Racławicami” Aleksandra Orłowskiego.

Tadeusz Kościuszko (1746-1817) był polskim i amerykańskim generałem, Najwyższym Naczelnikiem Siły Zbrojnej Narodowej ogólnonarodowego powstania, zwanego insurekcją kościuszkowską. Walczył o niepodległość Stanów Zjednoczonych.

"Tadeusz Kościuszko zajmuje szczególne miejsce w panteonie narodowych bohaterów. Jest symbolem wolności i wzorem patrioty nie tylko dla obywateli Rzeczypospolitej Polskiej. Uosabiał najlepsze wartości: tolerancję i równość; Thomas Jefferson, jeden z autorów amerykańskiej Deklaracji Niepodległości, nazwał Tadeusza Kościuszkę najprawdziwszym synem wolności, oddając mu hołd w związku z jego działalnością w Stanach Zjednoczonych Ameryki" – zaakcentował Sejm w uchwale ustanawiającej rok Kościuszki.