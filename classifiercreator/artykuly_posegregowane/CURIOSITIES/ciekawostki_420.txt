Chicago zyskało miano najbardziej ekscytującego miasta na świecie według Time Out City Life Index. Miasto kusi licznymi restauracjami i barami, przyjazną atmosferą i zapleczem kulturalnym.

      
            Spośród 32 miast na całym świecie to Wietrzne Miasto uznano za najlepsze i najbardziej ekscytujące. Chicago uwodzi przede wszystkim doskonałą zabawą - bary i restauracje, muzyka na żywo, zaplecze kulturalne. Już drugi rok z rzędu Chicago znalazło się na szczycie notowania Time Out City Life Index, w którym ocenia się miasta pod względem kulinarnym, kulturalnym, życzliwości mieszkańców, przystępnych cen, szczęścia i zadowolenia z życia.

Na drugim miejscu notowania znalazło się Porto, które po raz pierwszy uwzględniono w zestawieniu. Porto zalicza się do najbardziej przyjaznych miejsc, okazuje się być również miastem, w którym najszybciej znajdziemy przyjaciół i miłość.

Nowy Jork - to miasto, które się kocha albo nienawidzi. Jednak wielu z nas darzy Wielkie Jabłko ciepłym uczuciem. To miejsce ma w sobie trudną do opisania energię; za dnia kusi wspaniałym zapleczem kulturalnym, nocą możemy bawić się w najlepszych klubach, restauracjach i niepozornych knajpkach. To jedno z najchętniej odwiedzanych miast na świecie, choć jak wskazują badania 34 proc. Nowojorczyków nie przepada za turystami.

Czwarte miejsce to Melbourne - stolica szczęśliwych ludzi. W pierwszej dziesiątce znalazły się również: Londyn, Madryt, Manchester, Lizbona, Filadelfia i Barcelona.