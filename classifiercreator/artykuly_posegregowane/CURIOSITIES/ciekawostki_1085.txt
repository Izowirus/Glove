Poznań, 21.10.2016. Targi Poznań Game Arena 2016 -  największa impreza poświęcona elektronicznej rozrywce rozpoczęła się, 21 bm. na terenie Międzynarodowych Targów Poznańskich. Odwiedzający - miłośnicy gier komputerowych -  mogą liczyć na premierowe pokazy gier oraz prezentacje nowoczesnych technologii i urządzeń. Targi potrwają do 23 bm. (jk/cat) 
PAP/Jakub Kaczmarczyk PAP © 2016 / Jakub Kaczmarczyk
                                        

            Ponad 160 wystawców, 800 stanowisk do gier oraz mnóstwo multimedialnej rozrywki czeka na zwiedzających podczas 11. edycji Poznań Game Arena, która w piątek rozpoczęła się w pawilonach Międzynarodowych Targów Poznańskich.
      
            Poznań Game Arena to jedne z największych w Europie targów gier, rozrywki i multimediów. W tym roku w stolicy Wielkopolski pojawią się największe światowe firmy specjalizujące się w tej branży, łącznie zaprezentuje się 160 wystawców w ośmiu największych halach MTP.

"Poznań Game Arena to największa impreza tego typu w Europie Środkowo-Wschodniej i trzecia na całym kontynencie po targach w Kolonii i Paryżu. Przed rokiem w ciągu trzech dni odwiedziło nas ok. 66 tysięcy osób. W tym roku znacznie powiększyliśmy powierzchnię dla wystawców, dzięki czemu zwiedzający będą mieli też lepszy komfort. Liczymy, że pojawi się ich ponad 70 tysięcy" - powiedział PAP wicedyrektor projektu PGA Dariusz Wawrzyniak.

Targi to prawdziwe święto przede wszystkim dla fanów gier komputerowych. W Poznaniu będą dostępne wszystkie najnowsze i najbardziej znane na rynku wydawnictwa, m.in.: League of Legends, Overtwatch, Counter-Strike, Forza Horizon czy FIFA 17.

"Multimedialna rozrywka jest tak wszechstronna, że każdy coś znajdzie dla siebie. Przygotowaliśmy kilkadziesiąt stanowisk z VR-em, czyli wirtualną rzeczywistością. Duża atrakcją dla zwiedzających są, jak zawsze, turnieje e-sportowe, będziemy grali we wszystkie najpopularniejsze tytuły. Swoje miejsce znajdą też youtuberzy, w Poznaniu będzie można spotkać największe gwiazdy kanału YouTube" - powiedział Wawrzyniak.

Dla nieco starszych gości przygotowano Strefę Retro. Na starym, oryginalnym sprzęcie będzie można spróbować swoich sił w gry, które były popularne wiele lat temu.

Organizatorzy, podobnie jak w poprzednich edycjach, stworzyli Strefę Twórców Niezależnych. Jest ona dedykowana mniejszym firmom, które właśnie przygotowują się do wydania swoich pierwszych tytułów, lub są świeżo po ich premierze.

"Gdy trzy lata temu zaczynaliśmy tworzenie tej strefy, mieliśmy 13 stoisk. W tym roku będzie ich ponad 70. To pokazuje, jak bardzo ten rynek rośnie praktycznie z każdym miesiącem. W Polsce obecnie jest zarejestrowanych ok. 300 firm, które tworzą gry i jesteśmy dumni, że duża część z nich pokaże się w Poznaniu" - podkreślił Wawrzyniak.

Podczas trzydniowych targów odbędzie się konferencja poświęcona tworzeniu gier w Polsce. W ubiegłym roku wystąpiło aż 126 prelegentów, a wzięło w niej udział blisko trzy tysiące uczestników.

Piątek, pierwszy dzień imprezy, adresowany jest do profesjonalistów, mediów i gości specjalnych. W sobotę i niedzielę targi otwarte będą od godz. 9.