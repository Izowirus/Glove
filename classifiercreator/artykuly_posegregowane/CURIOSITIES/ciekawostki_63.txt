Za 50 mln dolarów sprzedany został w Genewie na aukcji pod szyldem Christie's największy na świecie różowy diament Pink Legacy, którego masa wynosi 18,96 karata. To rekordowa suma za diament w tym kolorze.
      
            Diament nabyła firma Harry Winston. "2,6 mln dolarów za karat to światowy rekord ceny za jeden karat w przypadku diamentu różowego. To Leonardo da Vinci wśród diamentów" - powiedział Francois Curiel, szef aukcji Christie’s w Europie.

Poprzedni rekord został osiągnięty w 2017 roku w Hongkongu, gdy dom aukcyjny Christie's sprzedał "Różową obietnicę", owalny diament o masie wynoszącej prawie 15 karatów za nieco ponad 32 mln dolarów (2,17 mln dolarów za karat).

Diament Pink Legnacy został znaleziony w kopalni południowoafrykańskiej około sto lat temu przez firmę wydobywczą De Beers, należącą do słynnej rodziny Oppenheimerów. Eksperci podkreślają, że znalezienie kamienia w tym kolorze o masie przekraczającej 10 karatów jest niezwykle rzadkie, stąd tak wysoka cena tego diamentu.