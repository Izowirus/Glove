Sokole, 11.05.2016. Wypuszczone żubry. W Nadleśnictwie Żednia wypuszczono na wolność.  PAP © 2016 / Artur Reszko
                                        

            Rekordową liczbę, niemal 40 ton żołędzi i kasztanów zebrano w tym roku dla żubrów z pszczyńskiej zagrody. Jej pracownicy podkreślili, że mieszkające tam zwierzęta nie są w stanie przejeść takiej ilości, dlatego podzielą się darami ze stadem z rezerwatu w Jankowicach.
      
            Ten okazały zbiór to efekt rozstrzygniętego właśnie konkursu na największą ilość przyniesionych tych jesiennych owoców leśnych, które zasilą zimową spiżarnię zagrody. Wyróżnienia przyznano w trzech kategoriach: przedszkola, szkoły podstawowe oraz osoby indywidualne. W tej ostatniej tylko zwycięzca - samodzielnie - podarował ponad tonę pokarmu.

Łącznie uczestnicy konkursu przynieśli 39,4 tony żołędzi i kasztanów. To o ponad 2,5 razy więcej niż poprzednio.

"Już w zeszłym roku mieliśmy rekordową ilość żołędzi i kasztanów - 15,5 tony. W tym zostaliśmy wręcz nimi zasypani. Łącznie przywieziono do nas 39,4 tony żołędzi, +bączków+ oraz kasztanów" - mówił Michał Pawlak z zarządzającej pszczyńską zagrodą Agencji Rozwoju i Promocji Ziemi Pszczyńskiej.

Żubry, sarny, daniele oraz muflony z pszczyńskiej zagrody nie są jednak w stanie przejeść takiej ilości tych jesiennych owoców natury, będących przysmakiem tych zwierząt. "W ubiegłym roku 15 ton wystarczyło nam do karmienia zwierząt aż do lata. Tegorocznymi, rekordowymi zbiorami postanowiliśmy się podzielić ze stadem pszczyńskich żubrów z rezerwatu w Jankowicach" – podał, cytowany w komunikacie, dyrektor zagrody Grzegorz Czembor.

Do tego rezerwatu "Żubrowisko" przewieziono już 10 ton żołędzi i kasztanów. Stado tam żyjące liczy ponad 40 osobników.

Konkurs żołędziowy trwał od połowy września do połowy listopada. Klasyfikacja prowadzona była w trzech kategoriach - przedszkola, szkoły oraz uczestnicy indywidualni. Nagrody przyznano za trzy najlepsze miejsca w każdej z nich.

Jak podała Agencja Rozwoju i Promocji Ziemi Pszczyńskiej, w kategorii przedszkola wygrała placówka im. Juliana Tuwima z Pszczyny (za zebranie blisko 2,5 tony), w kategorii szkoły – Szkoła Podstawowa nr 9 w Łące (blisko 3,4 tony), a indywidualnie - Kacper Niedziela z Mikołowa, samodzielnie podarowując ponad 1,1 tony pokarmu.

Nagrody ufundowali: Wojewódzki Fundusz Ochrony Środowiska i Gospodarki Wodnej w Katowicach oraz Agencja Rozwoju i Promocji Ziemi Pszczyńskiej.

W 2015 r. minęło 150 lat od sprowadzenia żubrów do Pszczyny. Zwierzęta zostały sprowadzone przez księcia von Pless Jana Henryka XI Hochberga. Mieszkające w rezerwacie w Jankowicach stado obecnie liczy ponad 40 żubrów. Kilku osobników oglądać można w zlokalizowanej niedaleko centrum miasta Pokazowej Zagrodzie Żubrów w Pszczynie.