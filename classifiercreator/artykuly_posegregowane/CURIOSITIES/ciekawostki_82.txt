Uczniowie radomskiej szkoły samochodowej wyremontowali Fiata 126p, którym znany podróżnik Arkady Paweł Fiedler przemierzył Afrykę i Azję. "Maluch" jest gotowy do kolejnej wyprawy - tym razem po obydwu Amerykach.
      
            Podróż małym fiatem po obydwu kontynentach amerykańskich będzie kolejnym etapem realizowanego przez Fiedlera od blisko 10 lat projektu "Po drodze". "Na ten projekt składają się trzy podróże: dwie odbyte w poprzednich latach - po Afryce i Azji, które udało mi się przejechać moim +maluchem+. Pozostały mi jeszcze dwie Ameryki; planuję wyruszyć z Alaski w Ameryce Północnej i dojechać na sam kres Ameryki Południowej - do Patagonii" - powiedział Fiedler.

Podróżnik zaznaczył, że po remoncie w Radomiu, jego auto wygląda jak z salonu. "Samochód dostał nowe życie i na pewno będzie długo służył" - zauważył.

Auto wjechało na warsztat radomskiej "samochodówki" w listopadzie ub. roku. Fiacik został rozebrany na części. Niektóre z nich zostały wymienione na nowe, dokonano napraw mechanicznych, blacharskich i lakierniczych.

Mirosław Zawadzki z Zespołu Szkół Samochodowych w Radomiu przyznał, że łatwiej było rozebrać pojazd na części niż go złożyć. "W trakcie prac okazało się, że taki prosty pojazd jak polski Fiat 126p posiada wiele niespodzianek technologicznych" - zauważył nauczyciel.

Pomimo że wykonujący remont uczniowie dysponowali materiałami teoretycznymi, takimi jak katalogi i książki napraw "malucha", to nie udało się uniknąć kilku błędów. "Trzeba było nieraz coś wyjąć, żeby coś innego włożyć, aby te prace doprowadzić do końca" - zaznaczył Zawadzki. Dodał, że była to jednak cenna nauka dla przyszłych mechaników samochodowych. "Najpierw się planuje prace, a dopiero później wykonuje. Uczniowie również z tego wyciągnęli wnioski i następne czynności były już bardziej przemyślane" - dodał nauczyciel.

Zespół Szkół Samochodowych w Radomiu już od kilkunastu lat zajmuje się renowacją starych pojazdów.

Arkady Paweł Fiedler (ur. 1976) jest wnukiem znanego pisarza, podróżnika i przyrodnika Arkadego Fiedlera. Przemierzył Fiatem 126p już ponad 16 tys. km dróg w Afryce, 22 tys. km - w Azji i 10 tys. km w Europie.