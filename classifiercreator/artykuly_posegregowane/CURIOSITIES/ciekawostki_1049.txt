Nowoczesny, w pełni niskopodłogowy tramwaj Moderus Gamma, mogący pomieścić 244 pasażerów, zaprezentowano w piątek w podpoznańskich Biskupicach. Pojazd wyprodukowany  przez firmę Modertrans już w przyszłym miesiącu ma odbyć jazdy testowe po poznańskich torowiskach.
      
            Moderus Gamma to następca modeli - Alfa i Beta, które obecnie wożą pasażerów w Gdańsku, Poznaniu, Elblągu, Szczecinie i aglomeracji śląskiej. Zaprezentowany w piątek nowy tramwaj jest całkowicie niskopodłogowym, co wyróżnia go od poprzedników. "Model Alfa posiadał wyłącznie wysoką podłogę, Beta była pojazdem częściowo niskopodłogowym. Gamma to z kolei 100 procent niskiej podłogi, przez całą długość nie ma żadnych stopni, przechyleń, można swobodnie się poruszać. Gabarytowo nowy tramwaj jest bardzo podobny do tych wcześniej oferowanych, ale posiada całkiem inny design" - powiedział wiceprezes Modertrans Jarosław Bakinowski. Pojazd ma 32 metry długości i dysponuje 244 miejscami w tym 66 siedzącymi. Posiada szereg udogodnień dla pasażerów - ergonomiczne poręcze, intercomy do kontaktu z motorniczym, rozbudowany system informacji, ładowarki USB oraz jest w pełni klimatyzowany. Posiada także rampy i specjalne stanowiska dla osób niepełnosprawnych.  Nowoczesna i innowacyjna jest także kabina motorniczego. Znajdują się w niej panele dotykowe, nastawnik jazdy zintegrowany z fotelem i przyciski w podłokietniku, które podnoszą komfort pracy motorniczego.

Prototyp powstał przy dużej pomocy Zakładu Pojazdów Szynowych Politechniki Poznańskiej. Dzięki symulacjom przeprowadzonym przez pracowników uczelni, ruch poszczególnych członów oraz całej bryły tramwaju, a także jego masa, zostały zoptymalizowane.

Jak dodał Bakinowski, pojazd jest praktycznie gotowy do użytkowania i gotowy do jazd próbnych. 

"W przeciągu dwóch-trzech tygodni tramwaj powinien jeździć po Poznaniu. Oczywiście, na początku jazdy testowe będą odbywały się nocą. Trwają już finalne procedury w zakresie uzyskania homologacji i wkrótce będzie on dopuszczony także do ruchu z pasażerami" - podkreślił.
 Pojazd powstał w ramach projektu "Innowacyjny tramwaj miejski" i kosztował ponad 14 mln zł. Był on współfinansowany przez Narodowe Centrum Badań i Rozwoju oraz przez Europejski Fundusz Rozwoju Regionalnego. Wartość dofinansowania wyniosła 5,6 mln zł.