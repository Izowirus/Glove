PAP/Grzegorz Michałowski
      
            
        

        
        PAP/Grzegorz Michałowski
      
            
        

        
        PAP/Grzegorz Michałowski
      
            
        

        
        PAP/Grzegorz Michałowski
      
            
        

        
        PAP/Grzegorz Michałowski
      
          
  


  
            Wielokolorowa, przestrzenna instalacja artystyczna pojawiła się na ścianie jednej z kamienic na pl. Wolności w Łodzi. To kolejna praca w ramach programu Łódzkiego Centrum Wydarzeń, który ma prezentować łodzianom jak najszerszą paletę rozwiązań plastycznych.
      
            Jak wyjaśniła autorka pracy Marta Krześlak, studentka V roku ASP w Łodzi, inspiracją była dla niej informacja o zmianie ekosystemu w obrębie Wielkiej Rafy Koralowej u wybrzeży Australii, w której - z powodu ocieplenia klimatu - wymiera życie.

Przestrzenna instalacja z różnokolorowej pianki poliuretanowej została przymocowana do ściany w podcieniach jednej z kamienic przy pl. Wolności - w ścisłym centrum Łodzi. Praca ma ponad dwadzieścia metrów długości, trzy metry wysokości; jej integralną częścią jest również dźwięk, który można usłyszeć, wchodząc do podcieni.

"Pianka poliuretanowa jest tworzywem sztucznym, materiałem, który produkowany jest masowo, często w wielkich fabrykach generujących ogromne szkody dla środowiska. Równocześnie pianka kojarzy się z miłym, sensualnym doświadczeniem, jest przedmiotem do dotykania. Moja rafa koralowa jest pasożytem na ścianie budynku. Chciałam, aby była ogromną, organiczną formą, wyolbrzymioną i przytłaczającą przestrzeń" - powiedziała Krześlak.

"Chciałabym, by instalacja +Wszystko się ułoży+ była miłym doświadczeniem, momentem, w którym idąc przez miasto z +nosem w telefonie+, śpiesząc się na autobus, zanurzeni w codzienności natykamy się na zaburzenie przestrzeni, jakim jest organiczna rzeźba na ścianie budynku. Zaburzeniem, ale jednak sytuacją przyjemną i łatwą do oswojenia" - podkreśliła autorka.

Artystka wykorzystuje w swojej twórczości wideo, fotografię oraz tworzy instalacje w przestrzeni; brała udział w wystawach zbiorowych w kraju i za granicą m. in. w Muzeum Sztuki Nowoczesnej w Warszawie, Muzeum Sztuki w Łodzi, Galerii Labirynt w Lublinie, Akademii Sztuki w Szczecinie, Oktogon der HfBK Dresden.

"Wszystko się ułoży" to ostatnia z planowanych na ten rok przez Łódzkie Centrum Wydarzeń (ŁCW) instalacji artystycznych; dzięki tej instytucji od dwóch lat regularnie powstają one w ścisłym centrum miasta. Praca ma być eksponowana na pl. Wolności przez 2-3 miesiące.

Według kuratora ŁCW ds. sztuki w przestrzeni miejskiej Michała Bieżyńskiego, kierunek, w którym zmierzać będą prezentacje sztuki w przestrzeni publicznej w Łodzi wskazany został przez złożoną z 1,3 tys. stalowych prętów płaskorzeźbę "Cisza" umieszczoną dwa lata temu na ścianie przy ul. Wólczańskiej 13.

"Odchodzimy od realizacji malarskich na rzecz obiektów przestrzennych, niekiedy nawet kosztem ich tymczasowości. Istotne, aby powstawały różnorodne obiekty sztuki – rzeźby, płaskorzeźby, instalacje artystyczne, realizacje site-specific. Do prac artystycznych wykorzystywane są rozmaite materiały i technologie, co sprawia, że realizacje te są mocno zróżnicowane. Naszym celem jest zaprezentowanie mieszkańcom jak najszerszej palety rozwiązań plastycznych, aby poza płaszczyzną stricte artystyczną, projekty pełniły funkcję edukacji wizualnej" - zaznaczył.

Na szczególną uwagę - zdaniem Bieżyńskiego - zasługują projekty wykorzystujące nowoczesne technologie, np. instalacja "Beothuk" Tomasza Kajszczarka, do której dołączone zostało stałe źródło internetu oraz odsłonięta właśnie praca Marty Krześlak, która jest także realizacją dźwiękową.

Kurator podkreślił też, że działania artystyczne organizowane przez ŁCW funkcjonują jako program sztuki miejskiej, w ramach którego poszczególne realizacje tworzone są w różnych miesiącach.