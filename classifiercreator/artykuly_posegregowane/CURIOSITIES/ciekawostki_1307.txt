Elbląg, 21.04.2015. Na wieży, pochodzacej z XIII wieku katedry św. Mikołaja w Elblągu otwarto, 21 bm. taras widokowy dla turystów usytuowany na wysokości 68 m, na który wiodą spiralne schody mające 366 stopni. Punkt widokowy wyposażono w lunety pozwalające oglądać panoramę Żuław, Zalew Wiślany, jezioro Drużno, a przy dobrej pogodzie, nawet kontury zamku w Malborku. Wieża katedry św. Mikołaja ma 97 m i jest uważana za najwyższy obiekt sakralny po prawej stronie Wisły. (soa) Archiwum PAP/Tomasz Waszczuk
                                        

            Turyści mogą korzystać od piątku z tarasu widokowego na szczycie wieży katedry św. Mikołaja w Elblągu. Dzięki ubiegłorocznej rewitalizacji zabytkowa budowla stała się jedną z największych atrakcji turystycznych tego miasta.
      
            O otwarciu katedralnej wieży dla zwiedzających - poinformował w piątek elbląski urząd miasta. Taras widokowy na wysokości 68 m będzie czynny do połowy października przez sześć dni w tygodniu, od wtorku do niedzieli. W pogodne dni widać stamtąd nie tylko panoramę Elbląga i Żuław z pobliskim jeziorem Drużno, ale nawet zarysy - odległego o 30 km - Malborka.

Zabytkowa budowla, która została w ub. roku gruntownie zrewitalizowana, szybko stała się jedną z głównych atrakcji turystycznych miasta. "Przez pierwsze sześć miesięcy, zanim wieża została zamknięta na zimę, odnotowano 27 tys. wejść. Takie zainteresowanie przeszło nasze oczekiwania, bo zakładano, że będzie ją odwiedzać 5 tys. osób rocznie" - powiedział PAP Łukasz Mierzejewski z elbląskiego magistratu.

Na wieżę prowadzi ponad 360 schodów, wchodzi się ok. 15 minut. W połowie drogi na szczyt urządzono strefę odpoczynku z miejscami do siedzenia. Na tarasie są lunety umożliwiające obserwację okolicy. Jednorazowo może przebywać tam do 10 osób - na dole przy wejściu zamontowano specjalne bramki, które ograniczają liczbę zwiedzających.

Wieża katedry św. Mikołaja ma 97 m i jest uważana za najwyższy obiekt sakralny po prawej stronie Wisły. Najwyższa w Polsce jest bazylika w Licheniu, której wieża ma ponad 141 m.

Rewitalizacja wieży i skweru w Elblągu kosztowała blisko 3,8 mln zł. Większość tej kwoty pochodziła z unijnego programu Warmia i Mazury, miasto dołożyło 970 tys. zł, a parafia 240 tys. zł.

Katedra pw. św. Mikołaja - patrona żeglarzy i kupców - pochodzi z XIII wieku. Została gruntownie przebudowana po pożarze, spowodowanym uderzeniem pioruna w 1777 r. W 1907 r. wzniesiono wieżę w stylu renesansowym o konstrukcji ceglano-stalowej. Świątynia została ponownie zniszczona podczas radziecko-niemieckich walk o miasto pod koniec II wojny św. Obecny kształt uzyskała po odbudowie prowadzonej w latach 1948-65. 