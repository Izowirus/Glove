Ikona muzyki disco polo, Zenon Martyniuk wystąpi z zespołem Akcent na imprezie sylwestrowej TVP w Zakopanem. Gwiazdor przyjedzie do stolicy Podhala razem z żoną, która jest wielbicielką gór.
      
            „To dla mnie wyróżnienie, że zostałem zaproszony na zabawę sylwestrową organizowaną przez telewizją Dwójkę, że będę mógł wystąpić obok gwiazd tak dużego formatu - i z Polski, i zza granicy” – powiedział PAP Life Zenon Martyniuk, lider discopolowego zespołu Akcent. „Zaśpiewam piosenki, które rozgrzeją publiczność do czerwoności. Czyli na pewno „Życie to są chwile”, +Przez twe oczy zielone+, może też +Pszczółkę Maję+” – zapowiada Martyniuk.

Lider zespołu Akcent jeszcze nigdy nie spędzał Sylwestra w górach. Do Zakopanego pojedzie razem z żoną. Jak przyznał Martyniuk, jego partnerka ma słabość do gór, i to o każdej porze roku.

Podczas zabawy sylwestrowej w Zakopanem zabrzmią hity ostatnich miesięcy oraz niezapomniane przeboje, które od lat bawią kolejne pokolenia, jak np. "Małgośka", "Niech żyje bal", "To nie ja byłam Ewą", "Dziwny jest ten świat", "It's my live", "Mama mia", "Dancing Queen", "Statki na niebie" i wiele innych.

U stóp Giewontu wystąpią m.in. Maryla Rodowicz, Edyta Górniak, Anita Lipnicka i Margaret, a także zespoły: De Mono, Pectus i Zakopower. Z gwiazd zagranicznych pojawią się np. Boney M., Dr Alban i Oceana. Imprezę, która odbędzie się na Dolnej Równi Krupowej, poprowadzą Tomasz Kammel, Marcelina Zawadzka, Halina Mlynkova i Stanisław Karpiel-Bułecka.