epa04826890 A balloon flies during the I Azores hot air balloon festival 'Feel the Sky', Ribeira Grande, Sao Miguel Island, Azores, Portugal, 01 July 2015. Twenty ballooning teams from several countries are taking part in the event.  EPA/EDUARDO COSTA 
Dostawca: PAP/EPA. PAP/EPA © 2017 / EDUARDO COSTA
                                        

            Mało znane atlantyckie Azory weszły do pierwszej dziesiątki konkursu na najlepsze wyspy Europy. Ten słynący z obserwacji wielorybów archipelag jest jedną z najbardziej ekologicznych części Starego Kontynentu.
      
            Dzięki osobom głosującym w ramach konkursu “The 2017 World's Best Awards” w kategorii najbardziej atrakcyjnych dla turystów wysp w Europie, Azory uplasowały się na siódmym miejscu rankingu. Ten portugalski archipelag wyprzedziły greckie: Santorini, Kreta, Paros, Rodos i wyspy Dodekanezu, a także włoska Ischia i chorwacki Hvar.

Czytelnicy organizującego konkurs magazynu “Travel+Leisure” oceniali europejskie wyspy pod względem atrakcyjnych miejsc turystycznych, ciekawych miejsc przyrodniczych, jakości plaż, a także ich ogólnej wartości dla urlopowiczów.

Azory, położone na Atlantyku, pomiędzy Europą a Ameryką Północną, uznawane są za dosyć zapomniany archipelag, na co zdaniem ekspertów same sobie “zapracowały”.

Jak powiedziała PAP Life lizbońska ekonomistka Henriqueta Sena, która sama spędza urlop na Azorach, regionalny rząd tego archipelagu nigdy specjalnie nie zabiegał o przyciągnięcie tam turystów w skali masowej.

“Prawdopodobnie dlatego dopiero od niedawna istnieją tanie połączenia lotnicze z Europą kontynentalną. Z drugiej strony, dzięki wciąż małej liczbie rejsów, a co za tym idzie, niewielkiej liczbie turystów, Azory są ekologiczną perełką Starego Kontynentu. To prawdopodobnie jego najbardziej ekologiczna część ” - stwierdziła Sena.

Typowe dla krajobrazu Azorów są wypełnione wodą wulkany, a także liczne krowy wypasające się na zielonych pagórkach tych wysp. Na jednego Azorczyka przypadają średnio dwie sztuki bydła.

Pomimo niewielkiej populacji, zaledwie półmilionowej, zamieszkującej Azory, mieszkańcy archipelagu udowodnili, że dystans dzielący ich od światowej cywilizacji nie jest wcale tak odległy jak 2 tys. mil morskich dzielących ich ląd od kontynentu europejskiego. Niewiele osób wie, że z tego malowniczego zakątka Portugalii pochodzi była gwiazda futbolu Pedro Pauleta, a także rodzice światowej sławy piosenkarki Nelly Furtado.

Turyści przybywający na Azory często biorą udział w obserwacji wielorybów przemierzających sąsiadujące z tymi wyspami wody Atlantyku. W XIX w. rozwinęło się tam polowanie na te ssaki, a wraz z nim cały przemysł.

Prym w wielorybim “biznesie” wiodły wyspy Faial i Pico, gdzie mnożyły się zakłady przeróbki wyrobów pozyskanych z tych zwierząt morskich. Olej wielorybi wykorzystywany był do smarowania maszyn i urządzeń w fabrykach archipelagu, a także jako tłuszcz lub na mączkę dla przemysłu spożywczego.

Z pozostałości tych największych ssaków Azorczycy wyrabiali również wyroby kosmetyczne: mydła, perfumy, a także produkty do makijażu. Zyskała też kultura atlantyckich wysp, na których ości wielorybów zaczęto wykorzystywać do wyrobu materiałów muzycznych i jako element lokalnych dzieł sztuki. Można je dziś podziwiać w licznych azorskich muzeach.

Z Lizbony Marcin Zatyka