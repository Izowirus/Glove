Jak zwykle wielkie poruszenie wywołał w Nowym Jorku konkurs na najpiękniejszego psa. Tegorocznym zwycięzcą został wyżeł niemiecki krótkowłosy o imieniu C.J.
      
            
Finał mającego 140-letnią tradycję Westminster Kennel Club Dog Show miał miejsce we wtorek w Madison Square Garden na Manhattanie zwanej w mieście skromnie najwspanialszą halą widowiskową na świecie. W wcześniejszych eliminacjach o spełnienie – jak to ujął jeden z dziennikarzy – amerykańskiego marzenia ubiegało się ponad trzy tysiące psów z różnych krajów.

Do ostatecznej rozgrywki przystąpiło siedem czworonogów różnych ras: Rumor, Bogey, Lucy, Charlie, Panda oraz Annabelle. Trzyletni C.J. znany oficjalnie jako Vjk-Myst Garbonita’s California Journey lub w skrócie C.J. okazał się bezkonkurencyjny.

Rzeczniczka klubu Kennel Club Gail Miller Bisher oceniła w jednym z wywiadów, że zwycięzca ma w sobie wiele stoicyzmu, jest spokojny, czujny, skoncentrowany i jakby stworzony do udziału w tego rodzaju konkursach. Zaczął w nich brać udział przed sześcioma miesiącami i wygrał w tym czasie łącznie 18 razy.

Jeden z nowojorskich reporterów mający szczęście z bliskiej odległości obserwować doniosłe wydarzenie, zauważył, że kiedy wyżeł pozostawił rywali w pobitym polu, był niewzruszony. Patrzył na tłum jakby był pewien swojej wygranej.

Więcej emocji zdradzała oprowadzająca go po wybiegu właścicielka Valerie Nunes-Atkinson. Zapewniała jednocześnie, że na co dzień jej pupil jest zupełnie normalnym psem. Nie przechodził żadnej tresury.

Domownicy wołają na wyżła „książe”. Lubi jeść zwłaszcza kurczaka i marchewkę. Bawi się chętnie z psami Nunes-Atkinsonów, jak też z ich kotem. Jego babcia Carlee, także wygrała Westminster w 2005 roku.

O sukcesie C.J. informowały nowojorskie media, w tym „New York Times”, „Wall Street Journal” i sieć telewizyjna ABC. Zdarzało się, że zwycięzca konkursu Westminster Kennel Club Dog Show zapraszany był do Białego Domu.

Z Nowego Jorku Andrzej Dobrowolski