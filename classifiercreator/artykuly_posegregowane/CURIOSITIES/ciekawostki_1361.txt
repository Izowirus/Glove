We wtorek startuje konkurs na zdjęcia związane z PRL-em, które ozdobią planszę gry Monopoly. "Mają być ciekawe, prawdziwe, najlepiej kolorowe" - mówi PAP Life Bartłomiej Sikorski. W grze pojawią się też miejsca z tamtych czasów, jak np. Stadion Dziesięciolecia.
      
            Jak tłumaczy w rozmowie z PAP Life Bartłomiej Sikorski, odpowiedzialny za grę Monopoly w firmie Winning Moves, która poszukuje ciekawych tematów, później przenoszonych właśnie na planszę gry Monopoly. I tak np. w zeszłym roku gra inspirowana była serialem HBO pt. "Gra o tron". "U nas w Polsce, tak lokalnie, uznaliśmy, że PRL jest bardzo ciekawym tematem, który społeczeństwo darzy sympatią i który w formie gry rzeczywiście ich zainteresuje" - mówi PAP Life Sikorski.

Co ciekawe, wielbiciele planszówki po raz pierwszy będą mieli możliwość własnej ingerencji w ostateczny wygląd planszy, bowiem we wtorek rusza konkurs dla fanów kultowej gry na zdjęcia, które ją ozdobią. Największą szansę na wygraną mają fotografie tzw. perełki, bo nie ma specjalnego klucza, którym mogłoby kierować się jury. "Zdjęcia mają być ciekawe i prawdziwe. Preferujemy zwłaszcza kolorowe fotografie" - zdradza PAP Life Sikorski. Konkurs może wygrać kilkanaście zdjęć. "Wszystko w zależności od tego, jak kompozycyjnie one się ułożą" - dodaje.

Na planszy Monopoly pojawi się prawie 30 miejsc związanych z PRL-em. Jak poinformował PAP Life Sikorski, gra jeszcze powstaje, ale już wiadomo, że pojawią się na niej takie obiekty, jak np. giełda samochodowa, cukiernia Słodka Dziurka, Sezam czy Stadion Dziesięciolecia, Hotel Kasprowy w Zakopanem, a także znany z piosenki Lady Punk klub Maxim w Gdyni. "Staraliśmy się, żeby pojawiły się miejsca z każdego zakątka Polski i żeby każde miało swojego, niekiedy więcej niż jednego, reprezentanta" - tłumaczy PAP Life Sikorski.

Zdjęcia na konkurs można nadsyłać od 8 marca do 15 kwietnia poprzez aplikację znajdującą się na stornie www.retro.pewex.pl. Na zwycięzców czeka limitowana seria gry Monopoly PRL. Gra ma trafić do sklepów na przełomie maja i czerwca.