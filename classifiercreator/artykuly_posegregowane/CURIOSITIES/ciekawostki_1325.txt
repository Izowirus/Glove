Warszawa, 30.03.2016. Laureat plebiscytu, zdobywca I miejsca, lider Nowoczesnej Ryszard Petru podczas gali wręczenia nagród  PAP © 2016 / Tomasz Gzell
                                        

            Ryszard Petru został zwycięzcą plebiscytu "Srebrne Usta 2015", organizowanego przez Program Trzeci Polskiego Radia. Lider Nowoczesnej pokonał m.in. Pawła Kukiza, Jarosława Kaczyńskiego oraz Ewę Kopacz.
      
            Słuchaczom oraz internautom spodobała się najbardziej wypowiedź Petru z 10 grudnia 2015 r. Podczas sejmowej debaty lider Nowoczesnej powiedział: "Mam prośbę do pani Pawłowicz o to, żeby się uspokoiła. Opanowała emocje. Niech pani weźmie przykład z pana prezesa Kaczyńskiego – nigdy nie krzyczy. Na sali jak baranek. Wchodzi tutaj – ogień. Wraca – baranek".

Drugie miejsce w głosowaniu zajął duet senatorów Robert Dowhan (PO) i Krzysztof Wiatr (PiS), a na trzecim miejscu uplasował się lider Ruchu Kukiz’15 - Paweł Kukiz.

W finałowej jedenastce znaleźli się ponadto: Tadeusz Cymański, Adam Jarubas, Jarosław Kaczyński, Ewa Kopacz, Jacek Kurski, Magdalena Ogórek i Krzysztof Szczerski.

Na wypowiedzi 11 polityków można było głosować od 29 lutego do 19 marca. Gala wręczenia nagród odbyła się 30 marca w Studiu Muzycznym Polskiego Radia im. Agnieszki Osieckiej w Warszawie.

"Srebrne Usta" to plebiscyt Programu Trzeciego Polskiego Radia, w którym słuchacze wybierają niebanalne wypowiedzi polskich polityków. Został zainicjowany w 1992 r. przez Beatę Michniewicz. W poprzednich edycjach zwycięzcami byli m.in.: Bronisław Komorowski, Aleksander Kwaśniewski, Lech Wałęsa, Leszek Miller, Donald Tusk, Renata Beger, Elżbieta Bieńkowska, Władysław Bartoszewski, Janusz Korwin-Mikke, Jan Maria Rokita.