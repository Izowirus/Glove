Sopot, 05.07.2008. Helikopter z podczepioną konstrukcją imitującą UFO przeleciał nad Sopotem, 4 bm. W ramach odbywającego się Festiwalu Gwiazd nad Trójmiastem przeleciało UFO. Jest to ekperyment amerykańskiego artysty Petera Coffina. (kkk) Archiwum fot. PAP/Stefan Kraszewski
                                        

            W minionym roku ze wszystkich regionów Włoch napłynęły liczne sygnały o niezidentyfikowanych obiektach latających - podał Śródziemnomorski Ośrodek Ufologiczny. Najwięcej osób twierdzi, że widziało UFO w Ligurii na północy kraju.
      
            Na włoskim niebie dostrzeżono w 2017 roku wyjątkowo dużo różnego rodzaju obiektów - powiedział agencji Ansa prezes stowarzyszenia miłośników rozwiązywania zagadek UFO Angelo Carannante. Przyznał, że jego ośrodek dysponuje bogatym zbiorem zdjęć i nagrań filmowych nadesłanych przez osoby przekonane o tym, że widziały dziwne obiekty latające.

Każda taka fotografia i film są poddane szczegółowym analizom przez specjalistów z centrum.

"Obrazy są zaskakujące i wymowne" - podkreślił Carannante. Jak wyjaśnił, można na nich zobaczyć "latające spodki, kule, szwadrony, obiekty świetlne i w różnych kolorach, stojące w miejscu i poruszające się z bardzo dużą prędkością na małej i dużej wysokości, małe i ogromne".

Niektóre z nich - zapewnił prezes centrum ufologów - zostały dostrzeżone przez wiele osób, w tym także cudzoziemców. Są zdjęcia wyróżniające się tym, że są wyjątkowo wyraźne - dodał.

Niektórzy twierdzą nawet, że widzieli całą "flotyllę" UFO podczas koncertu Ennio Morricone latem w Rzymie.

Poza tym zdjęcia tajemniczych punktów na niebie zrobiono w rejonie Savony, Brescii, Triestu, Florencji, Neapolu i Cassino.

Najbardziej zaskakujące i tajemnicze fotografie Śródziemnomorski Ośrodek Ufologiczny (CUFOM) opublikował na swojej stronie internetowej.