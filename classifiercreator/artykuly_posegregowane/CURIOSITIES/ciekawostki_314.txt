W dobie kryzysu politycznego we Włoszech i impasu wokół powołania rządu po wyborach na ekrany kin wchodzi we wtorek pierwsza część filmu fabularnego o byłym trzykrotnym premierze Silvio Berlusconim. Film "Loro" (wł. oni) wyreżyserował Paolo Sorrentino.
      
            W filmowej opowieści Włocha, nagrodzonego Oscarem za "Wielkie piękno", Berlusconiego gra znany włoski aktor Toni Servillo. W jedną z ról, fikcyjnej postaci jego ulubienicy o imieniu Kira, wciela się Kasia Smutniak.

Druga część filmu będzie miała swoją premierę kinową 10 maja.

Najbardziej oczekiwany włoski film tego roku ma dwóch bohaterów - jeden to Berlusconi, nazywany przez wszystkich "On", a drugi, zbiorowy bohater to tytułowi "Oni", czyli osoby, które chcą do niego dotrzeć i znaleźć się w jego otoczeniu, stosując w tym celu różne metody.

Pierwsza część filmu nie jest chronologiczną opowieścią o najbardziej znanym, wyrazistym i kontrowersyjnym włoskim polityku dwóch ostatnich dekad, lecz jego portretem psychologicznym i zarazem obrazem Włoch, także na tle skandali obyczajowych.

Berlusconi, jakiego pokazuje Sorrentino na ekranie, to cynik z poczuciem humoru i romantyk - podkreśla się w pierwszych recenzjach po pokazach prasowych w poniedziałek. We wtorek recenzenci we włoskiej prasie zwracają uwagę, że bohater filmu nie pojawia się w nim przez całą pierwszą godzinę.

"Sorrentino na pewno nie interesowało opowiedzenie politycznej historii Berlusconiego, ale raczej przedstawienie jego duszy +sprzedawcy marzeń+" - ocenia krytyk filmowy "Corriere della Sera".

Według mediów 81-letni obecnie Berlusconi nie zamierza obejrzeć filmu o sobie samym, ale na pewno zobaczą go jego adwokaci.

Film ma swoją premierę w czasie bardzo dużej aktywności lidera Forza Italia, stojącego obecnie na czele centroprawicy, który po zwycięstwie tego bloku w marcowych wyborach chce nadal odgrywać pierwszoplanową rolę we włoskiej polityce.

Z Rzymu Sylwia Wysocka