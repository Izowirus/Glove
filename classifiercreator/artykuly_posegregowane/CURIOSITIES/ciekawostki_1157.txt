PAP © 2016/Tytus Żmijewski
      
            
        

        
        PAP © 2016/Tytus Żmijewski
      
            
        

        
        PAP © 2016/Tytus Żmijewski
      
            
        

        
        PAP © 2016/Tytus Żmijewski
      
            
        

        
        PAP © 2016/Tytus Żmijewski
      
            
        

        
        PAP © 2016/Tytus Żmijewski
      
          
  


  
            Pod hasłem "Kalejdoskop zmian" w Toruniu rozpoczęła się ósma edycja Bella Skyway Festival. Impreza potrwa do niedzieli. Widzowie w różnych częściach zespołu staromiejskiego po zapadnięciu zmroku obejrzą 20 instalacji świetlnych.
      
            Zaprezentowane zostaną m.in. tzw. mappingi 3D na fasadach zabytkowych budynków; będą projekcje na kurtynach wodnych, pokazy laserowe i multimedialne, a także akrobacje samolotowe i skoki spadochronowe.

"Przez sześć dni od 20.30 do północy Toruń będzie błyszczał w świetle 20 imponujących instalacji (...). Liczymy, że znów wiele osób zechce obejrzeć zadziwiające pokazy raz, a może nawet kilka razy" - powiedział prezydent miasta Michał Zaleski.

Prezydent zwrócił szczególną uwagę na prezentowaną codziennie instalację Water Concept Cinema w sąsiedztwie Centrum Kulturalno-Kongresowego Jordanki, a także na przygotowane po raz pierwszy pokazy samolotowe Night Air Show, które będzie można oglądać z Bulwaru Filadelfijskiego nad Wisłą tylko w piątek i sobotę od 19.00 do 21.00.

Water Concept Cinema to wielkoformatowa projekcja na ekranach wodnych. Obraz jest wyświetlany na 12-metrowej kurtynie wodnej otaczającej widzów. Obracające się elementy wideo tworzą złudzenie ruchu. Wszystko połączone jest z wielokanałowym dźwiękiem i przestrzennymi animacjami tworzonymi na powierzchni 700 m kw. Cały multimedialny pokaz przenosi widzów w abstrakcyjną opowieść o cudach świata.

W Fosie Zamku Krzyżackiego prezentowana jest multimedialna instalacja "Światła Wszechświata"

W czasie Night Air Show samoloty będą poruszać się parami, będą wykonywane efektowne akrobacje. Zaprezentowane zostaną pokazy z wykorzystaniem materiałów pirotechnicznych i oświetlenia LED. Swoje umiejętności pokaże też trzech skoczków spadochronowych.

 W Fosie Zamku Krzyżackiego prezentowana jest multimedialna instalacja "Światła Wszechświata", łącząca ilustracje kosmosu i dźwiękową narrację. Instalacja wykorzystuje efekty obserwacji nieba i kosmicznych obiektów prowadzonych przez Europejskie Obserwatorium Południowe, w wykorzystaniem ogromnych teleskopów i radioteleskopów.

Na fasadzie Collegium Maximum wyświetlany jest mapping "Anooki" ze skaczącymi i tańczącymi małymi postaciami. Kościół Akademicki pw. Św. Ducha posłużył jako tło instalacji "locoMotion", będącej metaforyczną podrożą pełną zawirowań i zwrotów akcji.

Na Błoniach Nadwiślańskich można zobaczyć instalację "Czyste powietrze nad Wisłą", poświęconą tematyce ekologicznej. Stworzona została na kurtynie wodnej i dwóch ekranach wodnych nad Wisłą o rozpiętości 30 m i wysokości 12 m, które zostały zamontowane na specjalnej konstrukcji. Skorzystano też z fontann, dymnic i laserów.

Organizatorem Bella Skyway Festival jest Toruńska Agenda Kulturalna

Fasada gmachu urzędu marszałkowskiego i specjalnie zbudowana przed nią olbrzymia konstrukcja posłużyła do pokazania wielobarwnych wizualizacji świetnych, które dopełnia płynąca z głośników różnorodna muzyka.

W czasie trwania festiwalu w porze wieczorno-nocnej niemożliwy jest wjazd samochodów na starówkę. Organizatorzy przygotowali pięć parkingów usytuowanych przy wjazdach do miasta z różnych stron, skąd można dojechać do centrum komunikacją miejską.

Organizatorem Bella Skyway Festival jest Toruńska Agenda Kulturalna, która jest jednostką samorządu miasta. Tegoroczny imprezy wynosi 2,3 mln zł, z czego 420 tys. to środki z kasy miasta, a pozostałe pieniądze pochodzą m.in. z Ministerstwa Kultury i Dziedzictwa Narodowego, UE i od sponsorów. W poprzednich latach budżet imprezy był znacznie niższy; w zeszłym roku wynosił 700 tys. zł.

Bella Skyway Festival cieszy się od lat dużą popularnością. Według organizatorów w ub. roku przygotowane instalacje świetlne obejrzało 350 tys. widzów. Impreza w 2014 r. została uznana za najlepszy produkt turystyczny Polski, a w 2015 r. - za najlepsze wydarzenie kulturalne lata.

Patronem medialnym Bella Skyway Festiwal jest Polska Agencja Prasowa.