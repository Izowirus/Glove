epa05777092 Italian singer Fabrizio Moro performs on stage during the Sanremo Music Festival 2017 at the Ariston theater in Sanremo, Italy, 07 February 2017. The 67th edition of the television song contest runs from 07 to 11 February.  EPA/CLAUDIO ONORATI 
Dostawca: PAP/EPA. PAP/EPA © 2017 / CLAUDIO ONORATI
                                        

            Ponad 11 milionów widzów telewizji RAI obejrzało we wtorek inaugurację 67. edycji festiwalu piosenki w San Remo. To najważniejsze wydarzenie telewizyjne we Włoszech jest fenomenem, bo łączy rozrywkę z polityką, życiem społecznym i wszystkim, czym żyje kraj.
      
            Pierwszy festiwalowy wieczór zaczął się od pobicia rekordu. Galę w teatrze Ariston w pierwszym kanale RAI obejrzało ponad 11 milionów widzów, przeszło połowa wszystkich, którzy mieli włączone telewizory - wynika z badań oglądalności.

Jak zauważają komentatorzy, ten najwyższy od 12 lat udział w widowni to rezultat spektakularnej i szeroko dyskutowanej decyzji o powołaniu wyjątkowej pary prowadzących festiwal. Jego prezenterami są gwiazdy: telewizji publicznej RAI Carlo Conti i komercyjnej Mediaset Maria De Filippi.

Stacje, które na co dzień konkurują ze sobą i walczą o widzów, łączą czasem siły przy różnych wielkich przedsięwzięciach. Dowodem jest ostatni wieczór sylwestrowy, kiedy obie stacje połączyły się w trakcie swych koncertów i nawzajem pozdrowiły widzów.

Para Conti-De Filippi wypadła znakomicie - podkreślają włoskie gazety. Dodają, że gwiazda telewizji byłego premiera Silvio Berlusconiego była jak zawsze w nienagannej formie mimo 38 stopni gorączki.

De Filippi to prezenterka talent show "Amici" w stacji Canale 5. Jego laureaci co roku są w San Remo, a niektórzy z nich wygrywali tę największą muzyczną imprezę we Włoszech. Aby nie doszło do konfliktu interesów, gwiazda Mediaset prowadzi festiwal bez żadnego honorarium.

Inauguracyjna gala zaczęła się od wzruszającego wydarzenia, jakim było pojawienie się na scenie „bohaterów codzienności”. Tak nazwano zaproszonych na festiwal i oklaskiwanych długo na stojąco strażaków, żołnierzy, ratowników górskich i przedstawicieli Obrony Cywilnej, którzy w ostatnich miesiącach brali udział w akcjach ratunkowych po serii trzęsień ziemi w środkowych Włoszech.

Byli wśród nich też ratownicy, którzy w styczniu wydobywali ludzi z zasypanego przez lawinę hotelu w Abruzji. Zginęło tam 29 osób, a 9 wydobyto żywych.

Razem z reprezentantami różnych włoskich służb na festiwalowej scenie był też labrador, który szukał ludzi w gruzach po trzęsieniu ziemi. Ratownicy w kombinezonach opowiadali o prowadzonych akcjach niesienia pomocy po kataklizmach, które nawiedziły Włochy w sierpniu, październiku i styczniu.

Najważniejszymi muzycznymi punktami pierwszego dnia imprezy był występ znanego w wielu krajach Tiziano Ferro, a także gościa specjalnego - Ricky Martina. Publiczność żywiołowo reagowała na jego recital. Razem z nim tańczyła cała widownia.

Gośćmi drugiego wieczoru w środę będą między innymi piosenkarz Robbie Williams, aktor Keanu Reeves i bardzo popularny piłkarz klubu AS Roma Francesco Totti.

Festiwal w San Remo potrwa do soboty.


Z Rzymu Sylwia Wysocka