Warszawa, 20.10.2017. Wodowanie szkuty "Dar Mazowsza" w Porcie Czerniakowskim w Warszawie, 20 bm. Szkuta wiślana powstała w 550. rocznicę pierwszego wolnego flisu na Wiśle. Kadłub łodzi liczy 16 metrów długości i 5 metrów szerokości o  napędzie mechanicznym o mocy 72 km. Budowa płaskodennej łodzi trwała pięć miesięcy.

                                        

            W ramach trwającego "Roku rzeki Wisły" dokonano uroczystego wodowania szkuty, jednostki kojarzonej z tradycyjną żeglugą wiślaną. Statek nazwany "Darem Mazowsza", ma popularyzować największą polską rzekę oraz ideę żeglugi śródlądowej.
      
            "Takie szkuty były budowane przed II wojną światową. Szkuta wiślana wraca do portu Czerniakowskiego i na Wisłę. Już niedługo będzie można zobaczyć pod zamkiem królewskim taki widok jak z obrazów Canaletta. Marzy się nam odrodzenie programu szkutnictwa tradycyjnego, marzy nam się więcej takich jednostek, bo w ten sposób możemy budować przyszłość tej rzeki" - powiedział Robert Jankowski z fundacji Rok Rzeki Wisły.

"Szkuta jest wynikiem wspólnego wysiłku wielu ludzi dobrej woli, którzy postanowili budować dobrą markę Wisły" - dodał.

Armatorem szkuty jest Muzeum Sportu i Turystyki (MSiT). Jednostka ma promować muzeum, tradycyjną turystykę i zachęcać ludzi do spędzania czasu nad Wisłą.

"Wymyśliliśmy przed rokiem, w departamencie kultury i sztuki urzędu marszałkowskiego, że dla uczczenia roku rzeki Wisły, Muzeum Sportu i Turystki wybuduje replikę szkuty wiślanej. Szkuty pływały po Wiśle w XVII i XVIII wieku. Dlaczego dziś nie ma pływać replika takiej szkuty, po Wiśle i innych akwenach, sławiąc Mazowsze i Muzeum Sportu i Turystyki?" - powiedział PAP dyrektor MSiT Tomasz Jagodziński.

Budowę "Daru Mazowsza" sfinansował Urząd Marszałkowski Województwa Mazowieckiego (UMWM). "Matką chrzestną" jednostki została Izabela Stelmańska z Departamentu Kultury, Promocji i Turystyki UMWM.

"Chciałam podziękować wszystkim zaangażowanym w projekt powstania szkuty. Jest to uroczysty finał roku Wisły, ale dla nas ten rok będzie jeszcze trwał wiele lat" - powiedziała Stelmańska.

"Dar Mazowsza" ma być przeznaczony do rejsów po Wiśle, podczas których, na jego pokładzie będą się odbywały lekcje edukacyjne na temat: historii sportu, igrzysk olimpijskich, turystyki i największej z polskich rzek.

Wydarzenie w porcie Czerniakowskim połączono z prezentacją łodzi uczestniczących w Regatach Drewniaków Wiślanych.