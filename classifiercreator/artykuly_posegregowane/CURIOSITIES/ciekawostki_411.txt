Kraków, 08.02.2018. Zawodnicy podczas Mistrzostw Krakowa w jedzeniu pączków w Krakowie, 8 bm. (awa) PAP/Jacek Bednarczyk PAP © 2018 / Jacek Bednarczyk
                                        

            Mariusz Piotrowski, 26-letni budowlaniec, został mistrzem Krakowa w jedzeniu pączków. W ciągu siedmiu minut zjadł 14 pączków. Zawody odbyły się w tłusty czwartek po raz 15.; do konkurencji zorganizowanej w Pałacu Czeczotki przystąpiło 11 śmiałków.
      
            Mistrzostwa tradycyjnie poprzedziła melodia hejnału mariackiego. Uczestnicy w ciągu pięciu minut mieli zjeść jak najwięcej pączków z patery, na której było 15 sztuk. Mariusz Piotrowski i Michał Turowski zjedli w tym czasie ex aequo po 10 pączków. W dogrywce, trwającej dwie minuty, zwyciężył Piotrowski, który zjadł cztery pączki. Dla laureata bard Aleksander Kobyliński (pseud. Makino) odegrał na gitarze melodię przypominającą bicie dzwonu Zygmunta.

Zwycięzca otrzymał puchar ufundowany przez Krakowską Kongregację Kupiecką oraz voucher na kolację w Hawełce.

„Nie przygotowywałem się specjalnie na te zawody. Czuję, że byłby w stanie jeszcze zjeść pączki” – powiedział dziennikarzom Piotrowski.

Pierwsze Mistrzostwa Krakowa w jedzeniu pączków odbyły się w 2004 r. Wówczas zwycięzcą został Sebastian Bzyl. Czterokrotnie tytuł mistrza zdobywał Jerzy Zalewski.