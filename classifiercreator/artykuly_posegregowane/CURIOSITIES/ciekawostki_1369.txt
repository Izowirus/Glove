Piosenkarka Margaret wyznacza trendy nie tylko w muzyce. Do sklepów jednej z sieci obuwniczych trafiła sygnowana przez nią kolekcja. Na wiosnę i lato gwiazda poleca m.in. buty o metalicznym odcieniu oraz kolorowe tenisówki.
      
            „Na koncerty, ze względu na mój niski wzrost, wybieram wysokie buty. Muszą być wygodne tak, bym mogła w nich przez godzinę skakać" – stwierdziła w rozmowie z PAP Life 25-letnia wokalistka. A jakie buty będzie nosić wiosną i latem? Możemy się tego domyślać, przeglądając jej kolekcję dla popularnej marki obuwniczej Deichmann.

"Z puli butów, jakie mi pokazano, wybrałem te, które mi się podobają. Nie projektowałam ich, tylko sygnuję swoim imieniem" - wyjaśnia PAP piosenkarka. Wcześniej blond piękność firmowała kolekcję na jesień-zimę.

W najbliższych miesiącach Margaret będzie zadawać szyku w modelu butów, które przykułyby uwagę niejednego przechodnia. „Metaliczne buty? Uwielbiam! To one sprawiają, że nawet prosta stylizacja ma w sobie +to coś+” – mówi o mieniących się pantoflach i tenisówkach z kolekcji.

Margaret polubiła jeszcze jeden model tenisówek. „Podobno strój ma wpływ na nasze samopoczucie. By go sobie poprawić, zakładam tenisówki w bardzo charakterystycznych kolorach. Moje ulubione – czerwone!” – deklaruje.

Z propozycji Margaret uwagę zwracają również sznurowane baleriny i szpilki. Jej zdaniem świetnie wyszczuplają kostki.

O Margaret jest ostatnio głośno także w kontekście muzycznym. Piosenkarka weźmie udział w preselekcji do Eurowizji 2016. W sobotę rozstrzygnie się, czy to właśnie ona będzie reprezentować Polskę w Sztokholmie. Gwiazda chce podbić Eurowizję piosenką "Cool me down".