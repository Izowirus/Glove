Tatry Słowackie, Słowacja, 30.11.2016 Tatrzańska Świątynia Lodowa na szczycie góry Smokowieckie Siodełko, potocznie zwanej Hrebienokiem, 30 bm. Do zbudowania świątyni użyto 720 brył lodu o łącznej wadze 90 ton. Kościół zbudowany został w ciągu 3 tygodni przez grupę 15 rzeźbiarzy. Budowla nawiązuje stylem do spiskiego gotyku i inspirowana jest tatrzańską przyrodą. (sko) PAP/Grzegorz Momot PAP © 2017 / Grzegorz Momot
                                        

            W samym sercu słowackich Wysokich Tatr stanęła świątynia lodowa. Imponująca budowla inspirowana słynnym barcelońskim kościołem Sagrada Familia z wielkich brył lodu stanęła na wysokości 1285 m n.p.m. na Hrebienoku (Siodełko) koło Starego Smokowca.
      
            Tatrzańska świątynia lodowa wznoszona jest co roku na sezon zimowy już od pięciu lat. W tym roku motywem przewodnim projektu jest „Hołd rodzinie”.

Autorem oraz głównym architektem tegorocznego projektu jest Słowak Adam Bakoš, który wraz ze swoimi kolegami zrealizował największy i najzimniejszy projekt swojego życia. Budowa lodowej bazyliki trwała 2 tygodnie, a jej wykonawcami są rzeźbiarze ze Słowacji, Czech oraz Hiszpanii. Do wzniesienia budowli rzeźbiarze użyli aż 1440 brył lodu o łącznej wadze 190 ton.

W lodowej budowli zainstalowano witraże autorstwa słowacko-greckiego artysty Achilleasa Sdoukosa. Opracował on osiem rozet, z których cztery przedstawiają motywy sakralne i symbole Tatr, a pozostałe cztery prezentują pory roku.

Całą budowlę chroni przed kaprysami pogody specjalna kopuła o średnicy 25 m. w której dzięki schładzaniu powietrza utrzymuje się stabilna ujemna temperatura.

W zimowym sezonie w tatrzańskiej świątyni lodowej organizowane będą koncerty, a nawet śluby. Wstęp do lodowej bazyliki jest bezpłatny. Będzie otwarta do marca przyszłego roku w godz. 9.00 – 16.30.

Aby dotrzeć do lodowej budowli najlepiej skorzystać z kolejki naziemnej ze Starego Smokowca lub na piechotę oznakowanym szlakiem turystycznym. Z Hrebienoka można zjechać do Smokowca także na sankach po najdłuższej trasie saneczkowej na Słowacji o długości 2,6 km.