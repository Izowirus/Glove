Znany francuski aktor Gerard Depardieu, który ma obywatelstwo Rosji i tam mieszka, oznajmił w wywiadzie dla francuskiego pisma "La Provence", że wkrótce przeniesie się do Algieru w Algierii. Przed zmianą obywatelstwa na rosyjskie mieszkał w Belgii.
      
            Algierię Depardieu nazwał "wspaniałym krajem". "Wkrótce zamieszkam w Algierii, jak Eric Cantona, który mieszka w Oranie. Ja wybrałem Algier" - powiedział.

Cantona to francuski piłkarz, aktor, reżyser i producent filmowy, który w 2010 r. zaproponował jednodniową akcję masowego wycofywania pieniędzy z kont bankowych.

Jak ujawnił dziennik "Huffington Post" w październiku Depardieu wystawił na sprzedaż swoją willę w Nechin w Belgii, w której mieszkał w 2012 roku.

Depardieu jest obywatelem Rosji od 2013 roku, zameldowany jest w Sarańsku w Mordowii (środek europejskiej części FR) i zarejestrowany jako prywatny przedsiębiorca. Twierdził, że "w Mordowii czuje się jak prawdziwy Rosjanin".

Aktor opuścił Francję, by nie płacić 75-procentowego podatku dla osób bardzo zamożnych. Prezydent Rosji Władimir Putin, który nazywa go swoim przyjacielem, na początku stycznia 2013 roku dekretem nadał aktorowi rosyjskie obywatelstwo.