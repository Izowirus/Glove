Na pierwszym miejscu tegorocznej listy Wprost 100 najbogatszych Polaków znalazł się Michał Sołowow, za nim Zygmunt Solorz i rodzeństwo Kulczyków. Największy spadek wobec ubiegłorocznego zestawienia zaliczył Leszek Czarnecki - spadł o 15 pozycji na 22. miejsce. Polscy krezusi zgromadzili 142 mld zł.
      
            Majątek Czarneckiego w najnowszym rankingu oszacowano na 1,5 mld zł, podczas gdy w ubiegłorocznym rankingu zajmował piąte miejsce z 3,5 mld zł.

Najbogatszy Polak - Michał Sołowow (niegdyś rekin polskiej giełdy, obecnie inwestor m.in. w sektorze biotechnologii) dysponuje majątkiem ocenianym na 10,8 mld zł, drugi na liście Zygmunt Solorz ma 9,1 mld zł majątku, a trzeci - Sebastian Kulczyk (7,1 mld zł), też trzecią pozycją zajmuje Dominika Kulczyk (7,1 mld zł).

Na listę najbogatszych Polaków tygodnika Wprost dostał się Robert Lewandowski, który dwa lata temu zadebiutował w rankingu najmłodszych miliarderów w kraju. Z majątkiem szacowanym na 353 mln zł zajął w tegorocznym rankingu 94. pozycję.

W tegorocznym zestawieniu zanotowano ponadto 16 debiutów. Najbogatszy debiutant to Zbigniew Woźniak (jeden z największych producentów jaj w Europie), który zajął 12. miejsce (2,5 mld zł).

Setka najbogatszych Polaków zebrała w sumie 142 mld zł, czyli o 5 mld zł więcej niż przed rokiem. "To wciąż zaledwie jedna trzecia tego, co ma Jeff Bezos, najbogatszy człowiek na świecie" - wskazano.