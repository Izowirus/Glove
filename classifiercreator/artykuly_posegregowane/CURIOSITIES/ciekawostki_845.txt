Ojciec Leon Knabit i aktorka Ewa Gorzelak znaleźli się wśród nowych Kawalerów Orderu Uśmiechu. Podczas wiosennego posiedzenia Kapituła przyznała sześć odznaczeń. Do grona członków Międzynarodowej Kapituły Orderu Uśmiechu dołączyła Irena Santor.
      
            Order Uśmiechu przyznawany jest od 1968 r. Z wnioskiem mogą występować tylko osoby do 18. roku życia. Kapituła zbiera się dwa razy do roku, wiosną i jesienią. Na każdym posiedzeniu przyznaje kilka lub kilkanaście odznaczeń. Rocznie otrzymuje kilkaset do tysiąca wniosków. Obradom Międzynarodowej Kapituły od 2007 roku przewodniczy Kanclerz Marek Michalak, obecny Rzecznik Praw Dziecka.

Jak poinformowała PAP sekretarz Kapituły Barbara Kolago, Order Uśmiechu trafi m.in. do ojca Leona Knabita z Opactwa Benedyktynów w Tyńcu. Ceniony rekolekcjonista i kaznodzieja jest otwarty na spotkania z dziećmi i młodzieżą, z którymi ma bardzo dobry kontakt - podkreśliła Kapituła. Jest autorytetem dla młodych ludzi, cenionym za radość życia i otwartość.

Kapituła wyróżniła również Ewę Gorzelak – aktorkę, zaangażowaną w działania fundacji „Nasze dzieci” przy Klinice Onkologii w Centrum Zdrowia Dziecka. Fundacja m.in. pomaga dzieciom zmagającym się z chorobą nowotworową i ich rodzinom (również finansowo), dąży do poprawy warunków pobytu rodziców na oddziale, stara się też umilać małym pacjentom pobyt w szpitalu, np. poprzez spotkania z aktorami, sportowcami i podróżnikami oraz różnego rodzaju imprezy.

Order Uśmiechu otrzyma też Batia Gilad z Izraela, która od 11 lat przewodniczy pracom Międzynarodowego Stowarzyszenia im. Janusza Korczaka i upowszechnia idee Janusza Korczaka oraz jego pedagogikę w codziennej pracy z dziećmi i dla dzieci.

Order trafi także do Barbary Fender, która od blisko 30 lat jako bibliotekarka w szkole podstawowej w Jaszkowicach zachęca dzieci do czytania, organizuje spotkania z pisarzami, warsztaty i konkursy oraz prowadzi z dziećmi zajęcia o charakterze terapeutycznym, promuje wśród uczniów także zasady bezpiecznego korzystania z internetu.

Order Uśmiechu otrzyma także Małgorzata Maćkowiak z Raszyna, która założyła w 2000 roku Polskie Stowarzyszenie Pomocy Chorym na Fenyloketonurię i Choroby Rzadkie „Ars Vivendi”. Dla podopiecznych i ich rodzin organizuje wyjazdy edukacyjno-integracyjne, gdzie chorzy mogą wymieniać się swoimi doświadczeniami i wzajemnie się wspierać.

Kapituła zdecydowała o przyznaniu Orderu również druhnie drużynowej hm. Zuzannie Nawrot ze Świdnicy, która od 45 lat pracuje z dziećmi i młodzieżą z niepełnosprawnością intelektualną. W ramach drużyny Nieprzetartego Szlaku od lat jeździ z nimi na rajdy i obozy harcerskie, organizuje dla nich pomoc finansową.

Do grona członków Międzynarodowej Kapituły Orderu Uśmiechu przyjęto Irenę Santor. Członkostwo w Kapitule jest dożywotnie.

Przez blisko 50 lat Order Uśmiechu przyznano ponad tysiącu osobom. Kawalerem z legitymacją nr 1 był prof. Wiktor Dega, światowej sławy chirurg ortopeda z Poznania, rzecznik upowszechnienia szkół integracyjnych. W czasie dekoracji był pasowany czerwoną różą i musiał z uśmiechem wypić puchar kwaśnego soku z cytryny. Ta ceremonia obowiązuje do dziś.

Do grona Kawalerów Orderu Uśmiechu należą m.in. papież Franciszek, Dalajlama XIV, królowa Szwecji Sylwia, księżna Sarah Ferguson, św. Matka Teresa z Kalkuty, ks. Jan Twardowski, Jacek Kuroń, Irena Sendlerowa, Anna Dymna, prof. Zbigniew Religa. Orderem odznaczono również św. Jana Pawła II. Papież odebrał Order, choć z zasady nie przyjmował żadnych odznaczeń. Był 267 kawalerem, na wniosek niewidomych dzieci z Krakowa i Lasek. Wniosek został napisany alfabetem Braille'a. 