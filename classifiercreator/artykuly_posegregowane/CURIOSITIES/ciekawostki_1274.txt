W Rzymie powstaje pierwsza stacja metra, która będzie zarazem zabytkiem archeologicznym. W trakcie budowy nowej stacji przy już uruchomionej trzeciej linii w pobliżu Koloseum odkryto ruiny starożytnych koszar, które postanowiono zachować i wyeksponować.

      
            Początkowo sądzono, że odnalezienie w trakcie robót na głębokości 9 metrów antycznych murów z II wieku przy stacji Amba Aradam-Ipponio na trasie między bazyliką świętego Jana na Lateranie a Koloseum uniemożliwi prace budowlane lub znacznie je opóźni.

Ostatecznie w porozumieniu z urzędem nadzoru nad zabytkami Wiecznego Miasta dyrekcja kolejki podziemnej postanowiła zrealizować archeologiczną stację, która będzie nową atrakcją turystyczną.

To będzie coś znacznie więcej niż stacja i muzeum w jednym - zapewniono w poniedziałek w Rzymie w trakcie prezentacji planu tej wyjątkowej inwestycji. Imponujące według archeologów ruiny koszar z czasów cesarza Hadriana zostaną zintegrowane z nowoczesną strukturą.

Trzecia linia metra w stolicy Włoch została uruchomiona w 2014 roku po 10 latach budowy. Obecnie na jej trasie powstają kolejne stacje.