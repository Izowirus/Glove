epa06553832 Staff hold Spanish artist Pablo Picasso's work 'Femme au beret et a la robe quadrillee (Marie-Therese Walter)' at Sotheby's auction house in London, Britain, 22 February 2018. The painting is estimated to fetch 50 million USD at the Impressionist and Modern Art Evening Sale in London on 28 February. EPA/ANDY RAIN Dostawca: PAP/EPA. Archiwum PAP © 2018 / ANDY RAIN
                                        

            Portret namalowany przez Pabla Picassa - wizerunek jego kochanki Marie-Theresy Walter - został sprzedany na aukcji Sotheby's w Londynie za ponad 49,8 mln funtów szterlingów. Wg informacji  Sotheby's  jest to najwyższa cena zapłacona za obraz w Europie w funtach szterlingach.
      
            Cena obrazu znacznie przekroczyła szacunki przedsprzedażowe - miał być sprzedany za ponad 35 mln funtów szterlingów.

Na portalu artinfo.pl podano, że "podczas aukcji doszło do +pojedynku+ dwóch oferentów telefonicznych. Pierwszy z nich działał za pośrednictwem Marka Poltimore’a - zastępcy przewodniczącego Sotheby’s w Europie i Rosji. Natomiast drugiego potencjalnego nabywcę reprezentowała Patti Wong - przewodnicząca Sothesby’s Azja".

Tożsamość sprzedawcy i nowego właściciela dzieła pozostają tajemnicą.

Głównym punktem aukcji pt. "Impressionist & Modern Art Evening Sale", która odbyła się w środę, była licytacja obrazu Pabla Picassa pt. "Femme au beret et a la robe quadrillee" ("Kobieta w berecie i kraciastej sukience"), na którym sportretował swoją muzę Marie-Theresę Walter.

Namalowany w 1937 r. obraz powstał w bardzo płodnym okresie kariery artysty, w którym losy jego związku z Marie-Theresą skomplikowały się, gdyż Picasso zakochał się w Dorze Maar. Zaowocowało to namalowaniem przez niego szeregu portretów obu kochanek.

Picasso przechowywał u siebie portret Marie-Theresy Walter aż do śmierci w 1973 r.

Obok prac Picassa na aukcji licytowane były także m.in. dzieła Chagalla i Van Gogha.

Podczas innej środowej aukcji Sotheby's "Surrealist Art Evening Sale" wylicytowano dwa obrazy Salvadora Dalego - "Maison pour Erotomane" (ok. 1932 r.) za ponad 3,5 mln funtów szterlingów oraz obraz "Gradiva" z 1931 r. za prawie 2,7 mln funtów szterlingów.

Przychody z dwóch środowych aukcji Sotheby's wyniosły ponad 136 mln funtów szterlingów.