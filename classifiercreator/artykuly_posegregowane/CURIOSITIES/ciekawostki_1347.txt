Bez rozmów telefonicznych, muzyka słuchana wyłącznie w słuchawkach a nawet rozmawianie szeptem - takie zasady obowiązywać będą w strefach ciszy w pociągach Pendolino. Od czwartku kupimy bilet na podróż taką strefą.
      
            Strefy ciszy pojawią się w każdym pociągu Pendolino w wagonie nr 7 (kl.2) od 14 kwietnia br.

"Pasażerowie sugerowali nam wprowadzenie podobnego rozwiązania, jakie już dziś stosują np. koleje niemieckie czy czeskie. Chęć korzystania z przejazdu w strefie ciszy pojawiła się także w trakcie badań sondażowych podróżnych, jakie prowadziliśmy. Ponad połowa, uznała wtedy strefę ciszy za atrakcyjne rozwiązanie" - powiedziała PAP rzeczniczka prasowa PKP Intercity Beata Czemarajda.

Osoby, które wybiorą podróż w strefie ciszy powinny zachowywać… ciszę. Jak wskazuje przewoźnik w wyjątkowych sytuacjach zalecane będzie mówienie szeptem. Rozmowy telefoniczne należy prowadzić poza strefą a muzyki powinno słuchać się cicho i wyłącznie w słuchawkach. Korzystając zaś laptopa, tabletu czy innych urządzeń elektronicznych, najlepiej wyłączyć dźwięk już przed rozpoczęciem podróży.

Cena biletu za przejazd w strefie ciszy będzie taka sama jak cena biletu w klasie 2. Podczas zakupu biletu w kasie czy przez internet, pasażer będzie miał do wyboru miejsce w części standardowej składu lub właśnie w strefie ciszy.

Przewoźnik przez dwa miesiące będzie realizował pilotaż usługi, w trakcie którego sprawdzi zainteresowanie usługą, zbierze uwagi oraz doświadczenia pasażerów z funkcjonowania stref w pociągach.

O zasadach funkcjonujących w strefie ciszy będą przypominały m.in. specjalne informacje umieszczone w wagonie w którym będzie strefa ciszy czyli nr 7. 