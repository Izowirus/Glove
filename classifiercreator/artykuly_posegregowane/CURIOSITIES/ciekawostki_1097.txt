Kraków, 26.09.2016. Samochody Volkswagen Golf, którymi poruszał się papież Franciszek podczas Światowych Dni Młodzieży, stoją przed Kurią Metropolitalną w Krakowie, 26 bm. Ruszyła aukcja charytatywna na której można kupić papieskie samochody, razem z tablicami rejestracyjnymi o kolejnych numerach: od K1 do K3 POPE. Samochody zostały wystawione w ramach akcji "Misericordes" krakowskiej Caritas, która zbiera pieniądze na wyposażenie Domu Miłosierdzia i Domu Chleba w Brzegach oraz zakup mobilnej kliniki do obozu uchodźców w Libanie. (sr/doro) PAP/Stanisław Rozpędzik PAP © 2016 / Stanisław Rozpędzik
                                        

            Łączną kwotą prawie 253 tys. zł zakończyły się w niedzielę  internetowe licytacje trzech granatowych volkswagenów golfów, którymi poruszał się po Polsce papież Franciszek podczas Światowych Dni Młodzieży. Dochód zasili akcję charytatywną Caritas "Misericordes".
      
            Aukcja samochodów z tablicami rejestracyjnymi K1 POPE i kolejnymi K2 oraz K3 trwała przez ostatnie dwa tygodnie na na popularnym internetowym serwisie aukcyjnym. Każdy posiada certyfikat dyrektora Caritas Archidiecezji Krakowskiej ks. Bogdana Korduli, oparty na oświadczeniach BOR-u, że były używane przez papieża Franciszka podczas jego pobytu w Polsce.

Każdy z pojazdów miał od 14 do 23 ofert. Ostatecznie samochód z tablicą K1 POPE osiągnął cenę 85 tys. zł, K2 POPE – 84,2 tys. zł, a K3 POPE - 83,7 tys. zł. W sumie dało to 252,9 tys. zł.

Papieskie samochody są w wersji nadwoziowej sportsvan - są wyższe i mają w środku nieco więcej miejsca. Charakteryzują się najprostszym wyposażeniem, z dodatków dołożono tylko dywaniki. Według organizatorów licytacji cena rynkowa nowego auta wynosi ok. 80 tys. zł.

Pieniądze uzyskane ze sprzedaży pojazdów oraz z licytacji specjalnie przygotowanych cegiełek zostaną w całości przekazane na cele prowadzonej przez Caritas Archidiecezji Krakowskiej akcji charytatywnej "Misericordes". Czwarty samochód nie został wystawiony na aukcję i będzie przeznaczony na potrzeby krakowskiej Caritas.

„Cieszymy się, z tego co osiągnęliśmy, i dziękujemy wszystkim uczestnikom za udział w licytacji” - powiedziała PAP rzecznik krakowskiej Caritas Agnieszka Homan. Jak dodała, organizatorzy liczyli, że sentyment związany z podróżami papieskimi tymi samochodami oraz chęć pomocy uchodźcom przyniesie „znaczną wartość dodaną”, ale są zadowoleni także z osiągniętej ceny.

Na aukcji zbierano pieniądze na zakup mobilnej kliniki dla uchodźców z Syrii w Libanie, a także zakup wyposażenia domu dla osób starszych i niepełnosprawnych "Dom Miłosierdzia" oraz magazynu żywności "Chleb Miłosierdzia", wybudowanych w Brzegach z okazji Światowych Dni Młodzieży. Akcja jest odpowiedzią na apel papieża Franciszka o materialne owoce Roku Miłosierdzia.

Caritas Archidiecezji Krakowskiej udało się już zebrać część pieniędzy na klinikę mobilną i dwa budynki w Brzegach, które są obecnie doposażane. "Dom Miłosierdzia" ruszy od października i będzie domem środowiskowego wsparcia dziennego dla osób starszych i niepełnosprawnych, a na jego piętrze znajdą się tzw. mieszkania chronione dla osób potrzebujących.

Drugi budynek - tzw. "Dom Chleba" - jest centrum logistycznym Caritas Archidiecezji Krakowskiej do przechowywania i dystrybucji żywności bezpośrednio do parafii, i praktycznie rozpoczął już działalność.

W pierwszym etapie projektu „Misericordes”, zorganizowanego przez krakowską Caritas, w ramach którego zbierano datki i licytowano papieskie pamiątki, udało się zebrać blisko 200 tys. zł. Wśród licytowanych pamiątek znajdował się m.in. papieski rower Colnago (40 tys. zł), kopia ręcznie haftowanej stuły papieskiej (33 tys. zł) i buty uszyte dla papieża (28 tys. zł).

Światowe Dni Młodzieży 2016 pod hasłem "Błogosławieni miłosierni, albowiem oni miłosierdzia dostąpią" odbyły się w Krakowie i w Wieliczce w dniach od 26 do 31 lipca 2016 roku. Polska była po raz drugi gospodarzem takiego spotkania - poprzednio gościła młodych w sierpniu 1991 r. w Częstochowie.