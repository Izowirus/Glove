27-letnia Olga Buława ze Świnoujścia została wybrana Miss Polski 2018. Nowa królowa piękności od pięciu lat pracuje w PLL LOT jako stewardessa.
      
            Triumfatorka 29. edycji konkursu Miss Polski przykuła uwagę mediów jeszcze przed niedzielnym finałem. A to ze względu na swój zawód. Olga Buława od pięciu lat jest stewardessą Polskich Linii Lotniczych LOT, niedawno awansowała na szefową pokładu. Jako świeżo upieczona absolwentka prawa, marzy o karierze w jednej z międzynarodowych organizacji lotniczych.

Olga pochodzi ze Świnoujścia, ale mieszka w Warszawie. Jest 27-letnią brunetką o zielonych oczach. Była najstarszą uczestniczką finału. Co nie dziwi, uwielbia podróże, jest też wielką fanką Harry'ego Pottera i gra na pianinie.

Nowa Miss Polski otrzymała czek na 50 tys. złotych, biżuterię, stroje od polskich projektantów, a także roczną opiekę w klinice medycznej.

Tegoroczna gala Miss Polski odbyła się w Krynicy-Zdroju w Hali Lodowej. Telewizyjne show poprowadzili Krzysztof Ibisz, Paulina Sykut-Jeżyna i Maciej Rock. Gwiazdą wieczoru była Margaret, na scenie wystąpił również m.in. zwycięzca „The Voice of Poland” i „Twoja twarz brzmi znajomo”, Mateusz Ziółko.