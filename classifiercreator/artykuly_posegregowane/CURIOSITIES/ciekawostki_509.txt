Warszawa, 07.02.2017. Nowe rowery Veturilo przygotowywane do startu systemu, 7 bm. w magazynie w Warszawie. Już w marcu warszawiacy będą mogli znów skorzystać z systemu rowerów miejskich Veturilo. Stare rowery i terminale zostały zdemontowane, w ich miejsce pojawią się nowe, wygodniejsze i bardziej nowoczesne. Liczba stacji wzrośnie do 316 a rowerów do 4660. (ls/awol) PAP/Leszek Szymański PAP © 2017 / Leszek Szymański
                                        

            Przeszło milion razy wypożyczane były rowery w tym sezonie Poznańskiego Roweru Miejskiego (PRM). Operator systemu poinformował, że jednoślady można wypożyczać jeszcze do końca tygodnia; rowery na ulice Poznania wrócą na wiosnę.
      
            Spółka Nextbike Polska, która jest operatorem PRM podała, że w tym roku w Poznaniu rowery wypożyczono 1,058 mln razy. W systemie zarejestrowało się 41 tys. nowych użytkowników, ich łączna liczba wynosi już niemal 100 tysięcy. O ponad połowę wzrosła też średnia liczba wypożyczeń każdego roweru.

"To ważny współczynnik, który pokazuje, że rozbudowa systemu Poznańskiego Roweru Miejskiego przyczyniła się do wzrostu jego efektywności” – powiedział dyrektor Zarządu Transportu Miejskiego w Poznaniu Piotr Snuszka.

W 2017 roku system został rozbudowany. Liczy obecnie 89 stacji, w tym dwie sponsorskie, w których na użytkowników czeka 970 rowerów.

O północy z niedzieli na poniedziałek zostanie wyłączona możliwość wypożyczenia rowerów PRM. Przez najbliższych kilka dni potrwa ich magazynowanie. W trakcie zimy jednoślady przejdą gruntowny przegląd i konserwację.

"Przerwa zimowa to przerwa dla użytkowników i rowerów, dla nas to czas wytężonej pracy, by przygotować sprzęt do nowego sezonu. Poznań jest jednym z trzech polskich miast, które w tym roku przekroczyły milion wypożyczeń i jedynym naszym systemem, w którym sezon rowerowy trwał tak długo” – powiedział prezes Nextbike Polska Tomasz Wojtkiewicz.

W tym roku sezon PRM trwał ponad dziewięć miesięcy. W 2018 roku system powiększy się o 200 rowerów i 20 stacji. Do dyspozycji użytkowników będzie 109 stacji, a w nich niemal 1,2 tys. rowerów.

W tym roku, poza Poznaniem, Nextbike Polska uruchomił jeszcze trzy systemy rowerowe w Wielkopolsce – w Szamotułach, Kaliszu i Ostrowie Wielkopolskim.