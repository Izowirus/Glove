Katowice, 15.03.2015. Gracze komputerowi, podczas ostatniego dnia e-sportowych mistrzostw świata World Championship Intel Extreme Masters World Championship 2015 w katowickim Spodku, 15 bm. W trwających od czwartku, 12 bm., zawodach gier komputerowych dziennie bierze udział nawet kilkanaście tysięcy osób. Jak szacują organizatorzy, zmagania najlepszych graczy świata obserwowało na żywo w sumie ok. 100 tysięcy ludzi. (ag/mgut) PAP/Andrzej Grygiel PAP © 2017 / Andrzej Grygiel
                                        

            Setki młodych ludzi stały w sobotę przed południem w kolejce przed katowickim Spodkiem, gdzie tego dnia rozpoczynały się pierwsze finały 11. sezonu mistrzostw świata w grach komputerowych Intel Extreme Masters.
      
            Rozgrywki IEM w Katowicach w tym roku zostały rozłożone na dwa weekendy. Gracze będą rywalizowali o pulę nagród wynoszącą ok. 2,5 mln zł.

Transmisje finałów ubiegłorocznego, 10. sezonu Intel Extreme Masters w Katowicach, miały 34 mln widzów, a w najlepszym momencie oglądały je jednocześnie dwa miliony osób. Trzydniowa impreza przyciągnęła też do Spodka i Międzynarodowego Centrum Kongresowego w Katowicach łącznie 113 tys. widzów "na żywo".

W sobotę w Spodku rozpoczynają się tegoroczne finały rozgrywek w sieciowej grze League of Legends. Z kolei decydujące zmagania w Counter-Strike: Global Offensive oraz StarCraft II zaplanowano na kolejny weekend 3-5 marca – odbędą się zarówno w Spodku, jak i w Międzynarodowym Centrum Kongresowym.

W czasie drugiego weekendu równocześnie odbędzie się wydarzenie IEM Expo, którego uczestnicy będą mogli brać udział w konkursach, spotykać znane w tym kręgu osoby czy grając w strefach free to play. Wydarzeniom tym będą towarzyszyły osobne turnieje.

To właśnie możliwość obserwacji zmagań najlepszych, czasem samodzielnego uczestnictwa w grupowej rozgrywce, a także odczucia atmosfery zawodów sportowych, przyciągają do Katowic tysiące młodych ludzi.

Jak powiedzieli PAP w sobotę Łukasz i Radek z Łodzi, obaj grają od kilku lat i dotąd obserwowali tego typu turnieje tylko on-line, jednak ponieważ zawsze wyglądały na dobrze zorganizowane, postanowili z ciekawości doświadczenia takiego wydarzenia przyjechać do Katowic.

„To fajnie zobaczyć na żywo, jak lepsi grają. Główną frustracją, jak się gra samemu, jest to, że nie wiadomo na kogo się trafi w zespole; często wówczas nie ma zgrania. Tutaj, gdy grają profesjonalne zespoły, które spędzają ze sobą wiele godzin, wyciskają maksimum z możliwości współpracy” - zaznaczył Łukasz.

Przemek i Doflamingo (nick z gry – PAP) z Olesna akcentowali sportowe emocje podczas obserwacji rozgrywek najlepszych drużyn na żywo. „Fajne uczucie, jak ktoś zrobi fajne zagranie i cała sala wstaje i chórem krzyczy” - uznał Przemek. „To mniej więcej, jak na meczu piłkarskim, gdzie przed telewizorem nie ma aż takich emocji, ale tu, przy scenie, są” - dodał Doflamingo.

„Pewnie każdy wtedy chciałby usiąść i też w tym momencie grać, ale nam nie będzie to pewnie dane” - roześmieli się młodzi gracze.

Władze Katowic, wskazując na mareketingowe korzyści z imprezy akcentują, że dzięki finałom Intel Extreme Masters, miasto co roku na kilka dni staje się światową stolicą e-sportu. Przyciąga wówczas tysiące gości z całego świata, a kolejne miliony pasjonatów gier oglądają transmisje z imprezy na ekranach swoich komputerów.

Po ubiegłorocznych finałach 10. sezonu Intel Extreme Masters w Katowicach przedstawiciele organizatorów Electronic Sports League podkreślali, że było to największe wydarzenie e-sportowe w historii - przyciągnęło 34 mln widzów, a transmisje uruchomiano ponad 86 mln razy. Turniej był transmitowany w 26 językach na 14 platformach streamingowych. Również obecne, 11. finały IEM, można śledzić w internecie.

Podczas finałów 10. IEM World Championship na scenie głównej w Spodku mistrzowskie tytuły zdobyli: SK Telecom T1, Fnatic oraz Choi "Polt" Seong Hun - odpowiednio w League of Legends, Counter-Strike: Global Offensive oraz StarCraft II: Legacy of the Void.

Na zorganizowanych równolegle w przylegającym do Spodka Międzynarodowym Centrum Kongresowym targach rozrywki elektronicznej IEM Expo znajdowały się dwie sceny turniejowe oraz 43 stoiska z najnowszymi technologiami i grami.

Mistrzostwa organizuje Electronic Sports League odpowiedzialna za największe doroczne turnieje najpopularniejszych gier komputerowych, m.in. Intel Extreme Masters, ESL Pro Series oraz Starcraft II World Championship Series, a także rozgrywki dla amatorów.