50 tysiącami kolorowych świateł rozbłysła w środę wieczorem (czasu miejscowego) choinka przed nowojorskim Rockefeller Center. Tradycyjną uroczystość wzbogaciły występy znakomitości estrady takich jak Diana Ross, Tony Bennett i Diana Krall.
      
            Lampki na bożonarodzeniowej choince zapalił burmistrz Nowego Jorku Bill de Blasio. 22–metrowy, ważący 12 ton norweski świerk został udekorowany 50 tys. kolorowych lampek, a także gwiazdę utworzoną z 3 mln kryształów Swarovskiego i 70 "kolców".
 
Obwołana klejnotem gwiazda umieszczona na szczycie drzewa ma średnicę ok. 3 metrów i waży ponad 400 kg. Podświetlają ją diody LED. Projektantem gwiazdy jest urodzony w Łodzi i mieszkający w USA architekt Daniel Libeskind, znany m.in. z prac nad zagospodarowaniem kompleksu World Trade Center.
 
"Nowa Gwiazda Swarovskiego na choinkę w Rockefeller Center jest inspirowana pięknem światła gwiazd, czymś, co promieniuje na świat znaczeniem i tajemnicą" - mówił Libeskind. Architekt korzystał też z badań Leonarda da Vinci nad formami geometrycznymi.
 
Jak pisał „New York Times”, projektując gwiazdę, Libeskind posługiwał się skomplikowaną technologią, a w części prac użyto specjalnej techniki utrwalania termicznego oraz kleju, pozwalającego przymocować kryształy do szkła.
 
Choinka została podarowana przez Shirley Figueroa i Lissette Gutierrez z Wallkill w stanie Nowy Jork. Drzewo zostało przetransportowane na Manhattan trasą liczącą ponad 110 kilometrów.
 
Ofiarodawczynie wyraziły nadzieję, że choinka przyniesie "jedność i szczęście" tym, którzy przyjdą je zobaczyć.
 
Ceremonii zapalenia lampek na choince w Rockefeller Center, która przyciągnęła wielotysięczne tłumy, towarzyszyły zaostrzone środki bezpieczeństwa. Widzowie byli sprawdzani pod kątem przenoszenia ładunków wybuchowych.
 
Zapalenie lampek na bożonarodzeniowej choince przed Rockefeller Center na Manhattanie jest jedną z uroczystości, którą w Nowym Jorku uważa się za początek świątecznego sezonu. W okolicznościowym programie artystycznym znalazły się występy m.in. Diany Ross, Tony'ego Bennetta, Diany Krall, Johna Legenda, Bretta Eldredge'a, a także Howie'ego Mandela.
 
Rockefeller Center powiadomiło, że światła na choince będą paliły się do 6 stycznia w godzinach 17.30-23.30. W Boże Narodzenie pozostanie oświetlona przez całą dobę, 7 stycznia - od godz. 17.30 do godz. 21.
 
Druga identyczna Gwiazda Swarovskiego ma zostać wyeksponowana na placu przy Rockefeller Center koło witryny reklamowej, zaplanowanej także przez Libeskinda. Wewnątrz klienci będą mogli zakupić świąteczne prezenty takie jak biżuteria oraz ozdoby Swarovski i Atelier Swarovski. W sprzedaży znajdą się także inspirowane Gwiazdą ornamenty Atelier Swarovski Home. 
 
Choinka w Rockefeller Center, z gwiazdą jako zwiastunem nadziei, pojawiła się na słynnym placu po raz pierwszy w czasie wielkiej depresji, w wigilię 1931 roku. Ustawione przez robotników drzewo miało sześć metrów wysokości i udekorowane łańcuchami. Coroczną tradycję zapalania lampek na choince przed Rockefeller Center zapoczątkowano oficjalnie w 1933 roku.
 
Z Nowego Jorku Andrzej Dobrowolski