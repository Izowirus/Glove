Warszawa, 11.01.2015. Świąteczno-noworoczna iluminacja Łazienek Królewskich w Warszawie, 11 bm. Po dwóch stronach, na całej długości Alei Chińskiej stoją rozświetlone postaci w strojach z epoki. (soa) PAP/Marcin Obara PAP © 2016 / Marcin Obara
                                        

            Co wspólnego z Chopinem mają żabki? Kto lubił się kąpać w Łazienkach? Tego między innymi dowiemy się podczas "Nocnego, wesołego spaceru po Łazienkach Królewskich". Tylko do końca lutego będzie można w ogrodach podziwiać świąteczne iluminacje.
      
            W sobotę 20 lutego o godz. 18.00 spod pomnika marszałka Piłsudskiego przy Belwederze wyruszy niezwykła wycieczka. Aleksander Łamek, organizator "wesołych spacerów po Warszawie" za cel weźmie Łazienki Królewskie.

"Dzięki nocnemu wesołemu spacerowi po Łazienkach Królewskich warszawiacy mają niepowtarzalną okazję zobaczyć, jak prezentują się obiekty w Łazienkach po zmroku, pięknie oświetlone. Mogą też obejrzeć świąteczne iluminacje na Alei Chińskiej. W trakcie spaceru zwiedzający odwiedzają najciekawsze miejsca Łazienek, gdzie poznają wiele ciekawych i zabawnych faktów na ich temat" – mówi PAP Life Łamek.

Uczestnicy spaceru dowiedzą się między innymi: co porabiał w Łazienkach Richard Nixon, gdzie w Łazienkach najłatwiej zajść w ciążę, co wspólnego z Chopinem mają żabki, zamachu na czyje życie dokonano dwa razy w Łazienkach.

Przechadzka będzie trwać około 80-90 minut. Na spacer obowiązują zapisy na stronie wydarzenia. Cena: co łaska.

Iluminacje świąteczne będzie można podziwiać w Łazienkach do końca lutego. Na przykład na Alei Chińskiej na zwiedzających czekają imponujących rozmiarów, świetliste postaci dworzan w strojach z epoki.