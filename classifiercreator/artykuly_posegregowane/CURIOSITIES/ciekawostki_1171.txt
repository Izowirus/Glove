Łódź, 30.04.2016. Tysiąc jednośladów w stu stacjach jest dostępnych dla mieszkańców miasta od wieczora 30 bm. w ramach Łódzkiego Roweru Publicznego. Pierwsze dwadzieścia minut jazdy jest bezpłatne.  (gm/dw) PAP/Grzegorz Michałowski Archiwum PAP © 2016 / Grzegorz Michałowski
                                        

            W niewiele ponad trzy miesiące od uruchomienia w Łodzi systemu roweru miejskiego z tego środka transportu skorzystano milion razy.
      
            "To pod tym względem rekord w Polsce. Szybko okazało się, że Łódzki Rower Publiczny stał się sukcesem" - podkreśliła prezydent miasta Hanna Zdanowska.

Z rowerów miejskich łodzianie i przyjezdni mogą korzystać od 30 kwietnia br. Od tego czasu w systemie zarejestrowało się 57 tysięcy użytkowników, a w środę rano przekroczono barierę miliona wypożyczeń. Po tym względem Łódź wyprzedziła m.in. Warszawę, w której taki wynik zarejestrowano po 10 miesiącach od uruchomienia systemu, Białystok – po 16 miesiącach i Lublin – po 24 miesiącach.

"To obrazuje, jak bardzo łodzianom spodobała się ta forma transportu publicznego. Wyniki pokazują bowiem, że rower miejski nie jest narzędziem spędzania wolnego czasu, lecz stał się popularnym środkiem transportu, dzięki któremu można bardzo szybko przemieścić się w różne miejsca" – powiedziała podczas czwartkowej konferencji prasowej prezydent Zdanowska.

Dodała, że rower miejski najczęściej jest wykorzystywany w drodze do i powrotów z pracy, o czym świadczy fakt, że większość wypożyczeń odbywa się w dni powszednie w czasie porannych i popołudniowych szczytów komunikacyjnych. Najczęściej – w 81,6 proc. przypadków - użytkownicy z jednośladów korzystają krótkoterminowo, czyli w ciągu pierwszych bezpłatnych 20 minut.