Revellers take part in the Children's Day parade of the Notting Hill Carnival in London, Britain, 28 August 2016. The street festival celebrates this year its 52nd anniversary and more than a million people are expected to attend on 28 and 29 August. EPA/WILL OLIVER EPA/WILL OLIVER PAP/EPA
                                        

            W Londynie rozpoczęła się kolejna edycja największego karnawału ulicznego w Europie - Notting Hill Carnival. Organizatorzy spodziewają się nawet dwóch milionów uczestników; zwiększono środki bezpieczeństwa.
      
            Wydarzenie odbywa się w długi weekend sierpniowy - ostatni poniedziałek sierpnia jest tradycyjnie w Wielkiej Brytanii dniem wolnym od pracy.

Pierwszy dzień karnawału - niedziela - jest kierowany do rodzin z dziećmi, które w przebraniach maszerują ulicami londyńskiej dzielnicy Notting Hill. Punktem centralnym obchodów jest jednak drugi dzień, skupiony na celebrowaniu wielokulturowości brytyjskiej stolicy. Główna parada gromadzi kilkaset grup etnicznych mieszkających na terenie miasta.

Karnawałowi towarzyszą również dziesiątki koncertów, spotkań kulturalnych i specjalna strefa gastronomiczna z kuchnią z całego świata.

Porządku w trakcie tegorocznej imprezy pilnuje aż 9 tys. policjantów, zarówno umundurowanych, jak i po cywilnemu. Co roku część funkcjonariuszy przyłącza się do zabawy, tańcząc razem ze zgromadzonymi londyńczykami.

Większa w tym roku obecność policji spowodowana jest tym, że w ostatnich latach podczas imprezy dochodziło do wielu przypadków naruszenia porządku publicznego, w tym ataków z udziałem nożowników.

W ciągu ostatniego tygodnia przed tegorocznym karnawałem policja zatrzymała ponad 200 osób, które planowały wykorzystać to wydarzenie do popełnienia przestępstwa, głównie sprzedawać twarde narkotyki; wobec kolejnych 200 osób wydano nakazy aresztowania. Funkcjonariusze zabezpieczyli też broń, w tym pistolety, noże i maczety.

Na weekend karnawału, w obawie przed ewentualnymi zamieszkami, zamknięto większość lokalnych sklepów, restauracji i kawiarni.

Pierwszy Notting Hill Carnival został zorganizowany w 1966 roku przez społeczność karaibskich migrantów mieszkających w Londynie.

Z Londynu Jakub Krupa