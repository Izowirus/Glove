36 kierowców Miejskich Zakładów Autobusowych zostało w poniedziałek uhonorowanych za niesienie pomocy warszawiakom. Kierowcy zasłużyli się, m.in. udzielając pierwszej pomocy lub otaczając opieką osoby poszkodowane w wypadku.
      
            Stołeczni kierowcy autobusów czwarty raz zostali uhonorowani za ratowanie życia i zdrowia warszawiaków, umiejętność zachowania zimnej krwi w wymagających tego sytuacjach oraz za bohaterską postawę.

Jak podkreślił w rozmowie z PAP wiceprezydent Warszawy Robert Soszyński, "kolejny raz miasto honoruje swoich kierowców, którzy zareagowali w trudnych sytuacjach, potrafili znaleźć rozwiązanie i nieśli pomoc". Zauważył, że osoby, którym pomogli kierowcy, to nie tylko pasażerowie, ale też przechodnie. "Takie postawy miasto chce nagradzać, chce je eksponować, bo dzięki temu warszawiacy czują się bezpieczni" – wskazał Soszyński. Jego zdaniem takie zachowania "ratują życie i zdrowie, a upublicznianie i nagradzanie ich to motywacja do podobnych działań w przyszłości". "Jeśli warszawiacy widzą i słyszą, że kierowcy na co dzień potrafią się tak znakomicie zachować w trudnych sytuacjach, to myślę, że mogą czuć się spokojniejsi" – zauważył.

Specjalne podziękowania, premie i drobne upominki dostało 36 kierowców, którzy zasłużyli się m.in.: udzieleniem pomocy kobiecie na przystanku i prowadzeniem resuscytacji do czasu przyjazdu karetki, udzieleniem pomocy nieprzytomnej kobiecie leżącej na chodniku, otoczeniem opieką kobiety chorej na cukrzycę, która zasłabła na oczach kierowcy, udzieleniem pierwszej pomocy rannemu mężczyźnie, a także pomocą nastolatce potrąconej przez samochód.

Wiceprezydent stolicy podkreślił, że z roku na rok coraz więcej osób zostaje uhonorowanych nagrodą". "Zaczynaliśmy od 10 nagrodzonych, w minionym roku było ich 19, a dzisiaj mamy już 36" – wskazał.