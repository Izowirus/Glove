Poznań, 29.04.2016. Krzysztof Krawczyk podczas koncertu w Sali Ziemi, na terenie Międzynarodowych Targów Poznańskich, 29 bm. Występem w Poznaniu artysta rozpoczął serię koncertów z okazji jubileuszu 50-lecia swojej pracy scenicznej. (zuz) PAP/Jakub Kaczmarczyk Archiwum fot. PAP © 2017 / Jakub Kaczmarczyk
                                        

            Po albumie z pieśniami Leonarda Cohena Krzysztof Krawczyk sięga po piosenki kolejnego klasyka - Boba Dylana. "Dylan zawsze śpiewa o człowieku" - mówi piosenkarz. Płyta "Wiecznie młody” trafi do sklepów 10 listopada.
      
            Tym razem Krzysztof Krawczyk postanowił nagrać album z polskimi wersjami piosenek Boba Dylana. Płyta nosi tytuł „Wiecznie młody”. Piosenki barda przetłumaczył Daniel Wyszogrodzki, znawca twórczości Dylana. Z kolei Wiesław Wolnik zaaranżował wybrane utwory laureata literackiej Nagrody Nobla. Krawczyk planował tę płytę od co najmniej kilku lat. Bo, jak sam powiedział, w utworach Dylana odnajduje jednocześnie "tajemnicę i prawdę".

"Dylan zawsze śpiewa o człowieku" - powiedział Krawczyk. "Nie przestaje mnie fascynować, jak wiele o nas wie. Potrafi wcielać się w różne role, ale jest także niezwykłym obserwatorem. Ktoś powiedział, że Szekspir wiedział wszystko o człowieku. Nie jestem pewien, czy Dylan wie wszystko, jednak nie jest to porównanie na wyrost. On sam jest człowiekiem zamkniętym, natomiast innych opisuje tak, jakby nie mieli przed nim tajemnic. Wyjątkowo pięknie opisuje też kobiety" - dodał piosenkarz.

Na płycie znalazło się 12 utworów, w tym słynny protest-song "Odpowiedź zna wiatr" i piosenka "Jakbym pukał do nieba drzwi", pochodząca z legendarnego westernu "Pat Garrett & Billy the Kid".

Poza tym na albumie znajdziemy wiele piosenek o miłości, np. "Tak długo czeka jutro", "Być z tobą sam na sam" i "Czy zmarnować miłość chcesz". Jednak z bogatego dorobku Boba Dylana wybrano także utwory znacząco odbiegające od miłosnych ballad, jak filozoficzny duet "Och, siostro", religijne wyznanie wiary "Wierzę w ciebie" albo też najbardziej enigmatyczną piosenkę tego autora "Wolny będę znów", zarazem jedną z najbardziej znanych, nagrywaną przez dziesiątki artystów.

Album promuje teledysk do utworu „Będę twój dzisiaj wieczorem” w reżyserii Filipa Wendlanda. To polska wersja utworu „I'll Be Your Baby Tonight” z 1967 roku.