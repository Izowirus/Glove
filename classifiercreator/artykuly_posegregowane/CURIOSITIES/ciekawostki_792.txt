Edynburg, Wielka Brytania, 20.01.2016. Pomnik niedźwiedzia Wojtka, słynnego kompana żołnierzy II Korpusu Polskiego generała Andersa, 20 bm. w Edynburgu. (ls/awol) PAP/Leszek Szymański PAP © 2017 / Leszek Szymański
                                        

            W Cassino we Włoszech, u zbocza Monte Cassino, miejsca bitwy żołnierzy 2. Korpusu Polskiego, stanie pomnik niedźwiedzia Wojtka, który towarzyszył im na wojennym szlaku. Zapowiedział to burmistrz Carlo Maria D'Alessandro, cytowany przez lokalne media.
      
            Wojtek to syryjski niedźwiedź brunatny, "adoptowany" przez żołnierzy 22. Kompanii Zaopatrywania Artylerii w 2. Korpusie Polskim generała Władysława Andersa. Niedźwiedź był na Monte Cassino w czasie bitwy. Wcześniej przeszedł z żołnierzami szlak bojowy z Iranu do Włoch.

Burmistrz miasta Cassino ogłosił, że pomnik niedźwiedzia zostanie wkrótce odsłonięty koło Piazza XVI Febbraio. Jak dodał, Wojtek to "prawdziwy żołnierz, który wziął udział w bitwie o Monte Cassino i w wyzwoleniu Bolonii".

W portalach informacji lokalnych ze środkowych Włoch podkreśla się, że to spełnienie prośby, z jaką prawie 10 lat temu wystąpiły miejscowe środowiska. Dotąd wniosek ten był odrzucany przez władze.

W 2015 roku pomnik niedźwiedzia Wojtka został odsłonięty w mieście Imola w Emilii-Romanii.

Z Rzymu Sylwia Wysocka