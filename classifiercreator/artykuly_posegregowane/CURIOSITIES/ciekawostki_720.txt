"Yeezy Season 4 Jewelry" - pierwsza linia biżuterii Kanye Westa, zaprojektowana wspólnie z marką Jacob &amp; Co w kwietniu ubiegłego roku - trafiła do sprzedaży. Kolekcję można kupić w jednym z paryskich butików.
      
            Po sukcesie swojej marki pret-a-porter Yeezy, Kanye West zainteresował się projektowaniem biżuterii. Wśród jego propozycji znalazł się m.in. medalion z podobizną Matki Boskiej w masywnej okrągłej grawerowanej ramce.

Ta pierwsza kolekcja biżuterii Yeezy, we współpracy z Jacob & Co, składa się w sumie z dwunastu elementów biżuterii, wykonanej z żółtego złota. Co było inspiracją przy powstawaniu kolekcji? Zapewne sztuka florencka z XIV w., znajdziemy tu kilka wzorów ikon, zdobiących wisiorki. Wykorzystano w niej także powszechnie znane symbole miłości.

Owo nawiązanie do miłości wyjaśnia Kanye West, mówiąc o swych projektach na łamach amerykańskiego "Vogue'a": „Chciałem stworzyć biżuterię, która reprezentuje wieczną miłość”. Biżuteria, którą najpierw nosiła Kim Kardashian, jest teraz dostępna w paryskim Concept Store Colette i w jego sklepie internetowym. Ale wydać na nią trzeba niemało. Poszczególne precjoza kosztują od 2,1 tys. do 14,3 tys. euro.