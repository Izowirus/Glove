Łódź, 22.11.2015. Brytyjski krótkowłosy. Ponad dwieście rasowych mruczków ubiega się o kocie zaszczyty podczas międzynarodowej wystawy kotów 22 bm. w Łodzi. (gm/awol) PAP/Grzegorz Michałowski PAP © 2016 / Grzegorz Michałowski
                                        

            Mówi się, że to pies jest najlepszym przyjacielem człowieka, ale wielbicieli kotów - którym właściciele zakładają konta w serwisach społecznościowych - nie brakuje. 17 lutego przypada Światowy Dzień Kota.
      
            Pies jest najlepszym przyjacielem człowieka, a czarny kot przebiegający drogę przynosi pecha? W te przesądy zapewne nie wierzą właściciele i wielbiciele kotów. Co więcej, koty mają swoje święto. Światowy Dzień Kota w Polsce obchodzony jest od 2006 roku, zaś we Włoszech od roku 1990. Święto ma podkreślić znaczenie kotów w życiu człowieka, uwrażliwiać nas na koci los, a także nieść pomoc bezdomnym zwierzętom.

To, że ludzie mają swoje konta na Instagramie nikogo już nie dziwi. Zdziwić mogłoby to, że swoje profile na tym serwisie mają też koty. Ich zdjęcia cieszą się niezwykłym powodzeniem. Jednym ze "sławnych" kotów jest Choupette Lagerfeld, kotka dyktatora mody Karla Lagerfelda. Zdjęcia kociaka na Instagramie obserwuje ponad 79 tysięcy użytkowników serwisu. Zdjęciami z kotem w sieci chwali się też Natalia Siwiec. Niejednokrotnie hitami internetu są też filmiki ukazujące koty przeciągające się, goniące za zabawką czy uciekającą myszką.

Koty są też inspiracją dla artystów i twórców sztuki. Któż nie zna "Przygód kota Filemona" czy piosenki "Wlazł kotek na płotek". Mamy też film taki, jak ten amerykańskiej produkcji "Kotka na blaszanym dachu" oparty na sztuce Tennessee Williamsa czy spektakl "Kiedy kota nie ma" w warszawskim Teatrze Capitol. Japończycy również mają tu swój wkład - "Hello Kity" znana jest na całym świecie.