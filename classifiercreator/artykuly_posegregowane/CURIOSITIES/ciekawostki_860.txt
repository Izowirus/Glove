Wrocław, 01.05.2017. Miłośnicy gitarowych dzwięków próbowali 1 bm. na wrocławskim Rynku, pobić ustanowiony w ub.r. Gitarowy Rekord Guinnessa. W 2016 r. utwór "Hey Joe", spopularyzowany przez Jimiego Hendriksa, zagrało wspólnie 7356 gitarzystów. W tym roku zagrało tylko 6299 osób i rekord nie został pobity. (mr) PAP/Maciej Kulczyński PAP © 2017 / Maciej Kulczyński
                                        

            6299 gitarzystów zagrało w poniedziałek na wrocławskim rynku, gdzie jak co roku próbowano pobić gitarowy Rekord Guinnessa w liczbie  osób grających jednocześnie. Przed rokiem grających było 7356, dlatego rekordu nie poprawiono.
      
            Jak powiedziała współorganizująca to doroczne wydarzenie Katarzyna Sajewicz, choć do pobicia zeszłorocznego rekordu zabrakło 1057 gitarzystów, to atmosfera tegorocznej imprezy w Rynku we Wrocławiu była fantastyczna.

"Wszyscy świetnie się bawiliśmy, atmosfera była wspaniała i większość z grających gitarzystów już się umawiała na kolejne spotkanie, by w 2018 r. poprawić wynik tego naszego rekordu" – dodała Sajewicz.

Wśród gwiazd tegorocznej edycji byli znani muzycy m.in. Jan Borysewicz, Grzegorz Skawiński, LeBurn Maddox czy Greg Koch.

W 2016 r. utwór Jimiego Hendriksa "Hey Joe" wspólnie zagrało 7356 gitarzystów; to o 12 więcej niż dwa lata wcześniej, bo w 2014 r. ustanowiono poprzedni gitarowy Rekord Guinnessa.

Próba bicia gitarowego Rekordu Guinnessa to główne wydarzenie odbywającego się od 2003 r. we Wrocławiu festiwalu Thanks Jimi. Miłośnicy gitarowego grania spotykają się co roku w tym mieście, aby wraz z zaproszonymi muzykami zagrać utwór Jimiego Hendriksa "Hey Joe". Pomysłodawcą imprezy jest muzyk Leszek Cichoński.

Polski Rekord Guinnessa, który został ustanowiony w 2016 r., wynosi 7356 wspólnie grających gitarzystów. To ponad trzykrotnie więcej, niż w przypadku analogicznego rekordu amerykańskiego. Do tej pory nikomu nie udało się pobić polskiego rekordu. Pierwsza edycja wrocławskiej imprezy odbyła się w 2003 r. i zgromadziła 588 gitarzystów.