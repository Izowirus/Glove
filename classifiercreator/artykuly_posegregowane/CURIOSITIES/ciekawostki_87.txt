W nocy z soboty na niedzielę w Tatrach spadł śnieg. Na Kasprowym Wierchu leżą 3 cm śniegu, a termometry wskazują cztery stopnie mrozu – poinformował PAP dyżurny Wysokogórskiego Obserwatorium Meteorologicznego. Pogorszyły się warunki na szlakach.
      
            Jak informują służby Tatrzańskiego Parku Narodowego (TPN), cienka pokrywa śniegu zalega w Tatrach od wysokości 1400 m n.p.m.

„Warunki na szlakach pogorszyły się. W niższych partiach Tatr pada deszcz ze śniegiem, a w wyższych śnieg. Na górskich szlakach turystycznych jest mokro i ślisko, a na odcinkach leśnych błotniście” – czytamy w komunikacie TPN.

Niski pułap chmur spowodował, że Tatry są zupełnie niewidoczne z Zakopanego. 

To drugi opad śniegu w Tatrach w tym sezonie.