Mural dziewczynki podlewającej drzewo, przedstawiający czarnoskórą kobietę zdejmującą maskę białej kobiety czy upamiętniający rocznicę urodzin twórcy międzynarodowego języka esperanto Ludwika Zamenhofa - znalazły się w ekumenicznym kalendarzu Białegostoku na 2017 r.
      
            Kalendarz wydał Urząd Miejski w Białymstoku. W roku postawiono na murale, które w ostatnich latach powstały w mieście.

Białystok zaczyna być słynny z murali o wysokich wartościach artystycznych - powiedział w poniedziałek na konferencji prasowej prezydent Białegostoku Tadeusz Truskolaski. I dlatego - jak dodał - zdecydowano się je zamieścić w kalendarzu.

Na okładce jest najsłynniejszy białostocki mural "Dziewczynka z konewką" autorstwa Natalii Rak, który znajduje się na jednym z budynków przy alei Piłsudskiego. Mural to interpretacja artystki podlaskiej legendy o ludziach gigantach. Dziewczynka ubrana w ludową sukienkę "podlewa" rosnące w pobliżu ściany drzewo. Mural stał się na tyle sławny, że znalazł się na znaczkach pocztowych i doczekał się swoich kopii m.in. w Chorwacji i Chinach.

W kalendarzu znalazł się też antyrasistowski mural przedstawiający czarnoskórą kobietę zdejmującą maskę białej kobiety. Jest on symbolem równości osób o różnych kolorach skóry i odpowiedzią na ataki rasistowskie, do których doszło kilka lat temu w mieście.

Jednemu z miesięcy patronuje mural "Esperanto" autorstwa Andrzeja Muszyńskiego. To najprawdopodobniej pierwszy mural, który powstał w Białymstoku. Zajmuje całą ścianę bloku przy ul. Zamenhofa. Na jednym z pięter, z balkonu spogląda na przechodniów urodzony w Białymstoku, twórca międzynarodowego języka esperanto - Ludwik Zamenhof. Mural miał upamiętniać przypadającą w 2009 roku 150. rocznicę urodzin Zamenhofa, wtedy w mieście odbył się 94. Światowy Kongres Esperanto.

W kalendarzu można również znaleźć m.in. mural "Chłopiec z dywanem" wykonany przez białoruską grupę TAKTAK, który przedstawia chłopca w ludowym stroju na tle tradycyjnej tkaniny dwuosnowowej, czy mural "Matka natura" autorstwa Magdaleny Talmon.

W kalendarzu zaznaczone są wszystkie święta państwowe, katolickie, prawosławne, żydowskie i muzułmańskie, czyli związane z różnymi kulturami i religiami kojarzonymi z miastem i jego historią. Podobnie było w kalendarzach miasta w poprzednich latach.

"Wynika to z naszej wielokulturowości i pewnej tradycji" - powiedział Truskolaski. Mówił, że w pierwszych kalendarzach nie było uwzględnionych świąt różnych wyzwań, ale - jak podkreślił - wsłuchując się w potrzeby mieszkańców, zdecydowano by je włączyć i od kilku lat kalendarz jest ekumeniczny.

Ekumeniczny kalendarz ścienny wydano w nakładzie 1,5 tys. egzemplarzy. Można go wygrać, np. biorąc udział w konkursie na portalu społecznościowym.