W lasach nadleśnictw Wielbark i Olsztynek zaobserwowano wędrującego samotnie samca żubra. Według warmińsko-mazurskich leśników jest to pierwszy po 1945 roku przypadek pojawienia się żubra w tej części regionu.
      
            Jak poinformował PAP rzecznik Regionalnej Dyrekcji Lasów Państwowych w Olsztynie Adam Pietrzak, przed kilku dniami dorosłego samca żubra zaobserwował i sfotografował leśniczy z nadleśnictwa Wielbark. Zwierzę wędrowało przez zwarte kompleksy leśne północnej części tego nadleśnictwa. W tym tygodniu prawdopodobnie ten sam żubr był widziany przez mieszkańców Drwęcka w okolicach Olsztynka.

Zdaniem rzecznika jest to pierwszy w historii Regionalnej Dyrekcji Lasów Państwowych, czyli po 1945 roku, przypadek pojawienia się zwierzęcia tego gatunku w tej części woj. warmińsko-mazurskiego. Jak mówił, wędrujący po mazurskich lasach osobnik prawdopodobnie odłączył się od któregoś z wolno żyjących stad. Najbliższe takie stada żyją ponad 130 km dalej - w Puszczy Boreckiej i Knyszyńskiej.

"Samce żubrów w okresie godowym wędrują w poszukiwaniu samic w rui. Jeśli im się nie powiedzie, to albo wracają w miejsce, z którego pochodzą albo pozostają na nowym terenie, pędząc żywot starego kawalera" - wyjaśnił.

Pietrzak powiedział też, że kilka tygodni wcześniej wędrującego żubra zaobserwowano również na terenie nadleśnictwa Ostrołęka. Prawdopodobnie ten sam osobnik był widziany pod koniec września w okolicach Nasielska, czyli niespełna 60 km od Warszawy.

Leśnicy przypominają, żeby w przypadku napotkania żubra nie zbliżać się do niego, tylko spokojnie oddalić na bezpieczną odległość, bo samiec tego gatunku może w okresie godowym zachowywać się agresywne.

Żubr (Bison bonasus) jest największym ssakiem zamieszkującym nasze lasy, objętym całkowitą ochroną gatunkową.