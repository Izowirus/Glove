Małopolskie: akcja na rzecz czystych Tatr i odpowiedzialnej turystyki
                                        

            Tatrzański Park Narodowy (TPN) zainicjował akcję "Śmieci to temat podniosły – bez śmieci, bez śladu, bez wahania". Ma ona uwrażliwić turystów na problem zaśmiecania Tatr. Władze parku chcą, aby wszyscy odwiedzający góry stali się za nie odpowiedzialni.
      
            "Chcemy być wzorem dla innych organizacji i promować ważne dla środowiska idee. Podchodzimy do tematu czystych szlaków, odpowiedzialnej i bezpiecznej turystyki kompleksowo, łącząc wszelkie działania na rzecz natury. Wspierane przez nas wartości muszą wychodzić na zewnątrz, poza park, i wracać do środka w ludziach, którzy nie będą pochodzić do ochrony przyrody jak do opresji, ale szansy. To ważne teraz i na przyszłość – dla naszych dzieci i wnuków" – napisał w komunikacie dyrektor TPN Szymon Ziobrowski.
 
TPN będzie informował o akcji w mediach społecznościowych. Pojawią się także plakaty przy punktach wejść do parku, gdzie turyści będą mogli odebrać rękawice i specjalne biodegradowalne worki na śmieci. Dzięki temu każdy odwiedzający górskie szlaki będzie mógł zabrać napotkane śmieci.
 
TPN zachęca także do dbania o środowisko w trakcie aktywności fizycznej, np. w czasie biegania w górach i sprzątania śmieci – to tak zwany plogging, idea łączenia joggingu ze sprzątaniem. Akcja ma także zachęcać do praktykowania stylu życia "zero waste", czyli takiej organizacji gospodarstwa domowego, która nie przyczynia się do tworzenia śmieci. Organizatorzy zachęcają do rezygnacji z opakowań jednorazowych, np. woreczków na kanapki czy plastikowych butelek na napoje, na rzecz opakowań wielorazowego użytku czy bidonów.
 
Akcja "Śmieci to temat podniosły – bez śmieci, bez śladu, bez wahania" to kolejna kampania na rzecz czystych gór po akcji „No Trace Tatra” Marka Kamińskiego czy „Czyste Tatry” organizowanej przez Rafała Sonika.