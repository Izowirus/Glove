Tom Hanks obiecał, że odwiedzi Bielsko-Białą - podała na portalu społecznościowym Monika Jaskólska, organizatorka akcji ofiarowania aktorowi Fiata 126p. Bielszczanka spotkała się z nim w Los Angeles. Jak dodała, auto może trafić do gwiazdora już w listopadzie.
      
            Jaskólska opublikowała nagranie ze spotkania z Hanksem m.in. na facebookowym profilu zorganizowanej przez siebie akcji "Bielsko-Biała dla Toma Hanksa". Bielszczanka gościła w Los Angeles na zaproszenie organizatorów odbywającego się tam Festiwalu Polskich Filmów. Otrzymała też zaproszenie od Hanksa na spotkanie promujące jego książkę. Aktor podczas spotkania powiedział o niej, łącząc języki angielski z polskim: „She is fantastyczna!”

Pomysł sprezentowania aktorowi Fiata 126p powstał jesienią ub.r. Hanks opublikował w internecie zdjęcie wykonane w momencie, gdy otwierał drzwi do sfatygowanego „malucha”. "I'm so excited about my new car!! (Jestem taki podekscytowany moim nowym autem)" - podpisał je.

Jaskólska postanowiła zebrać pieniądze na samochód i ofiarować go Hanksowi. Pomysłem podzieliła się na Facebooku. Zaproponowała też, by pieniądze, które zostaną po zakupie, zasiliły konto bielskiego szpitala pediatrycznego. Odzew bielszczan był entuzjastyczny. Akcja ruszyła pod koniec roku i odbiła się szerokim echem w mediach na świecie. Pojawili się sponsorzy, którzy sfinansowali zakup auta i jego remont.

O akcji dowiedział się Hanks. W mailu do Jaskólskiej przyznał, że nieco żartował z samochodu, ale dodał, iż bardzo mu się on podoba. Zaprosił bielszczankę wraz z dziećmi do Stanów Zjednoczonych i zadeklarował, że wesprze bielski szpital pediatryczny.

„Maluch”, którego otrzyma gwiazdor kina, został już przygotowany. Do Bielska-Białej trafił zimą z Suwałk, gdzie został kupiony za 8,5 tys. zł. Był seledynowy, ale po gruntownym remoncie stał się biały. We wnętrzu użyta została m.in. wysokiej jakości skóra. Pojawiły się też drobne elementy nawiązujące do Bielska-Białej oraz detale związane z jego hobby, czyli klawisze z maszyny do pisania, których pasjonatem jest Hanks. Publicznie zaprezentowany został 9 lipca, w dniu 61. urodzin aktora.

Fiat czeka teraz na transport do Stanów Zjednoczonych. Data, gdy Hanks go otrzyma, nie jest znana. Jak poinformowała Jaskólska, to gwiazdor ją wyznaczy. „Nagrywał film i wydał książkę. Ma napięte terminy” – wyjaśniła. Dodała jednak, że samochód może trafić do Hanksa jeszcze w listopadzie br.

Fiat 126p kilkadziesiąt lat temu zmotoryzował Polskę i do dziś uchodzi za kultowy, choć na polskich drogach jest już rzadkością. Pierwszy zjechał z taśmy bielskiej fabryki w 1973 r. Ogółem w Polsce wyprodukowano ich ponad 3,3 mln, z czego ponad 1,1 mln z Bielsku-Białej, a resztę w Tychach.

Hanks jest drugim po Spencerze Tracy aktorem, któremu udało się zdobyć statuetkę Oscara dwa razy z rzędu za rolę w filmach "Filadelfia" i "Forrest Gump". Popularność przyniosły mu też role w obrazach "Szeregowiec Ryan", "Cast Away: Poza światem", "Masz wiadomość", "Kod da Vinci", czy "Bezsenność w Seatle".