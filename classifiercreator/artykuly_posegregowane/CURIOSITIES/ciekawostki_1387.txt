A general view of the 18th century Trevi's Fountain after its restoration in Rome, Italy, 03 November 2015. EPA/ALESSANDRO DI MEO 
Dostawca: PAP/EPA. Archiwum PAP/EPA © 2016 / ALESSANDRO DI MEO
                                        

            Władze Rzymu zaostrzyły kary za kąpiele w fontannach. Po kolejnych takich wybrykach, głównie turystów, postanowiono, że od tej pory grzywna za to będzie wynosić do 500 euro. Do tej pory grzywna ta sięgała kwoty 300 euro. 
      
            Komisarz Wiecznego Miasta Paolo Tronca w oświadczeniu przypomniał, że fontanny - a wiele z nich to dzieła wybitnych artystów minionych wieków - należą do architektonicznego dziedzictwa stolicy i jako takie podlegają specjalnej ochronie.

„Nie mogą być one wykorzystywane w celach niezgodnych z ich charakterem historycznym i artystycznym”- stwierdził komisarz. Po raz kolejny przypomniał wszystkim tym, którzy chcą naśladować bohaterów słynnego filmu „Dolce vita” Federico Felliniego, że kąpiel w fontannach jest stanowczo zabroniona.

Fontanna di Trevi, w której pławili się bohaterowie filmu Anita Ekberg i Marcello Mastroianni, przeszła ostatnio gruntowny i kosztowny remont, dzięki czemu odzyskała dawny blask i jest obiektem szczególnej troski.

Niektóre kąpiele, na przykład w Fontannie Czterech Rzek Berniniego, zakończyły się zniszczeniem fragmentów zabytku.