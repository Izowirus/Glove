Poznań, 11.05.2017. 100 kg odchodów słonia w pobliżu Mostu Teatralnego, 11 bm. Odchody słonia z poznańskiego zoo pojawiły się w wielu punktach Poznania, w ramach akcji "To nie jest taka mała sprawa", zachęcającej do sprzątania odchodów po swoich psach. (jk/kru)  PAP/Jakub Kaczmarczyk
                                        

            Poznańskie chodniki i trawniki zanieczyszcza tyle odchodów, ile codziennie mogłoby zostawiać po sobie 50 słoni - przekonują organizatorzy akcji, która ma uczulać na problem sprzątania po psach. Częścią akcji są sterty odchodów słoni leżące od kilku dni w różnych częściach miasta.
      
            "Słoniowa" kampania została przygotowana na zlecenie urzędu miasta, do współpracy zaproszony został m.in. miejski ogród zoologiczny a także sanepid i lokalne media. Wartość całego projektu przekracza 109 tys. zł.

Elementami akcji są sterty odchodów słoni, a także publikowane przez lokalne media filmy pokazujące nocne spacery tych zwierząt po ulicach.

Jak przekonują pomysłodawcy akcji, mieszkańcy miasta przywykli już do widoku psich kup leżących na chodnikach, skwerach czy w parkach. Nietypowa akcja w której ważnym elementem są stukilowe sterty odchodów ma uświadomić wszystkim, jak ważną sprawą jest utrzymanie czystości w przestrzeni miejskiej.

„Zdecydowaliśmy się na kampanię z elementami zaskoczenia, które, jak obserwowaliśmy przez dwa ostatnie dni, wywoływały śmiech i zastanowienie. Najważniejsze jednak, co widać po komentarzach, że poznaniacy skojarzyli, że chodzi o czyste ulice naszego miasta" - poinformował w czwartek zastępca dyrektora gabinetu prezydenta Tomasz Lisiecki.

Z materiałów przygotowanych przy okazji akcji wynika, że jeden słoń produkuje dziennie 100 kg odchodów, pies ok. 100 g. W Poznaniu mieszka 50 tys. psów, które dziennie produkują 5 ton odchodów.

Projekt ma na celu podniesienie poczucia odpowiedzialności mieszkańców za stan czystości miasta. Ma też przypominać, że odpowiedzialność za sprzątanie po czworonogu spoczywa na jego właścicielu.

Kampania została podzielona na dwa etapy. W ramach pierwszej części projektu, w mediach pojawił się film z nocnym spacerem słonia w okolicach Rynku Wildeckiego. Na terenie Poznania powstały instalacje z prawdziwych odchodów tych zwierząt. Przez pierwsze dni cel tych działań pozostawał tajemnicą.

Druga część kampanii ma wymiar edukacyjny. Do poznaniaków trafią m.in. ulotki z listą obowiązków każdego właściciela psa. Uczestnicy imprez organizowanych w przestrzeni miejskiej otrzymają zawieszki pomagające kulturalnie zwrócić uwagę niesprzątającemu po swoim psie sąsiadowi.

Dodatkowo na stronie internetowej www.czystypoznan.pl prowadzony jest ranking najbardziej zanieczyszczonych miejsc w Poznaniu.