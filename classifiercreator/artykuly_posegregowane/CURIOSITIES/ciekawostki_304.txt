Sulejówek (woj. mazowieckie), 11.11.2015. Patriotyczną akcję zorganizowano, 11 bm. w Święto Niepodległości w Sulejówku pod Warszawą - miejscowością, z którą związany był marszałek Józef Piłsudski, i w której mieści się Muzeum Józefa Piłsudskiego. Mieszkańcy i przyjezdni rozwinęli biało-czerwoną flagę o długości 1200 m próbując pobić w ten sposób rekord na najdłuższą flagę ustanowiony w 2013 roku w Szczecinie. (cat) Archiwum fot. PAP/Jacek Turczyk
                                        

            Ponad 2-kilometrową biało-czerwoną flagę zamierzają przeciągnąć przez Kraków, z okazji obchodzonego 2 maja Dnia Flagi RP, wojewoda małopolski Piotr Ćwik wraz z harcerzami ze Związku Harcerstwa Polskiego Chorągwi Krakowskiej.
      
            Będzie to jednocześnie próba pobicia rekordu Polski na najdłuższą flagę państwową. Organizatorzy liczą, że do akcji włączą się turyści i mieszkańcy Krakowa.

"Święto 2 maja jest okazją do zjednoczenia się wokół tego, co nas łączy. Zapraszamy do udziału w rozwijaniu flagi i biciu rekordu mieszkańców Krakowa, Małopolski i turystów. Dotychczasowy rekord należy do Warszawy: rok temu udało się tam rozwinąć flagę o długości 1556,2 metrów. Liczymy na to, że pobijemy ten rekord, rozwijając flagę o długości ponad 2000 m" - powiedział wojewoda małopolski Piotr Ćwik w piątek podczas briefingu na temat obchodów 2 i 3 maja.

Akcja rozpocznie się w południe po hejnale, przy Bramie Floriańskiej w Krakowie. Pochód przejdzie ulicą Floriańską, przez Rynek Główny i ulicą Grodzką na Wzgórze Wawelskie.

Tuż przed godziną 13. z Wawelu wysłana zostanie po fladze "krakowska fala". Według organizatorów po ok. 10 min. dotrze ona pod Barbakan. Będzie to sygnał, że doszło do połączenia ze sobą poszczególnych części szerokiej na 3 metry flagi. Ze względów komunikacyjnych bowiem flaga początkowo będzie rozciągana w odcinkach. Nad przebiegiem wydarzenia będzie czuwał sędzia z Biura Rekordów.

Jak poinformował wojewoda Piotr Ćwik, przygotowano już ok. 2100 metrów flagi, ważącej blisko 600 kilogramów. Flagę uszyły kobiety osadzone w Zakładzie Karnym Kraków-Nowa Huta z materiałów dostarczonych przez Małopolski Urząd Wojewódzki. Po przeprowadzonej akcji z flagi powstaną w zakładzie karnym mniejsze flagi, które zostaną rozdane w całej Małopolsce z okazji 11 Listopada.

Biciu rekordu w długości flagi towarzyszyć będą przygotowane przez organizatorów atrakcje, m.in. wypuszczanie biało-czerwonych balonów.

Równie uroczyście obchodzone będzie w Krakowie Święto 3 Maja. Tego dnia uroczystości rozpoczną się o godz. 10 w Katedrze Wawelskiej mszą św. w intencji Ojczyzny pod przewodnictwem metropolity krakowskiego abp. Marka Jędraszewskiego. Wcześniej złożone zostaną kwiaty przy Pomniku Żołnierzy Polski Walczącej na Powiślu. Po zakończeniu mszy na Wzgórzu Wawelskim uformuje się pochód patriotyczny, który ulicami Krakowa, przez pl. O. Adama Studzińskiego, przejdzie przed Grób Nieznanego Żołnierza na placu Jana Matejki. Tam odbędą się oficjalne uroczystości, które zakończą się złożeniem wieńców oraz defiladą.

"Zapraszam wszystkich mieszkańców Krakowa i Małopolski do spędzenia tego szczególnego czasu na wspólnym świętowaniu. Bardzo mało mówimy o tym, co nas łączy, a bardzo wiele czasu poświęcamy temu, co nas dzieli. Niech 2 i 3 maja będą dniami, w których będziemy mówić więcej o tym, co jest wspólne. A łączy nas właśnie biało-czerwona. To jest okazja do zamanifestowania swojego patriotyzmu, do bycia w tym dniu razem i do zjednoczenia się wokół biało-czerwonej flagi, która stanowi nasze wspólne barwy narodowe" - apelował podczas briefingu wojewoda Piotr Ćwik.

Z okazji majowych świąt wojewoda małopolski Piotr Ćwik będzie rozdawał flagi w poniedziałek 30 kwietnia na Rynku w Nowym Sączu (ok. godz. 11.), natomiast wicewojewoda Józef Gawron - w środę 2 maja na placu Targowym w Proszowicach (ok. godz. 8) oraz na Rynku w Brzesku (ok. 10). Flagi będą też rozdawane 3 maja na Wzgórzu Wawelskim po mszy.