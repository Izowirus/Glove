epa05019598 Indian people burn firecrackers on the eve of Diwali festival to mark the event in Bhopal, India, 10 November  2015. The Diwali festival of lights symbolizes the victory of good over evil, commemorating Lord Ram's return to his kingdom Ayodhya after completing his 14-year exile.  EPA/SANJEEV GUPTA 
Dostawca: PAP/EPA. PAP/EPA © 2017 / SANJEEV GUPTA
                                        

            Sąd Najwyższy Indii wprowadził w poniedziałek tymczasowy zakaz sprzedaży fajerwerków w stołecznym Delhi i pobliskich miastach na 10 dni przed obchodami hinduistycznego święta Diwali. Celem decyzji jest ograniczenie zanieczyszczenia powietrza.
      
            Zakaz wchodzi w życie natychmiast i ma obowiązywać do 1 listopada.

Diwali, radosne święto triumfu dobra nad złem poświęcone bogini szczęścia i dobrobytu Lakszmi, jest jednym z najważniejszych w Indiach i w tym roku przypada na 19 października. Ludzie przebierają się w nowe ubrania, dekorują domy, biesiadują i wystrzeliwują sztuczne ognie, jak na Zachodzie podczas sylwestra.

Co roku w dniu tego święta światła odpalane są w Indiach miliony silnie zanieczyszczających powietrze fajerwerków. W dniach po uroczystościach wzrasta poziom zanieczyszczenia, a szpitale odnotowują wzrost liczby pacjentów zgłaszających się z problemami z oddychaniem czy objawami astmy.

Sąd poinformował, że po wprowadzeniu zakazu sprzedaży sztucznych ogni oceni, czy takie ograniczenia wpływają na jakość powietrza w Delhi. Podkreślono, że ci, którzy kupili sztuczne ognie, będą mogli ich użyć, jednak niemożliwe będzie nabycie nowych fajerwerków.

Po zeszłorocznym święcie Diwali na trzy dni zamknięto szkoły w Delhi oraz zalecano mieszkańcom, by pozostali w domu. Ze względu na duszący smog na pięć dni wstrzymano również wszelkie prace budowlane w tym mieście.

Indyjska stolica, którą zamieszkuje 17 mln osób, jest jednym z najludniejszych i najbardziej zanieczyszczonych miast świata.

W ubiegłym tygodniu stężenie niebezpiecznych dla zdrowia drobnych cząstek pyłu zawieszonego o średnicy nieprzekraczającej 2,5 mikrometra wynosiło w Delhi 170 mikrogramów na metr sześcienny - 17 razy większe niż zalecane przez WHO oraz ponad cztery razy większe niż zazwyczaj w Indiach.