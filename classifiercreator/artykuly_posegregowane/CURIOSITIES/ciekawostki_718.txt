Łódź, 05.10.2013. Twórca  między innymi "Thorgala" Grzegorz Rosiński podczas spotkania z fanami. Miłośnicy gier i rysowanych książek zjechali, 5 bm. do Łodzi na 24. Międzynarodowy Festiwal Komiksu i Gier. Odbywająca się w Atlas Arenie impreza potrwa do niedzieli, 6 bm. (gm/cat)
PAP/ Grzegorz Michałowski PAP © 2017 / Grzegorz Michałowski
                                        

            Spotkania z twórcami komiksów, wystawa o świecie Tytusa, Romka i A'Tomka, turnieje gier  i inne wydarzenia z kręgu kultury masowej znajdą się w programie 28. Międzynarodowego Festiwalu Komiksu i Gier. Impreza odbywać się będzie od 15 do 17 września w Łodzi.
      
            "Główną gwiazdą festiwalu będzie twórca komiksów z superbohaterami, Jim Lee, dyrektor kreatywny DC Comics. To wielkie wydarzenie, które ma być początkiem naszej dłuższej współpracy z DC Comics. Do Łodzi przyjedzie też autor najsłynniejszych komiksów z serii +Gwiezdne Wojny+ Howard Chaykin i twórca sfilmowanego komiksu +V jak Vendetta+ David Lloyd" - podkreślił szef Centrum Komiksu i Narracji Interakcyjnej Adam Radoń na konferencji w środę.

Wśród gości MFGiK znajdzie się także komiksowy "ojciec" legendarnego Thorgala, Grzegorz Rosiński, twórca reporterskich nowel graficznych Guy Delisle oraz autor komiksów o międzygalaktycznym łowcy głów Lobo Simon Bisley. W przestrzeni łódzkiej Atlas Areny organizowane będa spotkania i warsztaty dla uczestników w różnym wieku, przeglądy portfolio, 48-godziny konkurs tworzenia gier komputerowych i wiele innych atrakcji.

Imprezą zapowiadającą MFKiG będzie wystawa "Świat Tytusa, Romka i A'Tomka Papcia Chmiela - Instytut Wszechzbytków profesora T.Alenta", która zostanie otwarta w przestrzeni EC1-Łodź Miasto Kultury już 1 września.

"Zbudujemy w EC1 wielką pracownię profesora T.Alenta. Będzie to wystawa interaktywna z modelami pojazdów, do których będzie można wsiąść i przeżywać przygody najsłynniejszego tria polskich komiksów - bo nie ma żadnej wątpliwości, że to Tytus, Romek i A'Tomek dzierżą palmę pierwszeństwa, a książeczki z ich przygodami są przekazywane z pokolenia na pokolenie" - zaznaczył Radoń.

Wystawa komiksów ma być hołdem złożonym Papciowi Chmielowi

Jak zapowiadają organizatorzy, w historii polskiego muzealnictwa nie było jeszcze takiej wystawy poświęconej komiksowi; ekspozycja, która ma być hołdem złożonym Papciowi Chmielowi, pozwoli na "spełnienie marzeń tysięcy fanów i przeniesienie się w komiksowy świat".

W Instytucie Wszechzbytków profesora T.Alenta znajdzie się m.in. mechaniczny koń Rozalia, wannolot oraz spektakularny wkrętacz - za pomocą gry wideo będzie można podróżować nim do wnętrza Ziemi.

W ramach MFKiG w EC1 odbędzie się również Promised Land Art Festival, czyli międzynarodowa konferencja i warsztaty poświęcone grafice komputerowej, efektom specjalnym oraz sztuce animacji. Radoń podkreślił, że wydarzenie realizowane wspólnie ze studio Projekt Red, twórcą serii gier o Wiedźminie, cieszy się ogromnym zainteresowaniem.

"W dniu otwartym tej imprezy - 2 września - będzie można spotkać się z twórcami efektów specjalnych np. do +Gwiezdnych Wojen+,+Sin City+ i +Hellboy'a+. Na skierowaną do profesjonalistów część warsztatową Promised Land Art Festiwal biletów już nie ma" - dodał.

Częścią MFKiG będą też 15. finały Electronic Sport League (ESL) w turniejach "COunter Strike:Global Offensive" oraz "League of Legends".

"W ubiegłym roku pula nagród wyniosła 90 tys. zł, a transmisje śledziło 200 tys. osób. W tym roku na nagrody przeznaczymy aż 260 tys. zł - to rekord jeśli chodzi o rozgrywki sportowe w Polsce. Obecnie trwają zmagania ligowe w internecie, mające na celu wyłonienie finalistów, którzy pojawią się w Łodzi. Finaliści Mistrzostw Polski mają szansę awansować do rozgrywek europejskich, w których nagrody sięgają milionów dolarów" - wyjaśnił Paweł Książek z ESL Polska.

Na dużej scenie w Atlas Arenie od 15 do 17 września kibice obejrzą zmagania ośmiu najlepszych drużyn (po cztery w każdym turnieju). Na stoiskach obok będą mogli sami spróbować sił w turniejach otwartych i spotkać się z najlepszymi graczami.

Festiwalowi Komiksu i Gier będą towarzyszyć liczne wydarzenia, np. W EC1 od 15 września dostępne będą wystawy poświęcone m.in. brytyjskiej sztuce komiksowej, łódzkim inspiracjom twórczości Tomasza Tomaszewskiego czy klasykom bydgoskiego komiksu, a w Muzeum Komunikacji Miejskiej - ekspozycja "Tramwaj w komiksie".