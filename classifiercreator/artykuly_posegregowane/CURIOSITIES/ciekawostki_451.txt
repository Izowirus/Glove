Oryginalne elementy wyposażenia gorzelni czy drewniane podłogi wykonane ze starych beczek do przechowywania wódki będą stanowiły o wyjątkowości Muzeum Polskiej Wódki, którego otwarcie planowane jest na 2018 r. Zanim to nastąpi, 13 stycznia celebrujemy Dzień Polskiej Wódki.

      
            Na lokalizację Muzeum Polskiej Wódki wybrano neogotycki budynek dawnej Wytwórni Wódek „Koneser” na warszawskiej Pradze-Północ. Jest to jedna z najstarszych wytwórni wódek w okręgu warszawskim - działała już od 1895 r. Jak głosi legenda, to właśnie tu wycofujący się w czasie I wojny światowej Rosjanie wylali ponad milion litrów wódki, żeby nie przejęli jej niemieccy okupanci.

W muzeum gości czekać będzie pięć galerii tematycznych opowiadających, między innymi, o pochodzeniu trunku, o zmianach w procesie produkcyjnym, tradycjach i zwyczajach.

„Uwagę zwiedzających na pewno będą przykuwać ciekawe elementy architektoniczne i aranżacja wnętrz. Podłogi drewniane wykonane ze starych beczek do przechowywania wódki, rozetowe okna, masywne metalowe schody oraz oryginalne elementy wyposażenia gorzelni. Część restauracyjną zdobią olbrzymie piece z przełomu XIX i XX w.” – mówi PAP Life Andrzej Szumowski, prezes Stowarzyszenia Polska Wódka, które patronuje muzeum. Wizyta w Muzeum Polskiej Wódki zakończy się dla pełnoletnich gości degustacją Polskich Wódek. Atrakcji będzie oczywiście dużo więcej, ale będzie je można poznać dopiero po otwarciu muzeum.

Po kompleksowej renowacji budynku rozpoczęły się prace nad wystawą stałą. Kształt ekspozycji przygotowała renomowana pracownia architektoniczna Nizio Design International, która odpowiada również za wystawę stałą w Muzeum Historii Żydów Polskich czy Muzeum Powstania Warszawskiego.

Polska wódka wkrótce będzie mieć swoje muzeum, na razie doczekała się swojego święta. „13 stycznia 2013 r. weszła w życie, obowiązująca dziś, definicja Polskiej Wódki. Dlatego właśnie Stowarzyszenie Polska Wódka, które zrzesza osoby, firmy i instytucje działające na rzecz ochrony tradycji i wartości polskiego przemysłu spirytusowego, symbolicznie obchodzi ten dzień jako Dzień Polskiej Wódki” – wyjaśnia Szumowski.

Aby trunek mógł otrzymać chronione oznaczenie geograficzne „Polska Wódka/Polish Vodka”, musi być produkowany z pięciu tradycyjnych zbóż (pszenicy, żyta, pszenżyta, jęczmienia i owsa) albo ziemniaków pochodzących z Polski. Co więcej, wszystkie etapy produkcji (poza butelkowaniem) muszą odbywać się na terenie naszego kraju.

„Jesteśmy przekonani, że poprzez Muzeum Polskiej Wódki wzmocnimy wizerunek Polskiej Wódki na całym świecie i przekonamy Polaków, że mają trunek, z którego mogą być dumni, tak jak Francuzi z koniaku, a Szkoci z whisky” – podsumowuje Szumowski.