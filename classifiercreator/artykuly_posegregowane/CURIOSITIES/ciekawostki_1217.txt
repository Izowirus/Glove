Szczecin, 09.02.2016. Szczecińska pizzeria Marco Polo, 9 bm. 9 lutego przypada Międzynarodowy Dzień Pizzy. Przygotowany w Neapolu w 1889 roku na cześć królowej Włoch Małgorzaty Sabaudzkiej drożdżowy placek z pomidorami, mozzarellą i bazylią, symbolizującymi barwy narodowe Włoch, nazwany został margherita. Wkrótce pizza margherita i wiele jej odmian podbiła cały świat i stała się jedną z najbardziej lubianych potraw. (cat) PAP/Marcin Bielecki Archiwum PAP © 2016 / Marcin Bielecki
                                        

            564 tysiące osób pracują we Włoszech w 183 tysiącach pizzerii - to najnowsze dane dotyczące całej branży związanej z najsłynniejszym na świecie włoskim wypiekiem. Pod względem liczby lokali absolutne pierwszeństwo ma Rzym, gdzie mieści się 15,5 tys. pizzerii.
      
            Przedstawione w Neapolu, a następnie przytoczone przez media dane wskazują, że jedzona przez miliony ludzi pizza daje we Włoszech pracę setkom tysięcy osób. W sumie, uwzględniając pracowników pokrewnych branż, np. dostawców produktów, liczba ta wzrasta do prawie miliona.

Drugie miejsce po Wiecznym Mieście pod względem liczby pizzerii zajmuje Mediolan z prawie 10 tysiącami takich miejsc. W Neapolu, który uważany jest za kolebkę najlepszej pizzy na świecie, serwuje się ją w 8200 lokalach.

Ale największą niespodzianką tej statystyki jest liczba takich restauracji w przeliczeniu na mieszkańców.

Okazało się, że pod tym względem prym wiedzie miasto Sassari na Sardynii, gdzie jedna pizzeria przypada na 147 mieszkańców. Następne jest Grosseto w Toskanii (jedna tego typu restauracja na 166 rezydentów). Rzym jest dopiero na 22 miejscu (jeden lokal na 280 mieszkańców). Jeszcze dalej, na 81 pozycji jest Neapol - jedna pizzeria na 381 osób.

Miłośnicy wypieku zapraszani są do Neapolu, gdzie od 6 do 11 września na nadmorskiej promenadzie powstanie największa i najbardziej spektakularna, jak zapewniają organizatorzy, pizzeria na świecie.