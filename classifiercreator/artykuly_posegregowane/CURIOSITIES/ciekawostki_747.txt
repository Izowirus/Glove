epa03191218 A view of tomatoes for sale at a vegetable market in Mumbai, India, 21 April 2012. Data released by the Indian government states that the consumer price based food inflation increased to 8.22 per cent in month of March from 6.62 per cent in February, and the consumer prices rose to 9.47 per cent, faster than the previous month's 8.83 per cent. The Reserve Bank of India cut policy rates by 0.50 per cent on 17 April to boost economy.  EPA/DIVYAKANT SOLANKI
Dostawca: PAP/EPA. Archiwum PAP/EPA © 2017 / DIVYAKANT SOLANKI
                                        

            Nie dość, że zdrowe to jeszcze jakie smaczne. Pomidory, bo o nich mowa, można jeść na surowo - wystarczy skropić je oliwą, podać z mozzarellą albo dodać do sałatki. W postaci sosu, znajdziemy je np. na pizzy. Można tez zrobić gazpacho, jak proponuje Eliza Mórawska.
      
            Pomidory stanowią źródło witamin, takich jak wit. A, B, C, E i K oraz minerałów wpływających na prawidłowe funkcjonowanie organizmu. W związku ze swoją niską kalorycznością (18 kcal w 100 g), polecane są osobom odchudzającym się. Jedząc je regularnie, zauważyć można ich korzystny wpływ na skórę, włosy i paznokcie, zaś zawarty w nich likopen opóźnia starzenie się komórek.

Jedną z propozycji dania z pomidorów jest gazpacho, czyli pomidorowy chłodnik. "Pierwsze gazpacho zjadłam, jeszcze zanim pojechałam do Hiszpanii, ale dopiero tam zrozumiałam, w czym tkwi sęk. To dojrzałe, soczyste pomidory, tak dobre, że nie potrzebują wielu dodatków. To podstawa. Nigdy nie zrobisz dobrego gazpacho z twardych pomidorów z hipermarketu. Dlatego ja zawsze czekam na sezon" - przekonuje w swojej książce "Na zdrowie" Eliza Mórawska, autorka bloga "White Plate".

Do przygotowania gazpacho według przepisu Mórawskiej potrzebne będą następujące składniki: 1 kg świeżych, bardzo dojrzałych pomidorów; 300 g świeżych ogórków, obranych i pokrojonych w niewielką kostkę; 150 ml dobrej jakości oliwy z oliwek z pierwszego tłoczenia; 5 średniej wielkości cebulek dymek ze szczypiorkiem, drobno pokrojonych; średniej wielkości czerwona papryka, wypestkowana i pokrojona w kostkę; 3 ząbki czosnku, drobno posiekane; 3 łyżki octu winnego; 1,5 łyżeczki kminu rzymskiego, sól i świeżo mielony pieprz do smaku.

Dodatkowo do podania: 2-3 bardzo dojrzałe awokado pokrojone w kostkę, skropione sokiem z cytryny; 2-3 łyżki świeżych, posiekanych liści kolendry, 5-6 rzodkiewek pokrojonych w drobniutką kostkę.

Jak przygotować gazpacho? "Pomidory pokrój w kostkę. Odejmij 300 g, następnie połącz z połową ogórków, czosnkiem, kminem, papryką, cebulą i zmiksuj. Dodaj oliwę z oliwek, ocet, sól i pieprz do smaku. Wymieszaj z pozostałymi pomidorami, ogórkami. Podawaj z awokado i rzodkiewkami, oprószone kolendrą" - instruuje autorka przepisu.