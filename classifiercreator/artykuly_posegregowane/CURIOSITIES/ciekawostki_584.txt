Dopóki będziemy jedli zwierzęta, dopóty będziemy nosili futra. To atawizm i jednocześnie wskaźnik statusu społecznego. Futro to towar luksusowy i takim powinien pozostać - uważa stylista Tomasz Jacyków.
      
            Na pokazie Doroty Goldpoint zorganizowanym pod hasłem "Magia futra", pokazano niezwykłe połączenia naturalnych futer, wełny, jedwabiu i kaszmiru. Dodatkowym walorem pokazu była wielobarwna kolekcja holenderskich projektantów.

Połączenia butelkowej i szmaragdowej zieleni z szyfonem, koronką i gipiurą to pomysł projektancki Doroty Goldpoint na nadchodzący sezon jesienno-zimowy. Wieczorowe suknie obszywane futrem, wielkie czapy i futrzane rękawice znakomicie adaptuje współczesna moda.

Dla wielu osób używanie naturalnych futer jest procederem nagannym, łączonym z cierpieniem zwierząt i ich bezsensownym zabijaniem. Jednak - jak mówi stylista Tomasz Jacyków - dopóki będziemy jedli zwierzęta, dopóki będziemy nosili skórzane akcesoria, dopóty będziemy nosili futra. "Futro jest symbolem statusu społecznego, to nie jest towar dla każdego" - dodaje.



Pytany o to, czy futro może nosić każdy mówi: "Blondynki powinny uważać na futra w jasnych kolorach, zaś panie z większym biustem powinny unikać futer z długim włosem, bo to optycznie powiększa. Futra rozkloszowane dodają majestatu, a co za tym idzie, także powagi".

Współczesna moda proponuje wykorzystanie futer w delikatny sposób, jako wykończenie stroju, jako jeden z elementów kreacji bądź w postaci dodatków. Futro łączy się z materiałem, wykańcza się nim suknie czy też kurtki.

Dorota Goldpoint proponuje ciekawe kolory oraz połączenia - cekiny łączy np. z deseniem militarnym i z futrem lisów, jenotów czy norek. O swoich kolekcjach mówi, że to minimalizm w wersji luksusowej. Jednak najważniejsze dla niej jest to, że w swojej pracy korzysta wyłącznie z futer z certyfikowanych hodowli.

Polska, jako jeden z największych producentów futer w Europie bardzo starannie przestrzega wszystkich procedur hodowlanych zgodnych z europejskimi normami. Hodowle są kontrolowane przez inspektorów, sprawdzane są warunki, w jakich przebywają zwierzęta, sposób ich karmienia i traktowanie. Na pokazie Doroty Goldpoint wśród wielu gwiazd była także Izabela Trojanowska, której kobiece kreacje bardzo się podobały.

"Nie wiem, co jest bardziej bio - używanie sztucznych futer, które się nie rozkładają, czy prawdziwych, które wracają do ziemi" - powiedziała piosenkarka. Temat na pewno budzi emocje, ale w modzie wszystko już było i wszystko wraca w nieco zmienionej postaci. Czy będzie tak z naturalnymi futrami? Czas pokaże.