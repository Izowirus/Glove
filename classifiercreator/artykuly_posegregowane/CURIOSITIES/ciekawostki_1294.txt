epa01030945 Ten days old tapir baby Husco explores the outside enclosure in the zoo in Zurich, Switzerland, 06 June 2007. EPA/ALESSANDRO DELLA BELLA

                                        

            Chociaż ma trąbę, to nie jest słoniem...Tapir, bo o nim mowa, 27 kwietnia ma swoje światowe święto. Z tej okazji łódzkie zoo zaprasza w sobotę na imprezę pod hasłem "Tapir Tapira".
      
            27 kwietnia przypada Światowy Dzień Tapira. Na świecie, w Ameryce Środkowej i Południowej oraz Azji Południowo–Wschodniej, żyje obecnie pięć gatunków tych niezwykłych "trąbiastych" ssaków: anta, panamski, górski, malajski i kabomani.

Łódzkie zoo może pochwalić się sympatycznymi południowoamerykańskimi tapirami anta, które w stadium młodocianym przypominają pasiastego...arbuza. To jedne z najcenniejszych gatunków zwierząt łódzkiej kolekcji.

Podczas sobotnich obchodów dnia tapira nie zabraknie okolicznościowego tortu dla "trąbiastych" ssaków oraz spotkań z ich opiekunem, który zdradzi ciekawostki z biologii tapirów anta, upodobania poszczególnych zwierząt, opowie o ich diecie i cechach charakteru - zapowiadają organizatorzy.

Klub Tańca Sportowego Jaszczur przygotował pokaz tańca tapira i mini warsztaty taneczne, a uczniowie fryzjerstwa z Zespołu Szkół Rzemiosła zaoferują zwiedzającym możliwość uczesania, a dla chętnych... natapirowania włosów.

Impreza odbywać się będzie przy pawilonie Ameryki Południowej, a udział w niej jest bezpłatny – wystarczy bilet wstępu do zoo.

Tapiry to ssaki nieparzystokopytne, posiadających krótką trąbę, która powstała z przekształconego nosa i górnej wargi. Mają bardzo krótki ogon i aksamitną sierść. Tapiry są dobrymi pływakami i żyją w podmokłych, bagnistych lasach tropikalnych w Ameryce Środkowej i Południowej oraz Azji Południowo–Wschodniej.