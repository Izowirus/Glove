Papież Franciszek otworzy swoje konto na Instagramie. Konto "Franciscus" będzie aktywne od soboty - poinformował watykański prefekt do spraw łączności, prałat Dario Vigano w wywiadzie dla Radia Watykańskiego.
      
            Papież wybrał najbliższą sobotę, ponieważ jest to data oficjalnego rozpoczęcia jego pontyfikatu trzy lata temu.

Publikacja zdjęć na Instagramie jest kolejnym krokiem w strategii komunikacyjnej papieża i ma wzmocnić obecność Franciszka na portalach społecznościowych po wcześniejszym sukcesie na Twitterze, potwierdził Watykan.

26 lutego papież Franciszek spotkał sie w Watykanie z Kevinem Systromem, właścicielem i założycielem Instagrama. "Rozmawialiśmy o sile fotografii jako narzędzia do zjednoczenia ludzi wszystkich kultur i wszystkich języków" - powiedział papież Franciszek po tym spotkaniu.

Instagram osiągnął pod koniec lutego ponad 400 milionów użytkowników na całym świecie.