epa06180506 Japanese Princess Mako, the elder daughter of Prince Akishino and Princess Kiko, and her fiancee Kei Komuro, a university friend of Princess Mako, smiles during a press conference to announce their engagement at Akasaka East Residence in Tokyo, Japan, 03 September 2017.  EPA/Shizuo Kambayashi / POOL 
Dostawca: PAP/EPA. Archiwum PAP/EPA © 2018 / Shizuo Kambayashi / POOL
                                        

            Zaplanowana na 4 listopada 2018 r. ceremonia zaślubin najstarszej wnuczki cesarza Japonii Akihito, księżniczki Mako, zostanie przełożona na rok 2020 ze względu na "brak czasu na konieczne przygotowania" - powiadomiło we wtorek biuro prasowe dworu cesarskiego.
      
            Ślub księżniczki Mako z Kei Komuro zostanie przełożony o dwa lata - poinformowała Agencja Dworu Cesarskiego. Przełożono również zaplanowaną na 4 marca 2018 roku ceremonię formalizującą zaręczyny pary, które ogłoszono we wrześniu ub.r. Nie podano na razie żadnych nowych konkretnych dat.

Księżniczka Mako poinformowała w odrębnym oświadczeniu, opublikowanym przez japońskie media, że para zdecydowała się przełożyć zaślubiny na rok 2020, a więc "po serii ważnych ceremonii dla dworu cesarskiego". 84-letni cesarz Akihito ma abdykować 30 kwietnia 2019 roku; dzień później na Chryzantemowym Tronie ma zasiąść książę Naruhito.

"Zdaliśmy sobie sprawę z braku czasu na wystarczające przygotowania do różnych wydarzeń prowadzących do naszego małżeństwa tej jesieni i naszego późniejszego życia" - napisała Mako. "Uważamy, że zbytnio pospieszyliśmy się z różnymi rzeczami" - dodała. Księżniczka tłumaczyła, że para pragnie głębiej i konkretniej pomyśleć o małżeństwie i dać sobie więcej czasu na wspólne przygotowanie się do małżeństwa i dalszego życia. Mako dodała, że cesarz Akihito i jego żona, cesarzowa Michiko, uszanowali decyzję młodych - przekazała agencja Associated Press.

Para poznała się przed kilkoma laty na Międzynarodowym Uniwersytecie Chrześcijańskim w Tokio; w związku pozostaje od ponad roku. Oboje mają po 26 lat.

Pojawiły się spekulacje, że decyzja o przełożeniu zaślubin jest związana z zamieszczoną w tabloidach krytyką odnośnie do pochodzenia narzeczonego księżniczki Mako, który jest spoza rodziny panującej - podają japońskie media.

Anonimowy przedstawiciel Agencji Dworu Cesarskiego, na którego powołuje się AP, odrzucił te przypuszczenia. Jak tłumaczył, decyzja nie jest związana z doniesieniami tabloidów o sporze między matką Komuro a jej byłym partnerem w sprawie pieniędzy na czesne dla syna, które od niego pożyczyła i nigdy ich nie zwróciła.

Mako jest jednym z czworga wnucząt cesarza Akihito, córką księcia Akishino, młodszego brata następcy tronu księcia Naruhito, i księżnej Kiko.

Małżeństwo księżniczki Mako z osobą niezwiązaną z dworem oznaczać będzie jej odejście z rodziny cesarskiej. Przed nią uczyniły to w 2005 roku księżniczka Sayako, jedyna córka cesarza, która wyszła za urzędnika banku, oraz księżniczka Noriko, córka nieżyjącego już kuzyna cesarza księcia Takamado, wychodząc w 2014 r. za najstarszego syna głównego kapłana świątyni Izumo Taisha z prefektury Shimane.