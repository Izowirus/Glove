Warszawa, 03.08.2015. Porzeczki rozdawane wraz z ulotkami zachęcającymi do udziału w referendum ws. m.in. jednomandatowych okręgów wyborczych, rozdawane przez zwolenników Pawła Kukiza, członków komitetów referendalnych i Ruchu Oddolnego oraz WoJOWników, 3 bm. pod pomnikiem Mikołaja Kopernika na Krakowskim Przedmieściu w Warszawie. (zuz) Archiwum fot. PAP/Marcin Obara
                                        

            Naukowcy opracowali naturalny, nietoksyczny barwnik do włosów pochodzący ze skórek czarnej porzeczki. Jest on równie trwały, co konwencjonalne barwniki - utrzymuje żądany kolor włosów przez wiele kolejnych myć.
      
            O swoim odkryciu badacze z University of Leeds (Wlk. Brytania) poinformowali na łamach pisma "Journal of Agricultural and Food Chemistry" (https://pubs.acs.org/doi/10.1021/acs.jafc.8b01044).

"Niezależnie od tego, czy próbują ukryć siwiznę, odmienić nieco swój wygląd, czy drastycznie zmienić kolor fryzury, ludzie uwielbiają farbować włosy. Jednak niektóre z barwników użytych w farbach mogą być szkodliwe dla zdrowia oraz środowiska naturalnego" - piszą autorzy pracy.

Jak podaje National Cancer Institute, do produkcji farb do włosów wykorzystuje się ponad 5000 różnych substancji. Chociaż badania na ludziach są niejednoznaczne, niektóre wyniki na modelach zwierzęcych sugerują, że niektóre z tych składników mogą sprzyjać nowotworom. Nierzadko barwniki te wywołują także reakcje alergiczne u ludzi.

Inną kwestią, zdaniem autorów, jest to, że znaczna część tych substancji spływa do kanalizacji, a stamtąd do gleby, rzek, jezior i strumieni, co może stanowić zagrożenie dla środowiska.

Zespół dr. Richarda S. Blackburna oraz Christophera Raynera z Uniwersytetu w Leeds postanowił stworzyć naturalną, trwałą farbę do włosów. Bazą do niej stały się skórki czarnej porzeczki, które producenci żywności zwykle odrzucają po wyciśnięciu soku.

Ze skórek tych naukowcy wyodrębnili i oczyścili grupę pigmentów zwanych antocyjanami. Antocyjany to barwniki, które warzywom, owocom i kwiatom nadają kolory od różowego do ciemnofioletowego.

Następnie pigmenty te użyto do produkcji pasty barwiącej i zastosowano na rozjaśnionych ludzkich włosach, co nadało im żywy, niebieski kolor. Poprzez dalsze modyfikacje badaczom udało się uzyskać farby nadające kolory czerwone i fioletowe.

Jak podkreślają twórcy innowacyjnej farby, jest ona równie trwała, co ogólnodostępne produkty do farbowania włosów - po 12 myciach szamponem kolor nadal był równie intensywny, co zaraz po zafarbowaniu.

"Przeanalizowaliśmy dokładnie, w jaki sposób użyte przez nas naturalne barwniki wiążą się z włosami i zauważyliśmy, że odbywa się to bardzo podobnie, jak w przypadku pigmentów konwencjonalnych. Uważamy więc, że farby do włosów na bazie czarnej porzeczki mogą stać się ważnym składnikiem mieszanek barwników używanych do wytwarzania różnych kolorów i odcieni farb do włosów" - mówią.