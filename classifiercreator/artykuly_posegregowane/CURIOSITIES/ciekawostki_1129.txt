Słynny brazylijski piłkarz Neymar na razie nie zamierza porzucać zawodowego sportu, ale... próbuje sił w innej dziedzinie. "W środę rozpoczynam +karierę muzyczną+" - pochwalił się mistrz olimpijski, zapowiadając umieszczenie w internecie swojej piosenki.
      
            "Zaprezentuję wam pierwszą piosenkę. Na scenie +Neymusico+" - napisał na swoim profilu społecznościowym piłkarz, który już wcześniej umieszczał tam zdjęcia pokazujące jego umiejętności wokalne z koncertów i spotkań z zawodowymi piosenkarzami.

Neymar pochwalił się także, że brał lekcje gry na pianinie.

Brazylijczyk w sobotę rozegrał w barwach FC Barcelona pierwsze od trzech miesięcy spotkanie, ale nie przyniósł szczęścia swojej drużynie - "Duma Katalonii" w 3. kolejce ligi hiszpańskiej przegrała z beniaminkiem Alaves 1:2.

Przez ostanie miesiące przebywał w Brazylii. Najpierw szykował się do występu w igrzyskach olimpijskich, w których poprowadził "Canarinhos" do złotego medalu, a następnie - po krótkim urlopie - wystąpił w drużynie narodowej w dwóch zwycięskich spotkaniach eliminacji mistrzostw świata.