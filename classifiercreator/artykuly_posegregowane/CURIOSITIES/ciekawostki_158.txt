Wrocław, 14.04.2015. Jedno ze zdjęć zaprezentowanych na specjalnym pokazie dla dziennikarzy 14 bm. we Wrocławiu. 47 wybranych portretów Marilyn Monroe z kolekcji fotografii Miltona H. Greene'a, zaprezentowano przed planowaną w lipcu wystawą "Dzień dobry Marilyn". Zbiór 3298 fotografii przedstawiających Marilyn Monroe autorstwa Miltona H. Greene'a sprzedano w ubiegłym roku w warszawskim domu aukcyjnym DESA. Kolekcję dla miasta Wrocław zakupiło Wrocławskie Przedsiębiorstwo Hala Ludowa. Kolekcja została przekazana do sprzedaży komisowej przez Funduszu Obsługi Zadłużenia Zagranicznego. (mk/awol) PAP/Maciej Kulczyński Archiwum PAP © 2018 / Maciej Kulczyński
                                        

            Sukienki należące do Marilyn Monroe, zdjęcie z jej autografem oraz inne pamiątki po zmarłej w 1962 r. aktorce, zostaną 18 sierpnia wyeksponowane w Beverly Hills przez dom aukcyjny Profiles in History. Trafią pod młotek podczas aukcji pod koniec października.
      
            O prezentacji pamiątek po legendarnej amerykańskiej aktorce poinformowała agencja Associated Press.

Wśród rzeczy, którą trafią na aukcję pod koniec października znajduje się fotografia z dedykacją Monroe dla aktora filmowego i dyrektora wykonawczego wytwórni 20th Century Fox Bena Lyona. Aktorka napisała na niej: "Drogi Benie, znalazłeś mnie, nazwałeś mnie i uwierzyłeś we mnie, gdy nikt inny tego nie robił. Dziękuję, kochany na zawsze, Marilyn".

Zdjęcie z dedykacją dla Lyona zostało zrobione na planie filmu "Słomiany wdowiec" w 1955 roku. Jest to "kultowa" fotografia - aktorka stoi nad kratą wentylacyjną metra i przytrzymuje białą sukienkę.

Urodzona 1 czerwca w 1926 r. Norma Jeane Mortenson zmieniła imię po przyjeździe do Hollywood. Posługiwała się panieńskim nazwiskiem matki - Monroe. Jak poinformowała AP imię Marilyn wymyślił dla niej właśnie Ben Lyon.

Na aukcję trafi również oryginalna sukienka, zaprojektowana dla aktorki przez Billa Travilla, którą Monroe zakładała na wycieczki i publiczne wyjścia, a także scenariusz filmu z jej odręcznymi uwagami.

Pod młotek trafią także jej zdjęcia z dzieciństwa oraz 15 kostiumów, które nosiła m.in. w filmach "Mężczyźni wolą blondynki" i "Jak poślubić milionera".

Na wystawie pamiątek po aktorce w The Paley Center for Media w Beverly Hills zostaną pokazane również wielkoformatowe fotografie Monroe autorstwa fotografa mody Miltona H. Greene'a, który był przyjacielem aktorki.