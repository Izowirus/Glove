Barbara była pod Tatrami po wodzie, to święta będą po lodzie – przepowiada pogodę na święta Bożego Narodzenia fiakier spod Zakopanego Franciszek Galica.
      
            "Z downa sprowdza sie to powiedzenie, ze jak na św. Barbary jest odwilż, to w święta będzie mroźnie. I tak będzie tego roku" – przewiduje Galica.

Fiakier dodaje, że śnieżnie i mroźnie zapowiadają się pod Tatrami również ostatnie dni starego roku, aż do sylwestra.

"Piekno zima będzie tys do samego końca sterego roku, bo godajom, ze kie pogoda na Wigilę Bozego Narodzenio, do Nowego Roku się nie zmienio. Inni zaś godajom, ze jak na pasterkę pójdziemy po wodzie, to zaś alleluje będzie po lodzie – tak choćkie bywało, ale wyglondo na to, ze na pasterke pojedziemy w sonkach" – zauważa fiakier Galica.

Góral jest zdania, że stare przysłowia zawsze się sprawdzają i "zamiast patrzeć w telewizor, warto obserwować przyrodę". Dodaje, że jak Boże Narodzenie będzie mroźne, to należy się spodziewać ciepłej Wielkanocy i przytacza przysłowie: "Gdy na Gody lezy śnieg srogi, to na Wielkanoc zielone odłogi".

Dodaje, że czka nas najpewniej także długa zima, bo „jaka pogoda w Scepona panuje, taka na luty nam się ryktuje”, a dzień św. Szczepana przypada w drugi dzień świąt Bożego Narodzenia.

"Na święta worce przyjechać do nos, pod Tatry i naciesyć się piykną zimą i śniegiem. Będzie mozna pojeździć i na nartach, i na sonkach, albo tys przejść się popod hole" – powiedział PAP Franciszek Galica.

Autor: Szymon Bafia

szb/ joz/

      
  
    TEMATY:
          
              Pogoda,
          Turystyka