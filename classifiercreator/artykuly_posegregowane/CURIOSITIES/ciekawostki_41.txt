Amerykański aktor, producent filmowy i komik Kevin Hart będzie gospodarzem ceremonii wręczenia Oscarów, prestiżowych nagród Amerykańskiej Akademii Filmowej. "To od dawna było moim celem" - napisał we wtorek Hart na Twitterze i Instagramie.
      
            39-letni Hart nie krył radości, że po raz pierwszy w swojej karierze będzie mógł poprowadzić oscarową galę. "My także się cieszymy. Witamy w rodzinie" - napisała z kolei na Twitterze Amerykańska Akademia Filmowa. Wcześniej Kevin Hart dwukrotnie był gospodarzem uroczystości rozdania nagród MTV Video Music Awards.

Dwie poprzednie - w 2017 i 2018 roku - ceremonie wręczenia Oscarów prowadził amerykański prezenter telewizyjny Jimmy Kimmel.

91. gala wręczenia Oscarów odbędzie się 24 lutego 2019 roku. Nominacje do nagród Amerykańskiej Akademii Filmowej zostaną ogłoszone 22 stycznia.