Szczecin,11.04.2014 Czekolada produkowana w Przedsiębiorstwo Przemysłu Cukierniczego "Gryf". Archiwum fot. PAP/Marcin Bielecki
                                        

            Miłośników słodkości czeka nie lada gratka. W piątek w Łodzi rozpoczyna się Święto Czekolady - najsłodszy festiwal kulinarny w mieście. Przez 10 dni w restauracjach i kawiarniach królować mają dekadenckie desery, nowoczesne monoporcje i kreatywne wypieki.
      
            Jak tłumaczy PAP Life Izabella Borowska z portalu Jemy w Łodzi, jednego z organizatorów wydarzenia, Święto Czekolady to wyjątkowy festiwal kulinarny, który w całości poświęcony jest kreatywnym deserom i słodkościom.

"Przez dziesięć dni od 6 do 15 kwietnia łódzkie restauracje i kawiarnie zaproszą gości na wielką, czekoladową ucztę. Festiwal będzie okazją dla szefów kuchni i cukierników, by zaprezentować pełnię swoich umiejętności. Wszyscy przygotowali popisowe desery na bazie czekolady, które osłodzą łodzianom początek wiosny" - mówi.

W tegorocznej edycji Święta Czekolady weźmie udział 27 łódzkich restauracji i kawiarni. W każdej z nich przez cały czas trwania festiwalu czekały będą wspaniałe słodkości przygotowane pod hasłem Czekoladowy Deser na Wiosnę, które było inspiracją dla szefów kuchni i cukierników. Wśród propozycji pojawiły się zarówno złożone, kreatywne desery, nowoczesne, pyszne i piękne monoporcje, jak i wspaniałe domowe ciasta z ciekawymi dodatkami.

Zdaniem Borowskiej każdy miłośnik czekolady i słodkości znajdzie coś dla siebie. Będzie można m.in. skosztować skałę czekoladową, czyli mus czekoladowy z tonką, kamienie z białej czekolady, lody rabarbarowe z kremem z młodej marchewki, miętą i lodami lemon curd, tartę czekoladową z bananami i cynamonem, ciasto marchewkowo-czekoladowe podawane z czekoladowym sosem custard, wszystko przełamane nutą pomarańczowo-mango, kumabo z musem z karmelowej czekolady z płatkami soli himalajskiej, jagodami i złotem, wegański biszkopt czekoladowy, nasączony kawą żołędziową, oblany czekoladową krówką z chałwowymi pralinkami słonecznikowymi i wędzoną solą, deser z belgijskiej czekolady pełen orzechów laskowych z paloną białą czekoladą i bezą waniliową Bourbon, podany na borówkach z musem z kiszonego jabłka i pudrem z buraka oraz świeżymi owocami czy Szafranowe Love - sernik przyprawiony szafranem z polewą z białej czekolady, podawany z konfiturą z malin oraz kawałeczkami oryginalnej, kolumbijskiej czekolady.

Jak mówi Borowska, to nie wszystkie atrakcje, jakie czekają na gości Święta Czekolady. Jedna z cukierni przygotowała warsztaty dla miłośników cukiernictwa i słodkości. Pierwszy będzie poświęcony w całości pracy z czekoladą i odbędzie się w środę 11 kwietnia. Drugie szkolenie (13 kwietnia) skupi się na temacie monoporcji, czyli innowacyjnych deserów, które w ostatnim czasie zyskują na popularności.

Organizatorem Święta Czekolady jest też Łódzkie Centrum Wydarzeń.