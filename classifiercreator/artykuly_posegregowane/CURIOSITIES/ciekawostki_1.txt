Kolejny rekord liczby zwiedzających padł w rzymskim Koloseum. W zeszłym roku antyczny amfiteatr odwiedziło ponad 7,6 miliona osób - ogłosiło włoskie Ministerstwo Kultury.
      
            W porównaniu z poprzednim rokiem zanotowano dalszy wzrost turystów o prawie 8 procent. W 2017 roku przekroczona została liczba 7 milionów zwiedzających.

W minionym roku, jak wynika ze statystyki, średnia dzienna liczba turystów w Anphitheatrum Flavlum, jak był nazywany w starożytności, czyli amfiteatrze Flawiuszów wynosiła około 21 tysięcy. Największy napływ miał miejsce w marcu i czerwcu.

Koloseum pozostaje od lat na czele listy najczęściej odwiedzanych zabytków i muzeów. W czołówce są też Pompeje, Galeria Uffizi i Galeria Akademii we Florencji.

Wraz z informacją o kolejnym rekordzie, jaki padł w Koloseum pojawiła się zapowiedź dużych zmian w zieleni wokół zabytku. Zostaną tam posadzone róże.

Na razie okolice słynnego zabytku szpeci plac budowy stacji metra. Jej bliskość budzi często zdziwienie zagranicznych turystów.