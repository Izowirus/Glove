Czarna Hańcza, której źródła wypływają w otulinie Suwalskiego Parku Krajobrazowego, zwyciężyła w internetowym plebiscycie Rzeka Roku, zorganizowanym przez stowarzyszenie ekologiczne Klub Gaja - poinformował w piątek koordynator konkursu Paweł Grzybowski.
      
            „Ta piękna rzeka oczarowała ogromną cześć głosujących. Oddano na nią ponad 5 tys. głosów. Tuż za nią uplasował się fragment Wisły w rejonie Bydgoszczy z poparciem niemal 4,9 tys. internautów, a następnie rzeka Bzura z 1,1 tys. głosów” – powiedział Grzybowski.

Zwycięską rzekę do konkursu zgłosiła Podlaska Regionalna Organizacja Turystyczna. Szefowa jej biura Sylwia Grudzińska podkreśliła, że konkurs dał szansę na promocję atrakcji turystycznych regionu. „Ważny jest też jego wpływ na lokalną społeczność i budowanie świadomości, w jak cennym miejscu mieszkamy. (…) Wszystkich zapraszamy nad Czarną Hańczę i do Podlaskiego” – powiedziała.

Hanna Rzadkosz-Florkowska z bydgoskiego Stowarzyszenia Miłośników Starego Fordonu - które zgłosiło Wisłę - wskazała, że udział w konkursie był ważnym doświadczeniem dla społeczności lokalnej. „Pokazał siłę i możliwości oddolnej mobilizacji. Skupiliśmy się jeszcze bardziej wokół sprawy naszej Wisły, kiedy to ważą się losy rewitalizacji fordońskiego nabrzeża. Udało nam się poruszyć ten temat w wielu środowiskach i na różnych forach” – wyjaśniła.

Paweł Grzybowski z Kluba Gaja poinformował w piątek, że w konkursie internauci oddali ogółem ponad 14 tys. ważnych głosów. Wybierali spośród 11 propozycji wyselekcjonowanych z grona zgłoszonych kandydatur.

Celem konkursu na Rzekę Roku jest nagłośnienie przykładów społecznego zaangażowania i zainteresowania polskimi rzekami. Jest on częścią programu edukacji ekologicznej "Zaadoptuj rzekę", w którym Klub Gaja zachęca Polaków do poznawania i pielęgnowania dziedzictwa przyrodniczego, kulturowego i społecznego rzek oraz innych akwenów wodnych. W ciągu ostatnich 10 lat zaangażowało się w niego blisko 177 tys. osób w niemal 1,5 tys. miejsc w Polsce. Opieką otoczyły 746 rzek, strumieni, jezior, potoków i stawów, a także Bałtyk.

Konkurs został zorganizowany po raz czwarty. Poprzednio wygrywały Wieprzówka w Małopolsce, Rawka na Mazowszu i Ruda na Śląsku.

Klub Gaja powstał na przełomie lat 80. i 90. Zrzesza kilkuset członków, którzy angażują się między innymi w obronę praw zwierząt. Realizują też programy i kampanie, które pogłębiają zrozumienie pozycji człowieka w ekosystemie.