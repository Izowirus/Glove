Mistrzostwa świata w walkach rycerskich rozgrywane na malborskim zamku. Ich uczestnicy walczyli w zbrojach, które – choć wyposażone w odpowiednie zabezpieczenia, musiały jak najwierniej odwzorowywać te historyczne. Podobnie było w przypadku broni - musiała ona być wierną kopią tej sprzed wieków, tyle że z zatępionym ostrzem.  Archiwum fot. PAP © 2015 / Piotr Wittman
                                        

            Podstawy sportowej walki rycerskiej z użyciem miecza i tarczy, strzelanie z łuku oraz nauka o życiu w średniowieczu – takie zajęcia planowane są w ramach szkółki rycerskiej, która jesienią ma powstać w liczącym ponad 760 lat Bytomiu.
      
            Choć lśniące zbroje, szczęk oręża lub inscenizowane średniowieczne osady mogą kojarzyć się z letnimi rodzinnymi piknikami na dawnych zamkach, trenowanie walk rycerskich cieszy się coraz większą popularnością.

Dzieci i młodzież do 17 lat wkrótce będą mogli pod okiem profesjonalnych instruktorów przygotowywać się do turniejów rycerskich. Pierwsze zajęcia w Bytomiu mają ruszyć jesienią.

"Szkółka rycerska ma przede wszystkim przybliżyć sportowe walki rycerskie i przygotować uczestników do mistrzostw świata. Wiadomo, że nie będziemy ubierać dzieci w zbroje, bo ich ciało nie jest jeszcze przygotowane do takich obciążeń, ale uczestnicy zajęć dostaną miękkie tarcze i miękką broń, które też mają swoją siłę" – powiedział PAP Life rycerz i dowódca Bytomskiego Stowarzyszenia Rekonstrukcji Historycznej "Leo Corde" Mirosław Markowski.

Podczas zajęć nie zabraknie również nauki strzelania z łuku i podstaw wiedzy o średniowieczu.

Markowski wyjaśnił, że coraz więcej miłośników walk rycerskich traktuje je jak sport. "Ta dyscyplina prężnie się rozwija. W ubiegłorocznych mistrzostwach świata startowało prawie 30 reprezentacji krajowych " – wskazał rycerz.

Jak przyznał Markowski, treningi nie są łatwe. "Przygotowywane są właśnie pod kątem tego typu walk, czyli są połączeniem różnych umiejętności począwszy od boksu i rzutów, aż po naukę posługiwania się bronią" – wyjaśnił Markowski.

Istniejące od kilku miesięcy bytomskie stowarzyszenia pozwala poznać średniowieczny świat z różnej perspektywy. Członkowie stowarzyszenia m.in. kompletują oraz własnoręcznie wykonują swoje stroje.