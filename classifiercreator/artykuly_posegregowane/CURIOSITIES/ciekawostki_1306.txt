Warszawa 14.01.2004 Pokaz nowych zabezpieczeń i nowej broni dla policji .
Nz. : pistolet samopowtarzalny VIS wz 35
PAP-Tomasz Gzell
tg/bp Archiwum PAP © 2016 / Tomasz Gzell
                                        

            Fabryka Broni "Łucznik" organizuje internetową aukcję replik legendarnego polskiego pistoletu Vis. Licytacja ma być ukoronowaniem jubileuszu 90-lecia działalności radomskiego zakładu i 80-lecia zatwierdzenia pistoletu Vis do produkcji seryjnej.
      
            Wyprodukowane w 2015 r. limitowane egzemplarze repliki historycznego przedwojennego pistoletu Vis wz. 35 będzie można zarezerwować podczas licytacji, która rozpocznie się 26 kwietnia i potrwa do 10 maja. Na aukcję wystawionych zostanie 20 egzemplarzy broni. Cena wywoławcza jednego modelu to 8 tys. zł.

Jak poinformowała Małgorzata Kusio z działu marketingu „Łucznika”, aby wziąć udział w licytacji trzeba m.in. wypełnić formularz rejestracyjny zamieszczony na stronie internetowej aukcji www.aukcjavis.pl oraz załączyć kilka dokumentów, np. skan ważnego pozwolenia na broń palną.

Pięćdziesiąt sztuk replik przedwojennych pistoletów wyprodukowano w 2015 r. z okazji obchodzonego w tym roku jubileuszu 90-lecia działalności Fabryki Broni „Łucznik” oraz 80-lecia zatwierdzenia pistoletu Vis do produkcji seryjnej. W ramach jubileuszowych obchodów w 2015 r. radomska fabryka zorganizowała także m.in. dzień otwarty, podczas którego wszyscy chętni mogli zwiedzać zakład. Odbyły się także jubileuszowe konkursy, piknik strzelecki i turniej piłkarski.

Pistolet Vis wz. 35 to konstrukcja Piotra Wilniewczyca i Jana Skrzypińskiego. Jest bronią osobistą służącą do samoobrony i walki na krótkich odległościach do 50 m. Według fachowców jest to jeden z najlepszych wyprodukowanych do tej pory pistoletów wojskowych.

Vis był bronią oficerów i podoficerów Wojska Polskiego. Do wybuchu wojny wyprodukowano blisko 50 tys. sztuk tego rodzaju pistoletów. Po przejęciu fabryki przez Niemców w 1939 produkcję kontynuowano, ale były to pistolety w uproszczonej wersji i gorszej jakości.

Fabryka Broni "Łucznik" w Radomiu powstała w 2000 r. Spółka kontynuuje tradycje fabryki broni istniejącej w Radomiu od 1925 r. Jest głównym producentem i dostawcą broni dla polskich Sił Zbrojnych oraz resortu spraw wewnętrznych, na eksport i na rynek cywilny. Roczne przychody Fabryki Broni kształtują się na poziomie około 60 mln zł.

Najnowszą konstrukcją radomskiego „Łucznika” jest nowatorski karabin szturmowy kalibru 5,56 mm wchodzący w skład Modułowego Systemu Broni Strzeleckiej (MSBS). Pierwsza partia karabinków ma trafić w maju do batalionu reprezentacyjnego Wojska Polskiego. Projekt MSBS opracowali konstruktorzy z Radomia i Wojskowej Akademii Technicznej.