Rzeźba "Ciężar niewłaściwy", którą łodzianie zdążyli nazwać nieformalnie "Spóźnionym pasażerem", stanęła przed budynkiem Dworca Łódź Fabryczna od strony al. Poznańskich. Czterometrowa rzeźba została stworzona przez dwóch artystów z Warszawy - Tomasza Górnickiego oraz Chazme.
      
            Dzieło jest 6. realizacją w projekcie UNIQUA Art Łódź, promującym pojawianie się sztuki w przestrzeni miasta.

"W ciągu ostatniego roku w przestrzeni miejskiej powstały różnego rodzaju obiekty artystyczne - głównie rzeźby i instalacje. Do Łodzi udało się sprowadzić dziewięciu artystów z Polski oraz Stanów Zjednoczonych, którzy w przestrzeni miejskiej w ramach sześciu realizacji stworzyli 11 różnych obiektów artystycznych. Trzy z nich pozostaną na łódzkich ulicach na stałe" - podkreślił dyrektor artystyczny projektu UNIQA Art Łódź Marcin Bieżyński z Łodzkiego Centrum Wydarzeń.

Jedną z trzech prac, które na stałe wpiszą się w krajobraz miasta jest "Ciężar niewłaściwy" - czterometrowa rzeźba autorstwa dwóch artystów z Warszawy - Tomasza Górnickiego oraz Chazme. Stworzona z elementów metalowych, betonowych oraz akrylowych kompozycja została ustawiona w przestrzeni znajdującej się od północnej strony dworca Łódź Fabryczna przy al. Rodziny Poznańskich.

"Zależało nam, aby znaleźć dla tej rzeźby miejsce adekwatne do jej charakteru. Wytypowaliśmy kilka lokalizacji w centrum miasta, ale nowoczesna forma i zabudowa dworca i pobliskiej dawnej elektrociepłowni EC1 okazały się najlepszym dla niej tłem. Dzięki temu podróżni przyjeżdżający pociągiem czy autobusem od razu po wyjściu z dworca będą mieli szansę obcowania ze świeżą i nowoczesną sztuką" - dodał Bieżyński, który w czwartek zaprezentował dzieło łódzkim mediom.

Rzeźba to forma dwubryłowa; jej podstawę tworzy zdekonstruowany, geometryczny postument, spawany z czarnej stali. Na nim została ustawiona postać człowieka - jest to odlew ze sztucznego kamienia przyspawany do podstawy w pięciu miejscach żebrowanym prętem. Postać znajduje się w ruchu, można przypuszczać, że biegnie lub upada do tyłu, dlatego łodzianie, którzy już od kilku dni mogli przyjrzeć się rzeźbie, ochrzcili ją nieformalnie "Spóźnionym pasażerem".

"Pracę można interpretować na wiele sposobów. Może to być metaforyczna wizja zapadnięcia się postaci, która wciąga za sobą otoczenie, a może to postument się załamał i ciągnie za sobą postać. Interpretacja może odnosić się do stanów psychicznych, jak i czysto abstrakcyjnych relacji form. Wspólnie z Chazmem zostawiamy przechodniom i widzom otwartą możliwość interpretacji; dla nas fajne jest to, że praca już żyje własnym życiem i pobudza wyobraźnię odbiorców" - zaznaczył Tomasz Górnicki, który w tworzeniu rzeźby skupił się na jej części figuratywnej.

Tomasz Górnicki jest rzeźbiarzem, absolwentem Wydziału Rzeźby Akademii Sztuk Pięknych w Warszawie. Najczęściej tworzy różnego rodzaju przedstawienia figuratywne, wykorzystujące ciało ludzkie jako główny temat dla swoich rzeźb. Nie boi się eksperymentów z łączeniem materiałów - pracuje w brązie, kamieniu, aluminium i betonie. Brał udział w wielu wystawach indywidualnych oraz zbiorowych w Polsce i za granicą.

Odpowiedzialny za część geometryczną rzeźby Chazme to głównie muralista i malarz. Jest absolwentem Wydziału Architektury i Urbanistyki Politechniki Warszawskiej. W swojej twórczości, zarówno tej ulicznej, jak i prezentowanej na płótnach, kreuje architektoniczne światy wypełnione geometrycznymi motywami. Oprócz murali zajmuje się także ilustracją oraz projektowaniem graficznym. Jego wielkoformatowe kompozycje można spotkać na ścianach miast w Polsce (m.in. w Łodzi), a także w Waszyngtonie, Stambule, Mediolanie, Budapeszcie, Kolonii, Wilnie, Koszycach.

UNIQA Art Łódź jest międzynarodowym projektem artystycznym realizowanym od 2016 roku w przestrzeni publicznej Łodzi. Jego idea wiodąca to tworzenie miejskiej galerii sztuki złożonej z realizacji związanych nie tylko z malarstwem. Biorący w nim udział artyści m.in. Grupa Etam, Crystal Wagner, Lump, Robert Proch, Mona Tusz, Szymon Ryczek stworzyli różnorodne obiekty sztuki - rzeźby, płaskorzeźby, instalacje artystyczne, realizacje site-specific.