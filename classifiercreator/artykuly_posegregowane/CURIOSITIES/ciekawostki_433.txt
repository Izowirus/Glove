Warszawa, 19.04.2016. Czwarta edycja akcji "Żonkile" w 73. rocznicę wybuchu powstania w getcie warszawskim. Przypinki w kształcie żonkili i ulotki informacyjne są 19 bm. rozdawane w różnych punktach stolicy. Akcja społeczno-edukacyjna "Żonkile" organizowana przez Muzeum Historii Żydów Polskim POLIN ma na celu propagowanie wiedzy na temat powstania w getcie warszawskim. (mr) PAP/Rafał Guz Archiwum PAP © 2018 / Rafał Guz
                                        

            Muzeum Historii Żydów Polskich POLIN uruchomiło nabór wolontariuszy do współpracy przy akcji "Żonkile". Przypinki w kształcie żonkili, które upamiętnią 75. rocznicę wybuchu powstania w getcie warszawskim, będą rozdawane 19 kwietnia w stolicy. Zgłoszenia są przyjmowane do końca lutego.
      
            Muzeum POLIN zaprasza do udziału w akcji osoby, które ukończyły czternasty rok życia; są zaangażowane, dobrze zorganizowane, odpowiedzialne, kreatywne oraz potrafią pracować z grupie. Znajomość języków obcych jest dodatkowym atutem.

Aby wziąć udział w akcji "Żonkile", wystarczy wypełnić formularz dostępny na stronie http://www.polin.pl/wolontariat. Zadaniem wolontariuszy będzie rozdawanie papierowych kwiatów na ulicach Warszawy i informowanie o obchodzonej rocznicy. Osoby, które wezmą udział w tegorocznej akcji, będą miały okazję zwiedzić wystawę stałą Muzeum POLIN, uczestniczyć w warsztatach komunikacyjnych i spotkaniach ze świadkami historii, a także poznać historię warszawskiego getta. Każdy otrzyma certyfikat potwierdzający uczestnictwo w wolontariacie. Zgłoszenia można przesyłać do 28 lutego.

Jak zapewniają organizatorzy, w ciągu kilku ostatnich lat polskie szkoły, biblioteki oraz instytucje edukacyjne włączają się do akcji "Żonkile". Nauczyciele i przedstawiciele instytucji będą mieli do dyspozycji specjalne materiały dydaktyczne dotyczące powstania w getcie warszawskim. Edukatorzy Muzeum POLIN zapraszają również do korzystania z filmu "Nie było żadnej nadziei. Powstanie w getcie warszawskim 1943" jako narzędzia edukacyjnego. Historię zrywu można także zgłębić za pomocą nowej platformy "Żydowska Warszawa" pod adresem http://warsze.polin.pl/pl, gdzie znajduje się m.in. komiks wyjaśniający, skąd pochodzą żonkile, oraz szczegółowy opis wydarzeń z 1943 r.

W 1940 r. Niemcy ogrodzili murem część centrum Warszawy i stłoczyli tam prawie pół miliona Żydów ze stolicy i okolic. Uwięzieni w getcie umierali wskutek głodu, chorób, niewolniczej pracy i ginęli w egzekucjach. Latem 1942 r. Niemcy wywieźli z getta do ośrodka zagłady w Treblince prawie 300 tys. Żydów. Wśród tych, którzy pozostali, narodziła się idea zbrojnego oporu.

19 kwietnia 1943 r. dwa tysiące Niemców wkroczyło do getta, by je ostatecznie zlikwidować. Przeciwstawiło się im kilkuset młodych ludzi z konspiracyjnych Żydowskiej Organizacji Bojowej (ŻOB) i Żydowskiego Związku Wojskowego. Powstańcy, pod dowództwem Mordechaja Anielewicza, byli wycieńczeni i słabo uzbrojeni. Wielu wiedziało, że nie mają szans, ale woleli zginąć w walce, by ocalić swoją godność. Przez cztery tygodnie Niemcy równali getto z ziemią, paląc dom po domu. Schwytanych bojowców i mieszkańców zabijali lub wywozili do obozów. 8 maja Anielewicz i kilkudziesięciu powstańców zostali otoczeni i popełnili samobójstwo. Nielicznym Żydom udało się wydostać kanałami z płonącego getta. 16 maja Niemcy na znak zwycięstwa wysadzili Wielką Synagogę przy ul. Tłomackie. Getto warszawskie przestało istnieć.

Jednym z ocalałych z getta był Marek Edelman, ostatni dowódca ŻOB. 19 kwietnia, w rocznicę powstania, składał bukiet żółtych kwiatów pod Pomnikiem Bohaterów Getta na Muranowie. Żonkil stał się symbolem szacunku i pamięci o powstaniu.

Zainicjowana w 2013 r. akcja została nagrodzona tytułem najlepszej kampanii społecznej 2016 r. Od tej pory wzięło w niej udział ponad 2,5 tys. wolontariuszy, którzy rozdali 300 tys. papierowych kwiatów.