Główna nagroda w europejskiej loterii EuroJackpot, wynosząca 90 mln euro, trafi do gracza z Badenii-Wirtembergii na południu Niemiec, który poprawnie wytypował zwycięską kombinację siedmiu liczb - poinformowali w sobotę organizatorzy gry.
      
            Losowanie odbyło się w piątek wieczorem, a właściciel wygrywającego kuponu złożył go w kolekturze tego samego dnia, a więc tuż przed upłynięciem terminu. Na kuponie, za który zapłacił 20 euro, skreślił liczby 7, 10, 25, 39 i 42 oraz dwie dodatkowe - 3 i 6.

To nie jedyny zwycięzca z Niemiec - osiem innych osób z tego kraju podało pięć poprawnych liczb i jedną dodatkową, za co otrzymają po ok. 2,8 mln euro.

Jak podają organizatorzy EuroJackpot, w grze mogą brać udział gracze z 17 krajów europejskich. Aby zdobyć główną nagrodę, należy poprawnie wytypować 5 z 50 oraz 2 z 10 podanych liczb. Szansa na skreślenie zwycięskiej kombinacji wynosi jednak 1 do 95 milionów.