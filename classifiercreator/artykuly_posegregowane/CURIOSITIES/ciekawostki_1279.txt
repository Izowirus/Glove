Brytyjski biolog, popularyzator wiedzy przyrodniczej, pisarz, narrator i podróżnik sir David Frederick Attenborough skończył 90 lat – informuje serwis BBC News.
      
            Twórca niezrównanych seriali przyrodniczych - m.in. „Życie na Ziemi”, „Żyjąca planeta”, „Na ścieżkach życia”, „Prywatne życie roślin” czy „Zadziwiające życie bezkręgowców” urodził się 8 maja 1926 w Londynie. Jest młodszym bratem zmarłego w roku 2014 aktora i reżysera Richarda Attenborougha.

David Attenborough ukończył zoologię na Uniwersytecie Cambridge oraz studia podyplomowe w dziedzinie antropologii. W latach 1947-49 służył w Royal Navy. Od roku 1952 związał się ze stacją telewizyjną BBC. Jego pierwszym dokonaniem był prowadzony w latach 1954–1963 „Zoo Quest”, który stał się najpopularniejszym brytyjskim programem przyrodniczym tego czasu.

W 1950 r. David Attenborough poślubił Jane Elizabeth Ebsworth Oriel. Małżeństwo trwało aż do jej śmierci w 1997. Dochowali się dwójki dzieci – Roberta i Susan (Robert jest wykładowcą antropologii fizycznej na Australian National University w Canberze).

W 1985 r. za działalność naukową otrzymał od królowej Elżbiety II tytuł szlachecki. Został odznaczony Orderem Imperium Brytyjskiego i przyjęty do Royal Society. W roku 2005 odznaczono go także brytyjskim Orderem Zasługi (Order of Merit).

Sir Attenborough wywarł wielki wpływ na przyrodników całego świata. Wśród wielu nazwanych na jego cześć gatunków jest zatopiony w bursztynie sprzed 20 milionów lat konik polny Electrotettix attenboroughi, kopalna żyworodna ryba pancerna Materpiscis attenboroughi, kopalny gad morski Attenborosaurus conybeari, gatunek owadożernej rośliny - dzbanecznika Nepenthes attenboroughi, jaszczurka Platysaurus attenboroughi, jajorodny ssak - kolczatka Zaglossus attenboroughi, ptak Polioptila attenboroughi, skorupiak Ctenocheloides attenboroughi, mrówka Tetramorium attenboroughi, ważka Acisoma attenboroughi, chrząszcz Trigonopterus attenboroughi, motyl Euptychia attenboroughi, maleńki pająk Prethopalpus attenboroughi, rośliny Blakea attenboroughi i Hieracium attenboroughianum, a nawet cały rodzaj roślin w rodzinie flaszowcowatych - Sirdavidia.

Z okazji urodzin biologa BBC utworzyła specjalną stronę, a gratulacje złożyły jubilatowi m.in. Natural History Museum oraz The Zoological Society of London.

W piątek ogłoszono, że nowy, warty 200 milionów funtów brytyjski polarny statek badawczy zostanie nazwany RRS Sir David Attenborough.