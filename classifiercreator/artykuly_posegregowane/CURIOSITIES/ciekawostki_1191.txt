26.07.2016. Alpinista Karol Meissner (na zdj.) dokonuje oględzin mechanizmów zegara Ratusza Głównego Miasta w Gdańsku. PAP/Adam Warżawa
                                        

            Kilka dni potrwa naprawa mechanizmu poruszającego wskazówkami zegara na wieży Ratusza Głównego Miasta w Gdańsku. Wskazówki czasomierza zatrzymały się w połowie lipca. Oględziny, które przeprowadzono we wtorek pokazały, że winna jest korozja kilku metalowych elementów.
      
            Zegar na ratuszowej wieży zatrzymał się w piątek 15 lipca, kilka godzin po tym, jak zakończyła się trwająca nieprzerwanie 14 godzin ulewa, która przeszła nad regionem. W trakcie oględzin zegarowych mechanizmów umieszczonych wewnętrznych wieży nie znaleziono przyczyn usterki.

Będące gospodarzem zabytkowego obiektu Muzeum Historyczne Miasta Gdańska zdecydowało się więc wynająć alpinistę, aby obejrzał on od zewnątrz cztery zegarowe tarcze. Prace te wykonano we wtorek przed południem. „Wiemy już, że przyczyną awarii jest korozja mechanizmów, który poruszają wskazówkami na zegarowych tarczach” – powiedział PAP po zakończeniu oględzin rzecznik prasowy MHMG Andrzej Gierszewski.

Grzegorz Szychliński, dyrektor Muzeum Zegarów Wieżowych, które jest częścią Muzeum Historycznego Miasta Gdańska, powiedział z kolei PAP, że metalowe elementy, których zatarcie w wyniku korozji unieruchomiło zegar, musiały rdzewieć już od jakiegoś czasu, a ulewa „była ostatnia kroplą, która przelała kielich”.

Szychliński dodał, że ostatni generalny remont ratuszowy zegar przeszedł 27 lat temu. „Tego typu mechanizmy powinny być podawane takim gruntownym przeglądom i naprawom co 25 lat” – wyjaśnił.

Poinformował, że w ciągu najbliższych dni zostaną wykonane prace, które pozwolą uruchomić wskazówki na trzech z czterech tarcz czasomierza. Natomiast naprawa mechanizmu poruszającego wskazówki na czwartej – północnej tarczy, potrwa dłużej. Szychliński wyjaśnił, że mechanizm przy tej akurat tarczy został obudowany specjalnymi kratami i nawet samo dostanie się do części wymagających naprawy, będzie trudne, a poza tym wiązałoby się ono z koniecznością zamknięcia wieży.

„Nie chcemy zamykać wieży w trakcie sezonu turystycznego, naprawy czwartego mechanizmu dokonamy więc później” – wyjaśnił Szychliński dodając, że dobrze by było, aby te prace połączyć z generalnym remontem zegara.

Gdański Ratusz Głównego Miasta to gotycko-renesansowa budowla, usytuowana na styku ulicy Długiej i Długiego Targu. Mierzący ok. 80 metrów wysokości obiekt to jedna z dwóch - obok Bazyliki Mariackiej (wraz z wieńczącym ją krzyżem ma ona ponad 90 metrów wysokości) - zabytkowych budowli górujących nad ścisłym historycznym centrum Gdańska.

Historia ratusza sięga XIV wieku, kiedy powstał pierwszy budynek będący siedzibą władz najważniejszego obszaru Gdańska - Głównego Miasta. Od połowy XV w. do 1921 r. obiekt pełnił funkcję centrum władzy dla całej nadmotławskiej aglomeracji (przed wiekami Gdańsk składał się z kilku miejskich organizmów).

W połowie XVI wieku dużą część budynku zniszczył pożar. Przy okazji odbudowy ratusz rozbudowano, już w stylu renesansowym. W tym czasie wyposażono i ozdobiono m.in. najbardziej reprezentacyjne pomieszczenia budowli - Wielką Salę Rady i Wielką Salę Wety, a sama zewnętrzna bryła obiektu zyskała dzisiejszy kształt.

Na ratuszowej wieży postawiono wtedy nowy hełm, a na iglicy posadowiono pozłocony posąg panującego wówczas w Polsce króla Zygmunta II Augusta. Wieża została wówczas wyposażona także w czterostronny zegar, po którego tarczach poruszała się tylko jedna wskazówka (z czasem mechanizm przerobiono i pojawiły się dowie wskazówki). Wewnątrz hełmu zainstalowano też zespół 14 grających dzwonów, zwany carillonem, który potem rozbudowywano (dziś carillon ma 37 dzwonów).

W 1945 r. ratusz został bardzo poważnie uszkodzony. Zniszczona została m.in. wieża. Odbudowa ratusza rozpoczęła się tuż po wojnie: do początku lat 50. ubiegłego wieku udało się m.in. odtworzyć wieżę, wieńczącą ją figurę Zygmunta II Augusta a także zegar, którego mechanizm trzeba było wykonać na nowo (zachowały się jednak oryginalne tarcze). Ostatecznie prace nad rekonstrukcją ratusza trwały do 1970 r., kiedy to utworzono w nim miejskie muzeum. Rocznie Ratusz odwiedza około 80 tysięcy turystów.