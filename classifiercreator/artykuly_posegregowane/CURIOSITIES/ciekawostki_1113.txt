Warszawa 22.08.2011 n.z owoce morza  PAP/Paweł Pawłowski PAP © 2016 / Paweł Pawłowski
                                        

            Niemal 3/4 Polaków uważa lokalne jedzenie za ważny czynnik przy wyborze kierunku podróży, a niemal połowa wybiera zakwaterowanie ze śniadaniami lub bez wyżywienia, aby samodzielnie odkrywać lokalną kuchnię.
      
            W ostatnich latach jedzenie stało się społecznym i kulturowym fenomenem. Dynamicznie rozwija się turystyka kulinarna oraz „food porn” podbijające media społecznościowe. Lokalna kuchnia stała się ważnym elementem podróżowania – uważają specjaliści.

Z raportu SW Research i wyszukiwarki ofert turystycznych KAYAK.pl wynika, że 73 proc. Polaków uważa, iż jedzenie jest interesującym, choć nie najważniejszym elementem podczas planowania podróży. Natomiast co dziesiąty badany przyznaje, że lokalna kuchnia jest kluczowym czynnikiem, decydującym o kierunku następnej wyprawy.

Także najczęściej wybierany rodzaj zakwaterowania wskazuje, że Polacy chętnie odkrywają lokalną kuchnię. Niemal co trzeci badany zadeklarował, że decyduje się na pokój z samymi śniadaniami, a 15 proc. ankietowanych wybiera opcję bez wyżywienia. Ograniczając liczbę posiłków w hotelu, podróżni chcą przede wszystkim samodzielnie poznawać kuchnię odwiedzanego regionu.

Badanie pokazało, że podczas podróży blisko połowa badanych Polaków przeznacza średnio od 400 zł do 1000 zł tygodniowo na jedzenie i napoje, podczas gdy druga co do wielkości grupa respondentów – 43 proc. - nie przekracza tygodniowo kwoty 400 zł. Jedynie 2 proc. polskich podróżnych zadeklarowało, że na jedzenie na mieście przeznacza tygodniowo ponad 1600 zł.

Jak wynika z ankiety, Polacy chcą odkrywać regionalną kuchnię. Blisko połowa badanych zdecydowanie zgadza się ze stwierdzeniem, że poznawanie lokalnej kuchni oraz tradycji związanych z jedzeniem, to ważny element odkrywania nowego miejsca, który odzwierciedla lokalną historię i wspomnienia mieszkańców danego miasta.

W celu poznania regionalnych tradycji związanych z jedzeniem Polacy najchętniej odwiedzają miejscowe restauracje (70 proc.), w których mogą spróbować nowych smaków i dań. 41 proc. woli rozmowę z lokalnymi mieszkańcami, dzięki której mogą dowiedzieć się więcej o sposobie przygotowania posiłków oraz o przepisach, według których gotuje się w domach.

Innym popularnym sposobem na poznanie regionalnej sztuki kulinarnej jest udział w degustacjach oraz wycieczkach poświęconych wybranym produktom – taką formę wybrało 38 proc. badanych. Niewiele mniej woli przygotować jedzenie własnoręcznie, wykorzystując regionalne produkty.

Ankieta przyniosła także kilka ciekawych informacji. Kontynenty, które Polacy najbardziej chcieliby odkrywać od kuchni to Europa, Azja oraz Australia i Oceania. Najmniej zainteresowani są poznaniem kuchni afrykańskiej. Media społecznościowe często towarzyszą podróżnym podczas posiłków. 12 proc. badanych stale robi zdjęcia swojemu jedzeniu i wrzuca je np. na Facebooka, a 31 proc. zdarza się to sporadycznie. Przysmaki regionalnych kuchni znalazły się na drugim miejscu wśród najczęściej przywożonych pamiątek z podróży. Wyprzedziły je tylko zdjęcia i filmy.