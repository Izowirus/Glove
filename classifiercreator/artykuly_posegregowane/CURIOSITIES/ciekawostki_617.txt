Bydgoszcz, 08.09.2012. StarForce 2012 - ogólnopolski Zlot Miłośników "Gwiezdnych Wojen" na Wyspie Młyńskiej. (tż/soa) PAP/Tytus Żmijewski Archiwum fot. PAP © 2017 / Tytus Żmijewski
                                        

            Barwną paradą, która przeszła ulicami miasta, uroczyście zainaugurowano w Toruniu ósmy Zloty Miłośników Gwiezdnych Wojen "StarForce".
      
            Bierze w nim udział kilka tysięcy osób z całego kraju, których łączy fascynacja światem wykreowanym przez George'a Lucasa.

"Na zlocie jest przeważnie od pięciu do dziesięciu tysięcy osób. W paradzie bierze udział ponad sto osób. Wszystkie są przebrane w kostiumy pojawiające się w kolejnych odsłonach sagi. Pierwszy film powstał czterdzieści lat temu, ale to dzieło ponadczasowe" - powiedział PAP przed startem parady Rafał Frąckiewicz z Kujawsko-Pomorskiej Organizacji Turystycznej.

Jak mówił Frąckiewicz, Lucas zmienił sposób narracji w kinie, a opowiedziana historia zafascynowała miliony ludzi i fascynuje nadal. "Kolejne filmy budują jeszcze szerszą, wielopokoleniową społeczność" - dodał.

Do miasta, w którym urodził się Mikołaj Kopernik, przyjechali miłośnicy "Gwiezdnych Wojen" z wielu odległych zakątków Polski - Krakowa, Tarnowa, Wrocławia, a nawet Szczyrku.

W paradzie dostrzec można było wiele postaci, które weszły już do kanonu popkultury - m.in. Hana Solo, Obi-Wana Kenobiego czy Luke'a Skywalkera.

W piątkowy wieczór odbyły się w Toruniu m.in. konkurs wiedzy i prelekcje poświęcone sadze. Poprzedziły one główne atrakcje zlotu zaplanowane na sobotę, którymi, poza paradą, będą popołudniowe spotkanie z aktorem Michaelem Carterem - odtwórcą roli Biba Fortuny w "Powrocie Jedi", Akademia Jedi, warsztaty dla dzieci, a także prelekcje poświęcone najrozmaitszym aspektom fenomenu popkulturowego "Gwiezdnych "Wojen". Zlot zakończy o godzinie 20. pokaz walk na miecze świetlne w amfiteatrze Muzeum Etnograficznego.