Jazda konna pobudza układ współczulny człowieka, przez co zwiększa jego gotowość do podejmowania aktywności poznawczej i być może usprawnia procesy uczenia się, zapamiętywania i rozwiązywania problemów - informuje "Frontiers in Public Health".
      
            Naukowcy z Uniwersytetu Rolniczego w Tokio (Japonia) wykazali, że jazda konna poprawia u dzieci zdolności do podejmowania decyzji i samokontroli.

Badacze przeprowadzali wśród 106 ochotników w wieku 10-12 lat testy umiejętności poznawczych przed przejażdżką na koniu i tuż po niej. Testy obejmowały pytania wymagające decyzji o podjęciu, bądź zaniechaniu określonego działania - w zależności od sytuacji - oraz proste działania arytmetyczne.

W czasie jazdy konnej specjaliści mierzyli u dzieci tempo bicia serca, dzięki czemu oceniali u nich pobudzenie układu współczulnego - systemu odpowiedzialnego za mobilizację organizmu.

Okazało się, że jazda konna sprzyjała osiąganiu lepszych wyników w teście podejmowania decyzji, ale nie wpływała na polepszenie zdolności matematycznych. Według badaczy zadania arytmetyczne mogły być po prostu zbyt łatwe.

Wibracje wzbudzane przez ruch konia powodują aktywację układu współczulnego, przez co pozytywnie wpływają na gotowość poznawczą organizmu i mogą polepszać funkcje uczenia się, zapamiętywania i rozwiązywania problemów - twierdzą badacze.

"Interakcje pomiędzy ludźmi i zwierzętami mogą na wpływać na wiele aspektów związanych z rozwojem dziecka. Na przykład na zdolność do podejmowania przemyślanych decyzji i wyciągania rozsądnych wniosków, co wykazaliśmy w naszym badaniu, ale też na zdolność do reagowania na złożone bodźce emocjonalne i komunikaty niewerbalne, co należy jeszcze zbadać" - podsumowuje prof. Mitsuaki Ohta, jeden z autorów badania (http://journal.frontiersin.org/article/10.3389/fpubh.2017.00008/full).