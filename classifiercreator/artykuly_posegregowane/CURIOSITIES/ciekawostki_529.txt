Warszawa, 25.02.2016. Stacja Veturilo w centrum Warszawy. Przed warszawiakami jubileuszowy, piąty sezon Veturilo. Rowery - w tym tandemy i rowerki dla dzieci – będzie można wypożyczać od 1 marca do końca listopada br. (mr) PAP/Leszek Szymański Archiwum fot. PAP © 2016 / Leszek Szymański
                                        

            Ponad 5 mln razy w tym sezonie wypożyczano w stolicy rowery Veturilo . To najwięcej w ponad pięcioletniej historii warszawskiego roweru publicznego; w tym roku 610 tys. użytkowników zarejestrowanych w Warszawie miało do dyspozycji 5 tys. rowerów.
      
            W piątek zakończył się sezon wypożyczeń rowerów publicznych Veturilo w Warszawie. Rozpoczęła się przerwa zimowa, która potrwa do początku marca przyszłego roku.

Od marca 2017 roku mieszkańcy Warszawy i turyści skorzystali z rowerów 5 136 388 razy. To o 2,7 razy więcej niż przez cały ubiegły rok - podało miasto i operator systemu.

W systemie zarejestrowało się 164 tys. nowych użytkowników. Najchętniej warszawskie rowery publiczne wypożyczano w czerwcu - 868 350 razy, czyli średnio 28 945 razy na dobę, 1206 na godzinę i ponad 20 na minutę. Rekordowym dniem była sobota, 20 maja, kiedy z rowerów Veturilo skorzystano aż 42 228 razy.

Poza standardowymi rowerami użytkownicy wypożyczali również tandemy - 32 tys. razy, i rowery dziecięce - 12 tys. razy. Nowością w tym roku był system rowerów elektrycznych. Pod koniec sierpnia uruchomiono 10 specjalnych stacji, na Powiślu i wzdłuż Traktu Królewskiego. 100 rowerów z silnikiem elektrycznym użytkownicy wypożyczyli ponad 38 tys. razy.

Veturilo to największy system rowerowy w Polsce i piąty co do wielkości w Europie, w jego ramach dostępnych jest 5077 rowerów miejskich i 355 samoobsługowych stacji wypożyczeń. W przyszłym roku planowane jest uruchomienie 11 nowych stacji.

Według danych urzędu m.st. Warszawy popularność roweru jako środka transportu systematycznie rośnie – w 2015 r. warszawskie badanie ruchu wykazało, że na rowerze odbywa się 3,8 proc. "podróży niepieszych", a dziś udział ten szacuje się już na 5,5 proc. Długość tras rowerowych w Warszawie wynosi obecnie ponad 530 km.