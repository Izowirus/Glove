Kraków, 13.08.2014. XII Festiwal Pierogów rozpoczął się, 13 bm. w Krakowie. Na Małym Rynku swoje autorskie dania przedstawia 14 krakowskich restauracji. Przygotowane przez nie pierogi podczas festiwalowych konkursów będzie oceniać zarówno publiczność, jak i jury zawodowe. (sr/mgut)
PAP/Stanisław Rozpędzik Archiwum PAP © 2016 / Stanisław Rozpędzik
                                        

            "Z Polski ze smakiem" - to hasło inicjatywy ambasady RP we Włoszech, która promuje polską kuchnię i prezentuje przepisy na jej klasyczne dania. "Chcemy rozbudzić wśród Włochów apetyt na Polskę" - podkreślają dyplomaci.
      
            Miejscem "kulinarnej ofensywy" polskiej placówki w Rzymie jest Facebook, gdzie uruchomiono stronę "Dalla Polonia con gusto". Znajdują się tam informacje o wielu polskich przysmakach wraz z tłem historycznym, a także przepisy i dokładny fotograficzny instruktaż.

Zaprezentowano na przykład przepisy na tradycyjne zrazy, pierogi, chłodnik, żurek, sałatkę jarzynową, pasztet, gołąbki, ćwikłę, szarlotkę, a także potrawy na Boże Narodzenie i Wielkanoc.

Wszystkie fotografowane i opisywane skrupulatnie dania przygotowywane są w kuchni ambasady pod czujnym okiem pracującej tam od wielu lat kucharki.

Strona cieszy się coraz większą popularnością i często odwiedzana jest zarówno przez Włochów, jak i Polaków.

Elementem prezentacji polskiej kuchni są zamieszczone również na tej stronie filmy, na których polsko-włoskie dania przygotowują mieszkający w Rzymie szef kuchni i restaurator Nestor Grojewski razem z ambasadorem RP Tomaszem Orłowskim. Jednym z dań, jakie oferują, jest tatar z okonia morskiego z jabłkiem i limonką.

Polski kucharz, któremu w kuchni asystuje ambasador, przedstawił łatwe, a zarazem oryginalne i wykwintne przepisy kulinarne. W proponowanych przez niego daniach szczególne miejsce znalazły polskie jabłka.

"Nasza strona +Dalla Polonia con gusto+ jest formą zbliżenia Włochów do kuchni polskiej. Włosi mają wszelkie powody do tego, żeby wierzyć, iż ich kuchnia jest najlepsza na świecie i dają tego liczne dowody" - powiedział PAP ambasador Orłowski.

"Postanowiliśmy w związku z tym podejść do kuchni polskiej z takiej strony, która czyni ją dla Włochów atrakcyjną, po pierwsze poprzez jakość polskich produktów" - dodał.

Jak zauważył ambasador, tajemnicą kuchni włoskiej jest prostota i jakość produktów. "Dlatego nasze propozycje pokazania kuchni polskiej bazują na prostocie i jakości produktów. Jest to jednocześnie poznanie polskiej tożsamości, polskiej tradycji, wszystkiego co może się wiązać z dużą kulturą polskiej gastronomii, związaną również z naszymi smakami, z naszymi przyprawami, z naszym związkiem z rolnictwem" - wyjaśnił Tomasz Orłowski. Stwierdził też, że jest to zarazem oferta kierowana w imieniu eksportera produktów polskich do Włoch.

Pomysł pojawił się w związku z zeszłoroczną światową wystawą Expo w Mediolanie, dedykowaną żywności. Przez pół roku tej ekspozycji, odwiedzanej przez miliony ludzi, we Włoszech bardzo wiele mówiono o tradycjach kulinarnych z całego świata.

"Postanowiliśmy w ramach promocji Polski wykorzystać temat, na który Włosi są szczególnie wrażliwi i który łatwo dociera do ich serc: dobrą kuchnię" - powiedziała PAP rzeczniczka ambasady Anna Wawrzyniak.

Zapowiedziała, że raz w tygodniu będą prezentowane na portalu społecznościowym kolejne polskie przysmaki, a przepisom będą towarzyszyć opowieści o historii i ciekawostkach dotyczących naszej tradycji kulinarnej, o tym, czy - i jak, zmienia się podniebienie Polaków, o podobieństwach i różnicach z Włochami.

Rzeczniczka ambasady podkreśliła, że projekt przewiduje też udział odbiorców, których zachęca się do dzielenia się na stronie własnymi doświadczeniami.

"Wybór Facebooka nie jest przypadkowy. We Włoszech jest to najlepszy nośnik przekazu medialnego i zdecydowanie najskuteczniejsza forma rozpowszechniania informacji" - zaznaczyła Wawrzyniak.

Ogromnym powodzeniem wśród internautów cieszył się na przykład przepis na gołąbki.

Z Rzymu Sylwia Wysocka