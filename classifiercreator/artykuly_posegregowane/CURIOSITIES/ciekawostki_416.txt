Ta położona na Morzu Śródziemnym wyspa jest chętnie odwiedzana przez turystów. Urzekają ich malownicze krajobrazy, przepiękne klify, zabytkowe budowle, nierzadko o obronnym i wojskowym charakterze.
      
            Korsyka to francuska wyspa na Morzu Śródziemnym, położona na zachód od Włoch i na południowy wschód od Francji. Od położonej na południu włoskiej Sardynii oddziela ją Cieśnina Świętego Bonifacego.

Będąc na Korsyce miłośnicy historii powinni odwiedzić dom Bonaparte. La Maison Bonaparte jest rodowym domem rodziny Bonaparte. Dom znajduje się przy ulicy Saint-Charles w Ajaccio, stolicy Korsyki. Budynek z krótkimi przerwami był w ciągłym posiadaniu członków rodu od 1682 do 1923. W 1967 roku w Casa Buonaparte zostało utworzone muzeum o statusie muzeum narodowego. W muzeum tym można zobaczyć pokój, w którym według tradycji miał urodzić się Napoleon Bonaparte w 1769 roku.

Będąc już w Ajaccio warto też zwiedzić tamtejszą katedrę Sainte-Marie, gdzie w 1771 r. przyszły cesarz został ochrzczony. W tejże katedrze, w bocznej nawie można zobaczyć obraz "Vierge au Sacre Coeur" pędzla Delacroix.

Na południowym krańcu Korsyki znajduje się miasto Bonifacio. Dzięki bliskiemu sąsiedztwu z nieodległą Sardynią Bonifacio i jego port mogą się cieszyć ekskluzywnym, wyrafinowanym stylem włoskim - przede wszystkim wokół eleganckiego nabrzeża z palmami i drogimi restauracjami. Odkrywanie Bonifacio to przede wszystkim marina, cytadela i stare miasto. Niezapomniane są tu widoki na port i okoliczne klify. Z uwagi na usytuowanie Bonifacio na wysokich i rozległych wapiennych skałach, tworzących urwisty półwysep, często jest ono nazywane "baśniowym miastem".

Bonifacio to jedno z piękniejszych miejsc Korsyki, miasto zaliczane jest do najpiękniej położonych w Europie i jest szczególną atrakcją wyspy.

Wśród zabytków Korsyki należy wymienić kościoły i katedry w stylu romańskim: San Michele w Murato, Trinite w Aregno, Canonica w Lucciana i katedrę Nebbio w Saint-Florent. Nie brak również na wyspie barokowych kościołów, o charakterystycznych dla tego stylu kolumnach, gzymsach i filarach, a także różnokolorowych dekoracjach np. kościoły Saint-Jean-Baptiste de La Porta, Saint Jean-Baptiste w Bastii, czy kościoły w regionach Castagniccia i Balagne.

Pełne uroku są też korsykańskie wioski. Mieszkańcy tych wiosek, często zmuszani do ukrywania się w górach, zakładali siedziby w miejscach niedostępnych. Domy znajdują się na górskich graniach i wysokich skałach lub są ukryte w głębokich dolinach. Zabudowa jest solidna i prosta, wykonana przy użyciu miejscowych materiałów, jak granit i dachówki w południowej części wyspy, łupek i kamień w regionie Górnej Korsyki.

W niektórych miejscowościach znajdował się należący do miejscowego dostojnika ufortyfikowany dom, gdzie w razie potrzeby mogła znaleźć schronienie cała ludność wioski. Na Korsyce można też zobaczyć młyny, fontanny, kaplice. Także owczarnie, które są świadectwem pasterskiego życia tamtejszej ludności. Należą one do najcenniejszego dziedzictwa Korsyki i są obecnie pieczołowicie odnawiane.

Cechą charakterystyczną Korsyki są także miasta-cytadele. Powstawały one pod koniec XII w., kiedy Korsyka była pod panowaniem Genui. Genueńczycy preferowali ciasno pobudowane miasta, otoczone murami. Te miasta-cytadele można dziś podziwiać np. w Calvi, Bastii, St-Florent, Ajjacio, Porto-Vecchio czy wspominanym już Bonifacio. Przykładami architektury wojskowej są tu także wieże, zamki i forty. Będąc w regionie Sartenais warto zobaczyć zachowane pozostałości po forcie broniącym dostępu do Goulet de Tizzano.

Oczywiście, Korsyka to miejsce dla turystów gustujących w bajecznych krajobrazach. Turkusowa woda, skały, budowle sprawiające warzenie niedostępnych. Tu można też znaleźć doskonałe miejsca do nurkowania.