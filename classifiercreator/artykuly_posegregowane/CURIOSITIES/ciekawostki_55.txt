47-letni Snoop Dogg, raper, kompozytor, producent muzyczny, scenarzysta, a ostatnio także autor... książki kucharskiej - doczekał się swojej gwiazdy na Hollywood Walk of Fame.
      
            Podczas uroczystości Snopp Dogga rekomendowali Dr Dre, Quincy Jones oraz Jimmy Kimmel. Wśród gości pojawili się Pharrell Williams, John Singleton, Ted Sarandos, Warren G, Big Boi czy Ty Dolla $ign.

W 2016 roku raper stał się członkiem WWE Hall Of Fame.

Snoop Dogg najbardziej znany jest jako raper. W swojej karierze sprzedał 40 milionów płyt. W czerwcu 2017 ukazał się jego longplay, "Neva Left". Ma na koncie przeboje "Drop It Like It's Hot", "Young, Wild & Free", "Sensual Seduction", "Beautiful", "Gin and Juice", "What's My Name?", "Still a G Thang" czy "Gangsta Luv".

Sława Snoop Dogga ma też ciemne strony. Mało, który z raperów ma tyle doświadczenia w kontaktach ze stróżami prawa, co on. Po kilku wyrokach za posiadanie i sprzedaż narkotyków w latach 90. stanął przed sądem oskarżony o morderstwo. Strzały, od których zginął członek konkurencyjnego gangu, padły z samochodu, którym kierował Snoop. Po trwającym trzy lata procesie, dzięki rzeszy prawników muzyk uniknął więzienia...

W 2001 roku ukazała się autobiografia rapera. Pod koniec października 2007 roku Snoop Dogg wziął udział w telewizyjnej gali stacji VH1 - Hip Hop Honors 2007 oraz poprowadził galę rozdania nagród MTV Europe Music Awards w Monachium.

W roku 2015 Snoop Dogg na zaproszenie polskiego rapera Gorzkiego wziął udział w nagraniu piosenki fundacji "Pomaganie jest trendy" pod tytułem "HIT Rappers". Udział wzięli także Kurtis Blow, Curtis Young (syn Dr. Dre), PMD, Rakaa (Dilated Peoples), Prodigal Sunn, Kokane, Medusa, Young Nate Dogg oraz śpiewaczka operowa Alicja Węgorzewska-Whiskerd.

Raper promował też polską wokalistkę Izę Lach. Muzyk wrzucił na swój profil utwór "Set it off", w którym można usłyszeć łódzką piosenkarkę. "To wynik konkursu, który zorganizował Snoop Dogg. Wzięłam w nim udział i bardzo mu się spodobało to, co zrobiłam i dlatego postanowił to opublikować" - skomentowała Iza Lach.