Uważany za najlepszego piłkarza w historii Brazylijczyk Pele, czyli Edson Arantes do Nascimento, w sobotę po raz trzeci weźmie ślub. Jego wybranką jest młodsza o 25 lat Marcia Cibele Aoki.
      
            Uroczystość religijna odbędzie się w nadmorskim mieście Guaruja w stanie Sao Paulo. Będzie miała charakter rodzinny - zaproszono jedynie 40 gości, członków rodzin oraz przyjaciół państwa młodych.

Według mediów para poznała się w Nowym Jorku w... 1980 roku, a ich relacje zmieniały się w ciągu lat. Od 2010 roku Pele, uznany w plebiscycie magazynu "World Soccer" w 1999 r. za najlepszego piłkarza XX wieku i Marcia mieszkają razem w Sao Paulo.

Trzykrotny mistrz świata, który w karierze zdobył 1283 goli w 1367 meczach (wg autobiografii, bo inne źródła podają liczbę 1284 bramek w 1356 spotkaniach) chciał już wcześniej poślubić wybrankę, ale na przeszkodzie stawały różne wydarzenia, także zdrowotne kłopoty Pelego.

Przez 12 lat "Król futbolu" był mężem Rosemeri Cholbi, z którą ma trójkę dzieci. W 1994 r. poślubił piosenkarkę Assirię Lemos. Pozostawał z nią w związku przez 14 lat i doczekał się bliźniąt.

W latach 1956-1974 był piłkarzem klubu FC Santos, a karierę kontynuował w nowojorskim Cosmosie (1975-1976). W turniejach finałowych MŚ strzelił 12 goli dla Brazylii, a ogółem dla drużyny narodowej uzyskał 77 bramek w 91 meczach (1957-1971).