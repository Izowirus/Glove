Pierwsze dźwięki wydawane przez dzieci pozwalają przewidzieć rozwój umiejętności czytania, a także zidentyfikować ewentualne problemy w tym zakresie – twierdzą naukowcy na łamach czasopisma „PLOS ONE”.
      
            Do tej pory trudności z czytaniem można było wykryć u dzieci dopiero w wieku 3-5 lat na podstawie oceny umiejętności rozpoznawania liter. Teraz badacze z Uniwersytetu Stanowego Florydy (USA) wykazali, że postawienie takiej diagnozy jest możliwe na znacznie wcześniejszym etapie rozwoju.

Specjaliści śledzili losy angielskojęzycznych maluchów od 9. do 30. miesiąca życia. W tym czasie nagrywali interakcje pomiędzy nimi a ich opiekunami. Naukowców interesowały dźwięki wydawane przez małych badanych. Skrupulatnie rejestrowali ich gaworzenie, a następnie oceniali jego złożoność w oparciu o stosunek liczby spółgłosek do liczby samogłosek.

Gdy dzieci skończyły 6 lat, badacze spotkali się z nimi ponownie. Tym razem sprawdzali ich umiejętność rozpoznawania liter – wskaźnik pozwalający przewidzieć rozwój umiejętności czytania.

Okazało się, że maluchy, które cechowały się w przeszłości większą złożonością mowy (ich gaworzenie było bardziej skomplikowane i urozmaicone), lepiej radziły sobie z identyfikacją liter.

Sugeruje to, że już pierwsze próby językowe podejmowane przez kilku- lub kilkunastomiesięczne dzieci mogą służyć wykrywaniu problemów z rozwojem umiejętności czytania.

„Nasze badanie dostarcza ekscytujących danych, które potwierdzają wczesny i silny związek pomiędzy produkcją mowy a rozwojem umiejętności czytania. Praca może mieć zastosowanie kliniczne. Zbliżamy się do ustanowienia behawioralnych mierników, które pomogą szybciej wykrywać trudności z czytaniem” – podsumowuje Kelly Farquharson, główna autorka badania (http://journals.plos.org/plosone/article?id=10.1371/journal.pone.0204006).