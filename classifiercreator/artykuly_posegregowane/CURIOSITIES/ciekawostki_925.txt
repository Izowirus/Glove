Z okazji zbliżającej się 30. rocznicy zdobycia przez piłkarzy Napoli pierwszego tytułu mistrzów Włoch odsłonięto wielki mural, upamiętniający legendę klubu neapolitańskiego, kapitana ówczesnej drużyny Diego Maradonę.
      
            Malowidło, którego autorem jest Jorit Agoch, powstało na budynku w San Giovanni a Teduccio, jednej z biedniejszych dzielnic Neapolu. Przedstawia twarz Maradony, z brodą i wąsami, i z dumnym spojrzeniem.

"Kiedy Maradona przyjechał do Neapolu, miałem 16 lat. Jeździłem za nim po wszystkich stadionach Włoch. Zawsze należałem do ultras Napoli i jestem bardzo zadowolony, że on teraz będzie z nami" - powiedział agencji AFP Mario, mieszkaniec dzielnicy.

"Moim zdaniem to był największy piłkarz w historii. W Neapolu jest czczony jak święty" - dodał Giuseppe, emerytowany marynarz.

56-letni dziś Maradona występował w Napoli w latach 1984-1991. W barwach tego klubu rozegrał 258 meczów, strzelając 115 bramek. Zdobył dwa tytuły mistrza Włoch - w 1987 i 1990 roku - jedyne w historii Napoli.