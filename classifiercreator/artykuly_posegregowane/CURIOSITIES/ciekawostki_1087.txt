Ulubionymi filmami Polaków okazały się dwie kultowe trylogie i film rysunkowy. Polacy zagłosowali na „100 filmów, które warto obejrzeć”. Zdecydowaną większością głosów wygrała kosmiczna saga Georga Lucasa – „Gwiezdne Wojny”.
      
            Na początek jury złożone ze znawców kina wytypowało sto najistotniejszych filmowych dzieł w historii kinematografii, a widzowie swoimi głosami zadecydowali o kolejności na liście. W rankingu zwyciężyły trzy pierwsze części „Gwiezdnych Wojen (IV, V, VI)”, na drugim miejscu znalazła się seria „Ojciec Chrzestny (I, II, III)” Francisa Forda Coppoli. Ostatnie miejsce na podium zajął disneyowski „Król Lew”.

W jury zasiedli: Grażyna Torbicka – autorka kultowego programu „Kocham kino”, dziennikarka Karolina Korwin Piotrowska, krytyk filmowy Tomasz Raczek i blogerzy Dawid Adamek i Jacek Napora z kanału Sfilmowani. Wśród uznanych za obowiązkowe przez krytyków znalazły się filmy: „2001: Odyseja kosmiczna” w reżyserii Stanleya Kubricka – jedno z najwybitniejszych dzieł science fiction, „Ziemia obiecana” Andrzeja Wajdy – w opinii Martina Scorsese jedno z arcydzieł polskiej kinematografii, „Dwunastu gniewnych ludzi” Sidneya Lumeta, kultowy „Dzień świra” Marka Koterskiego, a także należące już do klasyki hiszpańskiej kinematografii „Kobiety na skraju załamania nerwowego” Pedro Almodovara.

Głosowanie na najbardziej ulubione filmy Polaków trwało od 29 września. Jedna z osób, które brały w nim udział otrzyma od Empiku wszystkie 100 filmów.

Pierwsza dziesiątka rankingu prezentuje się następująco:1.„Gwiezdne Wojny (IV, V, VI)”, George Lucas2.„Ojciec Chrzestny (I, II, III)”, Francis Ford Coppola3. „Król Lew”, prod. Disney4. „American Beauty”, Sam Mendes5. „Leon Zawodowiec”, Luc Besson6. „Siedem”, David Fincher7. „12 gniewnych ludzi”, Sidney Lumet8. „Grand Budapest Hotel”, Anderson Wes 9. „Whiplash”, Damien Chazelle10. „Lot nad kukułczym gniazdem”, Milos Forman.