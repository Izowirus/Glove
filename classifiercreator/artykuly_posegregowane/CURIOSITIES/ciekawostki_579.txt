Wenecja, Włochy, 20.06.2017. Gondola płynąca po kanale w Wenecji. (rg/doro) Archiwum fot. PAP/Rafał Guz
                                        

            Dwóch gondolierów z Wenecji postanowiło wyjść naprzeciw tym, dla których cena przejażdżki gondolą, około 80 euro za pół godziny, jest zbyt wysoka. Proponują oni turystom, by wsiadali do łodzi z obcymi osobami, dzięki czemu mogą podzielić koszt rejsu.
      
            "Gondola - sharing" - tak lokalne media nazwały tę nową usługę, z której można skorzystać dzięki specjalnej aplikacji. W ten sposób można zaoszczędzić nie rezygnując z jednej z największych atrakcji zwiedzania Wenecji, niedostępnej dla wielu z powodu zawsze wysokich cen.

Zamiast jednej pary na romantyczną przejażdżkę mogą wsiąść dwie, które podzielą się kosztami.

Gondolierzy wyjaśnili, że zapraszając na składkowe przejażdżki spełniają to, o co zagraniczni i włoscy turyści prosili ich stale od dawna. W nowej ofercie kryje się dodatkowa atrakcja. Ci turyści, którzy zgodzą się dzielić gondolę z inną parą, za pół ceny pływać będą po weneckich kanałach nie pół godziny, ale godzinę.

W krótkim czasie, jaki minął od uruchomienia aplikacji zarejestrowało się tam 5 tysięcy osób. Chętni za jej pośrednictwem umawiają się, gdzie wsiądą razem do gondoli.

Aplikacja ma zostać rozszerzona o dalsze formy oszczędzania oraz, jak podkreślają jej autorzy w miejscowej prasie, o propozycje innego sposobu zwiedzania miasta. Gondolierzy zapewniają, że wiedzą, czego oczekują turyści w Wenecji, bo słuchają ich i obserwują od lat.