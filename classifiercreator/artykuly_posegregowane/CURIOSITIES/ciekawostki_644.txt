Warszawa, 19.11.2013. Dyrektor warszawskiego ZOO dr Andrzej Kruszewicz (P) na konferencji prasowej o stworzeniu Banku Zasobów Genetycznych w warszawskim ZOO, 19 bm.  (ukit) PAP/Rafał Guz Archiwum PAP © 2017 / Rafał Guz
                                        

            Kto zdobędzie tytuł Mistrza Mowy Polskiej?  Wśród tegorocznych nominowanych do tytułu Mistrza Mowy Polskiej znaleźli się m.in. ornitolog, weterynarz, poetka i himalaistka.
      
            Od publicznej prezentacji nominatów na Zamku Królewskim w Warszawie rozpoczął się ogólnopolski plebiscyt, w czasie którego internauci, czytelnicy i radiosłuchacze wybierają swoich faworytów. Zdobywcy największej liczby głosów otrzymają tytuły: Mistrza Mowy Polskiej oraz Kuźni Mistrzów Mowy Polskiej.

W tym roku Mistrzem Mowy Polskiej mają szansę zostać: Piotr Jacoń - radiowiec, dziennikarz TVN24 i Radia Gdańsk; Joanna Kołaczkowska - aktorka kabaretowa; Andrzej Kruszewicz - dyrektor warszawskiego zoo, z zamiłowania ornitolog i autor radiowych pogadanek o ptakach; Joanna Kulmowa - poetka, autorka utworów scenicznych oraz książek dla dzieci i młodzieży, reżyser; Dariusz Michalski - prezenter radiowy, historyk muzyki rozrywkowej, miłośnik i znawca rock and rolla; Kinga Baranowska - himalaistka, zdobywczyni dziewięciu ośmiotysięczników; Ewa Bem - piosenkarka, autorka tekstów, nazywana pierwszą damą polskiego jazzu; Tomasz Fopke - muzyk i kompozytor, autor kaszubskiej prozy i wierszy; Krzysztof Gosztyła - aktor teatralny i filmowy oraz Jarosław Gugała - dziennikarz telewizyjny, muzyk Zespołu Reprezentacyjnego.

Głosowanie trwało do 20 września.

Program Mistrz Mowy Polskiej powstał w grudniu 2000 roku z inicjatywy Magazynu Konsumenta Solidna Firma. Formuła programu opiera się na wyborze osób – znanych nie tylko w skali ogólnopolskiej czy światowej, lecz również w mniejszych społecznościach lokalnych – które, według powszechnie uznanych kanonów, zasługują na miano Mistrzów Mowy Polskiej.

Wyboru dokonuje grono ekspertów złożone z wybitnych językoznawców, literaturoznawców i socjologów języka. Obecnie skład jury tworzą profesorowie: Halina Zgółkowa, Marek Ziółkowski, Jan Mazur, Bolesław Faron, Adam Bednarek, Marian Kisiel oraz Jolanta Tambor. Swojego laureata wybierają także czytelnicy, internauci i widzowie w ogólnopolskim plebiscycie Vox Populi.

"To jury, składające się z językoznawców, według swej wiedzy i umiejętności typuje kandydatów do Mistrza Mowy Polskiej. Te osoby, podczas finału i wcześniej, podczas nominacji, prezentują swoje umiejętności oratorskie. Jurorzy obserwują je również wcześniej, i na tej podstawie przyznają nagrody. Decydujący jest występ na żywo, wtedy trema potrafi zjadać nawet osoby zaprawione w bojach. Jury dokonuje wyboru podczas gali, w czasie 15-minutowej przerwy. Odbywa się to w ostatniej chwili. Natomiast głosowanie w internecie, na kartkach pocztowych i telefoniczne jest to nagroda Vox Populi, czyli nagroda publiczności. Tu bardzo duży wpływ na wynik ma popularność kandydatów" - powiedziała PAP Life Edyta Tybura, koordynator programu.

Dotychczas Mistrzami Mowy Polskiej zostali m.in.: Irena Kwiatkowska, Anna Polony, Danuta Szaflarska, Władysław Bartoszewski, abp Tadeusz Gocłowski, Ryszard Kaczorowski, Jan Ptaszyn Wróblewski, Janusz Tazbir, Magdalena Zawadzka.

W tym roku mistrzowie polszczyzny zjadą nad morze. Gala Finałowa Mistrza Mowy Polskiej odbędzie się 25 września w Wejherowskim Centrum Kultury Filharmonii Kaszubskiej. Gale rokrocznie odbywają się w innych miejscach, były już m.in. w Poznaniu, Toruniu, Bydgoszczy. "Wejherowo nas zaprosiło, urzekła nas ponadto siedziba tamtejszej Filharmonii, która jest przepiękna" - poinformowała Edyta Trybura.