Marta Manowska z uśmiechem wspomina, że była kujonem, Monika Mazur drży na samą myśl o dawnym stresie związanym z maturą, zaś Anna Karwan otwarcie przyznaje, że szkolną edukację przypłaciła traumą. Szkoła to istna kopalnia wspomnień – niestety nie tylko tych miłych...
      
            Szkoła nie dla każdego bywa łaskawa. Podczas gdy jedni z rozrzewnieniem wspominają ulubionych nauczycieli i beztroski czas wypełniony zdobywaniem nowych umiejętności i zawiązywaniem przyjaźni, dla innych edukacja wiązała się z nieprzyjemnymi doświadczeniami, a nawet… swoistą traumą. „Już od wielu lat ilekroć 1 września widzę uczniów, którzy idą na rozpoczęcie roku szkolnego, budzę się z uśmiechem na ustach, że nie muszę tego dnia przeżywać razem z nimi” – zdradza w rozmowie z PAP Life Anna Karwan.

Wokalistka, a zarazem finalistka ubiegłorocznej edycji programu „The Voice of Poland” nie ukrywa, że do szkoły nie wróciłaby za żadne skarby. „Ja po prostu mam bardzo traumatyczne wspomnienia z lat szkolnych, w związku z czym cieszę się, że już nie muszę tego robić” – kwituje i zapewnia, że zadba o to, by nauka jej córki przebiegała w nieco mniej konwencjonalny sposób. „W tej chwili na szczęście edukacja poszła do przodu i możliwości edukowania dzieci się rozwinęły, w związku z czym, chciałabym, żeby to nie było sztampowe chodzenie do podstawówki. Mam jeszcze dwa lata, żeby zastanowić się nad szczegółami. Ale swoje lata szkolne wspominam… strasznie” – wyznaje artystka.

Szkoła, mimo że bywa źródłem przykrych przeżyć, wielu mimo wszystko kojarzy się pozytywnie, choćby z kompetentną kadrą pedagogiczną, która potrafiła nauczyć samodyscypliny i zarazić pasją do nauki. To jednak na ogół docenia się po upływie lat. „Myślę, że ogromne znaczenie mają nauczyciele, których ja na szczęście miałam bardzo dobrych. Niektórych się wtedy nie lubiło, ale po czasie się ich zdecydowanie doceniało, tak jak naszą panią od matematyki, która sprawiała, że przed zajęciami mieliśmy bóle brzucha (śmiech). Ale teraz wiem, że to było dobre, że to było po coś” – wyznaje Monika Mazur.



Czy aktorka wróciłaby do szkoły choćby na jeden dzień? „Na jeden dzień tak, ale myślę, że nie chciałabym wracać na dłużej, żeby ponownie przeżywać te wszystkie stresy: egzamin szóstoklasisty, gimnazjalny, matura… Maturę wspominam dramatycznie, a właściwie stres przed wyjściem z domu. Same egzaminy były OK, ale ten stres i ta presja, że od tego zależy cała przyszłość były okropne!” – dodaje gwiazda serialu „Na sygnale”.

Marta Manowska z kolei lata spędzone w szkolnych murach wspomina wyjątkowo ciepło. „Szkoła kojarzy mi się z zapachem zbliżającej się jesieni, spadającymi liśćmi – czasem, który ja bardzo lubię” – wyznaje. Prowadząca program „Rolnik szuka żony” zdradza też, że jako pilna uczennica nie mogła się doczekać początku roku szkolnego. „Ja zawsze byłam takim trochę kujonem, więc pod koniec sierpnia miałam już wszystkie książki w obwolutach przeglądnięte, plecak spakowany. Lubiłam szkołę – tych wszystkich ludzi, których tam spotykałam, przerwy. Generalnie byłam wzorowym dzieckiem. Potem przyszedł taki moment lekkiego buntu, szaleństwa, szukania siebie, ale lata szkoły bardzo dobrze wspominam” – konkluduje prezenterka.

Michał Szpak również tęskni za czasem szkolnej edukacji – wypełnionym nie tylko nauką i zabawą z rówieśnikami, ale też nauczycielskim rygorem, który docenił dopiero z perspektywy czasu. Debiutujący w roli trenera w programie „The Voice of Poland” wokalista chciałby znów, choćby przez chwilę, poczuć tamtą atmosferę. „Do szkoły wróciłbym, żeby poczuć się jak dziecko, które wie, że może liczyć na wszystkich dookoła i ma w tych ludziach wsparcie.” – przyznaje z nostalgią.

Choć lata spędzone w szkolnej ławce nie każdy wspomina z sympatią, warto zachować w pamięci dobre chwile. Szkoła wszak, mimo wad, była ostatecznie czasem beztroski. A na pewno braku odpowiedzialności, jaka ciąży na nas w dorosłym życiu.