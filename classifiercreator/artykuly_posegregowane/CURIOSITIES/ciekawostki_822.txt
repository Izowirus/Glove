Narodowy Bank Polski wyemitował w poniedziałek srebrną monetę kolekcjonerską o nominale 20 zł poświęconą bitwie pod Zadwórzem z 1920 r. To pierwsza moneta z serii „Polskie Termopile” - podał NBP w komunikacie.

      
            Awers monety, zaprojektowanej przez Urszulę Walerzak, przedstawia stylizowaną postać Ateny – bogini mądrości i sprawiedliwej wojny - z włócznią, napis Polskie Termopile oraz stałe elementy, które znajdują się na monetach kolekcjonerskich: nominał, wizerunek orła, a także napis Rzeczpospolita Polska i rok emisji.

Na rewersie znajduje się postać bohatera bitwy – Konstantego Zarugiewicza, z wizerunkiem orderu Virtuti Militari. Moneta będzie dostępna w nakładzie do 18 tys. sztuk.

Bohaterską walkę pod Zadwórzem pod Lwowem stoczyli polscy obrońcy 17 sierpnia 1920 r. z przeważającymi siłami bolszewików pod dowództwem Siemiona Budionnego. W starciu zginął prawie cały oddział kapitana Bolesława Zajączkowskiego, w tym 19-letni Konstanty Zarugiewicz, pośmiertnie odznaczony Orderem Virtuti Militari. Heroiczna obrona przeszła do historii jako polskie Termopile.

"Nowa seria monet podkreśla wagę honoru i dumy narodowej Polaków, którzy byli gotowi oddawać życie nawet wtedy, kiedy przeważające siły przeciwnika od początku nie dawały szans na wygraną. Walczącym w imię wolności i niepodległości należy się nasza pamięć" – podkreślił cytowany w komunikacie prof. Adam Glapiński, prezes Narodowego Banku Polskiego.

Narodowy Bank Polski ma wyłączne prawo do emitowania monet i banknotów w Polsce. Wszystkie znaki pieniężne emitowane przez NBP – w tym kolekcjonerskie – są prawnym środkiem płatniczym w Polsce. Jak zapowiedział NBP w komunikacie, kolejna emisja zaplanowana jest na 2 czerwca – do obiegu wejdzie wówczas srebrna i złota moneta przygotowana na 200-lecie istnienia Zakładu Narodowego im. Ossolińskich.