Podczas tegorocznego Orszaku Trzech Króli w Krakowie monarchowie wjadą na Rynek Główny pojazdami o napędzie elektrycznymi - podali w poniedziałek organizatorzy. Wydarzenie będzie mieć wymiar charytatywny – zbierane będą datki na utrzymanie tzw. mieszkań wspieranych dla bezdomnych.
      
            Orszak Trzech Króli przejdzie ulicami Krakowa po raz siódmy. Wyruszy z trzech punktów miasta, każda jego część będzie prowadzona przez innego króla i pod chorągwiami innej barwy.

Orszak zielony symbolizujący kontynent azjatycki wyruszy z placu Sikorskiego, orszak niebieski – afrykański - z placu Matejki, orszak czerwony – europejski - ze Wzgórza Wawelskiego. Ten orszak poprowadzi kard. Stanisław Dziwisz. Wszystkie trzy spotkają się w Rynku Głównym, by tam oddać pokłon Jezusowi. W rolę Świętej Rodziny wcielą się Mateusz i Monika Nikiel z siedmiomiesięcznym synem Jasiem.

Trzej Królowie wjadą na Rynek samochodami w stylu retro wyposażonymi w napęd elektryczny. Będą to pojazdy z otwartymi dachami - tak, by wcielający się w rolę monarchów byli dobrze widoczni z daleka dla wszystkich uczestniczących w orszaku.

"To będzie ekologiczny wjazd bez spaliny, nawiązujemy do walki Krakowa ze smogiem" - mówił dziennikarzom Krzysztof Machaczka z organizującej krakowski orszak Fundacji Kacpra, Melchiora i Baltazara. "Orszak Trzech Króli to spotkanie podczas święta Objawienia Pańskiego. Chcemy odrodzić tradycję jasełek w przestrzeni publicznej, wyrazić radość i wspólnie śpiewać. W organizację wydarzenia włączają się szkoły, rodzice, fundacje, instytucje, artyści, firmy. Zapraszamy do udziału w orszaku wszystkich" – podkreślił.

Tegoroczny orszak ma wymiar charytatywny

Wydarzenie kolejny raz ma też wymiar charytatywny: po raz piąty podczas orszaku wolontariusze Dzieła Pomocy św. Ojca Pio oraz wolontariusze Dzieła Nowego Tysiąclecia zbierać będą datki na utrzymanie tzw. mieszkań wspieranych dla rodzin i osób bezdomnych. Podopieczni Dzieła Pomocy o. Pio przebywają w nich do czasu usamodzielnienia się. Obecnie w Krakowie jest siedem takich mieszkań, trzy z nich zostały otwarte w zeszłym roku, a korzysta z nich ponad 30 osób.

"W tym roku datki zbierać będzie ok. 150 wolontariuszy i pracowników Dzieła Pomocy św. Ojca Pio oraz braci kapucynów. Na głowach będziemy mieć białe korony z naszym logo. W tamtym roku dzięki hojności uczestników orszaku udało się zebrać ok. 38 tys. zł. To duża suma, dzięki temu projekt mieszkalnictwa wspieranego może być rozwijany" – mówiła Justyna Nosek z Dzieła Pomocy św. Ojca Pio. Jak dodała bezdomni przebywają w mieszkaniach od kilku do kilkunastu miesięcy dopóki przy wsparciu doradców zawodowych, pracowników socjalnych, psychoterapeutów nie wrócą do pełnego życia w społeczeństwie. Dzieło opiekuje się ok. 1,5 tys. bezdomnych.

Ojcowie kapucyni zapraszają uczestników orszaku także do klasztoru przy ul. Loretańskiej, gdzie będzie można skosztować kawy i ciasta, a dochód z ich sprzedaży będzie przeznaczony na dofinansowanie prowadzenia szkół i zakup posiłków dla dzieci w Republice Środkowoafrykańskiej.

Organizatorzy Orszaku Trzech Króli przygotowali ponad 20 tys. kolorowych koron i ponad 11 tys. śpiewników.