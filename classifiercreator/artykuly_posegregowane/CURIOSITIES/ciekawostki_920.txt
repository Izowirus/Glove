Rabka, 23.08.2014. Parowozy, pociągi retro i pociągi historyczne, można było podziwiać podczas X Parowozjady, która odbyła się 23 bm. w skansenie taboru kolejowego w Rabce-Chabówce. (mr) PAP/Grzegorz Momot PAP © 2017 / Grzegorz Momot
                                        

            Pociągi retro ponownie pojawią się w sezonie turystycznym na najpiękniejszych trasach Małopolski. Władze województwa zdecydowały o dofinansowaniu tegorocznej edycji projektu "Małopolskie Szlaki Turystyki Kolejowej", w ramach którego odbędą się 42 przejazdy.
      
            Przejazdy zabytkowymi składami będą realizowane od kwietnia do grudnia 2017 r. Organizuje je Nowosądeckie Stowarzyszenie Miłośników Kolei we współpracy ze Skansenem Taboru Kolejowego w Chabówce. Województwo małopolskie przeznaczyło na wsparcie projektu 400 tys. zł w ramach konkursu z dziedziny turystyki "Małopolska Gościnna".

Jak poinformował PAP Łukasz Wideł, wiceprezes Nowosądeckiego Stowarzyszenia Miłośników Kolei, tegoroczna dotacja z urzędu marszałkowskiego jest rekordowa. Pozwoli pokryć ok. 2/3 kosztów organizacji przedsięwzięcia, a reszta będzie pochodzić ze sprzedaży biletów.

"Projekt +Małopolskie Szlaki Turystyki Kolejowej+ ma na celu promocję atrakcji turystycznych Małopolski poprzez organizację przejazdów historycznym taborem kolejowym ze Skansenu Taboru Kolejowego w Chabówce wraz z programem dodatkowych atrakcji" - wyjaśnił Wideł.

W tym roku zabytkowe pociągi turystyczne pojawią się na najpiękniejszych trasach kolejowych Małopolski, ze szczególnym uwzględnieniem odcinka ponad 130-letniej dawnej Galicyjskiej Kolei Transwersalnej. Ponad 70-kilometrowy fragment tej linii biegnący z Chabówki do Nowego Sącza uznawany jest za jedną z najbardziej malowniczych tras kolejowych w Polsce i w Europie.

W programie przewidziano atrakcje na pokładzie pociągów oraz podczas postojów na poszczególnych stacjach i przystankach m.in. zwiedzanie lokalnych atrakcji turystycznych i rekreacyjnych, pikniki peronowe, występy zespołów muzycznych, stoiska kulinarne, czy też plenerowe rekonstrukcje historyczne.

Podróżnym w pociągach towarzyszyć będą aktorzy – animatorzy Grup Rekonstrukcji Historycznej Polskiego Towarzystwa Historycznego oraz Muzeum Okręgowego w Nowym Sączu przebrani w stroje podróżnych z minionych epok. Stałym elementem przejazdów będzie postać dyżurnego ruchu z zielonym lizakiem w ręku, który będzie "odprawiał" pociągi z poszczególnych stacji.

W tym roku zaplanowano 42 kursy po najurokliwszych zakątkach Małopolski. Nowością będzie duża liczba weekendowych kursów na trasach m.in. Nowy Sącz – Piwniczna, Kraków – Wieliczka lub Chabówka – Mszana Dolna. Po raz pierwszy zabytkowy skład przejedzie trasą Doliną Białej przez Ciężkowice, Gromnik i Tuchów do Tarnowa.

Historyczne składy zawitają też do Muszyny, Krynicy-Zdroju, Gorlic, Biecza, Wadowic, Żywica czy Zakopanego. Szczegółowy harmonogram przejazdów oraz rezerwacja biletów będą od niedzieli dostępne na stronie internetowej organizatora.

Do wycieczek wykorzystywane będą historyczne parowozy i wagony z lat 1920 – 1963 pochodzące z kolekcji Skansenu Taboru Kolejowego w Chabówce, należącego do PKP Cargo SA - największej tego typu placówki w Polsce.

Jak ocenił Maciej Panasiewicz, naczelnik tego skansenu Maciej Panasiewicz, ten rok, po bardzo udanym 2016 zapowiada się jeszcze bardziej pracowicie dla załogi i zabytkowego taboru z Chabówki. Skansen oprócz uczestnictwa w trzeciej edycji Małopolskich Szlaków Turystyki Kolejowej uruchomi też wakacyjne przejazdy pociągami retro z Chabówki do Kasiny Wielkiej.

Organizatorzy "Małopolskich Szlaków Turystyki Kolejowej" oceniają, że w zeszłym roku przejazdy pociągiem retro cieszyły się bardzo dużym zainteresowaniem. Wszystkie kursy były wypełnione pasażerami do ostatniego miejsca, a dla wielu chętnych nie wystarczyło biletów.

Rafał Grzyb