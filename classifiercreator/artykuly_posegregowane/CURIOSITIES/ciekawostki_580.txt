Kraków, 28.07.2013. Stragan z obwarzankami. (sr/awol) Archiwum fot. PAP/Stanisław Rozpędzik
                                        

            Żywe Muzeum Obwarzanka otwarto w niedzielę w Krakowie. Będzie w nim można dowiedzieć się niemal wszystkiego o tajnikach robienia tego tradycyjnego, krakowskiego przysmaku, skosztować go, a podczas warsztatów samodzielnie przygotować na pamiątkę.
      
            Marta Krzyżek-Siudak, która z mężem Wojciechem Siudakiem postanowiła otworzyć muzeum, nie kryje, że inspiracją było dla niej muzeum piernika w Toruniu.

"Obwarzanek krakowski jest symbolem naszego miasta, jest związany z Krakowem od ponad 600 lat, a mam wrażenie, że czasem jest gdzieś z boku i jest mniej popularny w Małopolsce niż oscypek. My uznaliśmy, że zasługuje na muzeum" - mówiła PAP Marta Krzyżek-Siudak.

Żywe Muzeum Obwarzanka to przedsięwzięcie prywatne. Nie jest to klasyczne muzeum z eksponatami w gablotach. W niewielkim lokalu tuż obok Starego Kleparza - najstarszego placu targowego Krakowa - będzie można wypić kawę, zjeść kanapkę na bazie obwarzanka i poznać jego historię. Ściany zdobią archiwalne zdjęcia sprzedawców obwarzanków z lat 60. i 70.

W piątki, soboty i niedziele dla turystów indywidualnych, a w tygodniu dla grup zorganizowanych odbywać się będą warsztaty - pokazy wytwarzania obwarzanków. Będą one prowadzone w języku polskim lub angielskim. "Każdy uczestnik dostanie kawałek ciasta i będzie mógł zrobić swój obwarzanek na pamiątkę, nie będzie to produkt spożywczy. Będziemy wyjaśniać, czym różni się obwarzanek od precla i bajgla" - mówiła Krzyżek-Siudak.

Krakowski obwarzanek od 2010 r. jest wpisany na listę produktów UE objętych "chronionym oznaczeniem geograficznym".

Pierwsze wzmianki o wypieku obwarzanków na terenie Krakowa i okolic pochodzą z 1394 roku. W rachunkach dworu króla Władysława Jagiełły i królowej Jadwigi z lat 1388-1420 zachowała się z 2 marca 1394 roku następującą informacja: "dla królowej pani pro circulis obrzanky 1 grosz".

Tradycja wypieku obwarzanków krakowskich przetrwała do dziś. Są one sprzedawane na terenie całego miasta z charakterystycznych przeszklonych wózków.

Wytwarzany zgodnie z tradycyjną recepturą obwarzanek krakowski to wypiek spiralnie zwinięty z dwóch lub trzech wałeczków ciasta, który może być posypany solą, makiem lub sezamem. Smak obwarzanka krakowskiego jest zmieniany przez stosowanie posypek. Jego kształt przypomina pierścień, owal, rzadziej przybiera formę regularnego kółka. Każdy obwarzanek krakowski ma inny kształt ze względu na ręczne obrabianie i formowanie ciasta.