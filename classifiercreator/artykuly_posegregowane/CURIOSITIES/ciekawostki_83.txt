Tego się można było spodziewać! Logo The Rolling Stones "tongue and lip" to zdaniem Brytyjczyków najpopularniejszy wzór na koszulce. Symbol supergrupy na dobre wpisał się w modową klasykę stając się najbardziej rozpoznawalnym znakiem pop kultury.
      
            Słynne logo zespołu, które można znaleźć na koszulkach, to jeden z najpopularniejszych symboli współczesnej kultury. Został zaprojektowany przez studenta sztuki Johna Paschego w 1970 roku.

Zaprojektowanie logo "Tongue and Lip Design" zajęło studentowi dwa tygodnie i miało kosztować jedyne 50 funtów. Muzycy byli tak zadowoleni z projektu, że zapłacili za nie 200 funtów. Ikoniczne logo pojawiło się po raz pierwszy na okładce albumu "Sticky Fingers".

Zapytany o swoją inspirację, Pasche zauważył, że jest to oczywiste ... ”Chciałem czegoś buntowniczego, jednak przypuszczam, że pomysł na usta zrodził się, gdy po raz pierwszy spotkałem Micka Jaggera w biurze Stonesów. Wszedłem do wyłożonej boazerią sali konferencyjnej i on tam był. Pierwszą rzeczą, którą dostrzegłem, był rozmiar jego ust" – wspominał Pasche. Oryginalny projekt logo został sprzedany za ponad 92 tys. dolarów.

"To, czego się nauczyłem w szkole artystycznej to m.in. umiejętność sprzedawania swojego wyglądu, wizerunku, postawy. Od lat 70. logo The Rolling Stones 'tongue and lip' to najbardziej seksualny symbol w kulturze" - przyznał Keith Richards.

Wśród pozostałych logotypów najczęściej wymienianych przez Brytyjczyków znalazły się również: wizerunek Che Guevary, logo Hard Rock Cafe, symbol Nike i słynne hasło "Just Do It", symbol Supermana, Adidasa, hasło "Frankie Say Relax", wizerunek Myszki Mickey, logo "I Love NY" i symbol Coca Coli.