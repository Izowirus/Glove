"Monte Cassino" - tak nazywać będzie się piwo, które ma być produkowane na terenie wokół historycznego wzgórza, miejsca walk w czasie II wojny światowej. Szczegóły tych planów ujawnił lokalny portal z włoskiego miasta Frosinone.
      
            We włoskiej wersji językowej nazwa piwa będzie brzmiała "Montecassino", bo tak to miejsce geograficzne jest zazwyczaj zapisywane w tym języku. Produkcja bedzie prowadzona na obszarze w pobliżu wzgórza, znanym jako Albaneta. Znajduje się on na Szlaku Pól Bitewnych pod Monte Cassino.

Portal przypomniał, że zapowiedzi działalności produkcyjnej w rejonie wzgórza - miejsca walk i cmentarza żołnierzy 2. Korpusu Polskiego wywołały już wcześniej protesty strony polskiej. Według portalu z Frosinone projekt nie obejmuje historycznych terenów walk prowadzonych przez Polaków, lecz tereny porzuconych w latach 80. gospodarstw rolnych.

W artykule na łamach portalu wyjaśniono, że za produkcją trunku stać będzie znany włoski koncern browarniczy, a piwo będzie powstawać według starej receptury ze znajdującego się na wzgórzu opactwa benedyktynów. To jemu podlegają okoliczne tereny.

W minionych latach Albanetę wydzierżawił od opactwa miejscowy przedsiębiorca i to on zapowiedział wówczas, że powstanie tam ośrodek agroturystyczny z małym browarem. Będzie on stał w miejscu, w którym niegdyś znajdowały się gospodarstwa rolne założone wokół opactwa.

To będzie pierwsze piwo z tego opactwa od 1846 roku - zauważono na portalu Frosinone. Niektórzy eksperci uważają, że to właśnie receptura od benedyktynów z Monte Cassino rozeszła się potem po klasztorach zakonnych - podkreślono.

Piwo według tych zapowiedzi będzie produkowane z jęczmienia uprawianego na obszarze Albanety. Wcześniej znajdowały się tam uprawy warzyw i paszy dla bydła, hodowanego na potrzeby zakonu. Od ponad 30 lat ziemia ta nie była wykorzystywana.

Plany produkcji oficjalnie zaprezentował przedstawiciel wielkiego włoskiego koncernu piwowarskiego Peroni, Federico Sannella. Informują o nich także inne lokalne media, m.in. z miasta Cassino. "Wkład w ukazanie wartości terenu, tak bogatego w historię, kulturę i poświęconego pamięci jest dla nas wielkim przywilejem" - powiedział Sannella. Pierwsze piwo ma być gotowe pod koniec października - dodał.

Wszystko będzie się odbywać z zachowaniem klasztornej architektury - podkreślają autorzy tej inicjatywy, cytowani przez portal z Frosinone. Wokół Monte Cassino zostanie też wznowiona produkcja miodu.

Z Rzymu Sylwia Wysocka