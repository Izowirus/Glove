Zaprezentowanie bogactwa gatunków, ich powstawania i rozwoju to główne cele nowej ekspozycji stałej, która - w ramach wartego ponad 12 mln zł projektu obejmującego także remont i rozbudowę infrastruktury - powstała w Muzeum Przyrodniczym Uniwersytetu Łódzkiego.
      
            "Ideą przyświecającą wystawie jest ukazanie historii powstawania różnego typu gatunków na Ziemi. Chcemy też zaprezentować środowiska, w jakich żyją określone grupy zwierząt. Rozpoczynamy od paleontologii – pokazujemy, że wiedza o historii życia na Ziemi oparta jest o skamieniałości, a także w jaki sposób na ich podstawie można rekonstruować wygląd prehistorycznych zwierząt" – podkreślił kierujący Muzeum prof. UŁ Jerzy Nadolski.

Uzupełnieniem tej części ekspozycji jest rekonstrukcja trzech okresów historii Ziemi w postaci dioramy. W kolejnej sali ukazano zróżnicowanie gatunkowe zwierząt bezkręgowych i kręgowców, są w niej m.in. bogate zbiory muszli i owadów oraz ptaków z obszaru Palearktyki. Kolorowe dioramy przedstawiają obraz rafy koralowej oraz rzadko prezentowaną kolekcję pingwinów z Antarktyki.

Inne wybrane środowiska przyrodnicze oraz zróżnicowanie gatunkowe ssaków z różnych obszarów zoogeograficznych świata obejrzymy na parterze budynku, m.in. sawannę afrykańską z kolekcją fauny antylop oraz las borealny charakterystyczny dla obszaru klimatu umiarkowanego północnych terenów kuli ziemskiej. Wszystkie części wystawy zostały wzbogacone o elementy multimediów – infomaty i ekrany, dzięki którym zwiedzający może pozyskiwać interesującą go wiedzę na bieżąco oraz system audioprzewodników.

Wstępem do wystawy "Zwierzęta i środowisko, czas i przestrzeń" są prezentowane przy wejściu do budynku podstawowe informacje dotyczące Wydziału Biologii i Ochrony Środowiska oraz Muzeum Przyrodniczego, które są jednostkami Uniwersytetu Łódzkiego. W holu głównym znalazło się miejsce na opis historycznych uwarunkowań poznania królestwa zwierząt i wyjaśnienia jego różnorodności z naukowego punktu odniesienia, którego podstawą jest ewolucja życia. Zostaną tu przedstawione także życiorysy czołowych badaczy przyrodników oraz ich osiągnięcia.

Muzeum Przyrodnicze UŁ kontynuuje tradycje istniejącego w Łodzi od 1930 roku Muzeum Przyrodniczo-Pedagogicznego. Siedziba placówki to jedno z najstarszych łódzkich muzeów – składa się z kilku budynków; najstarszy z nich powstał w 1914 roku, kolejny dobudowano w 1924 r., potem do kompleksu dołączył tzw. domek ogrodnika. Zabytkowe obiekty znajdują się w Parku im. Sienkiewicza, który również wpisany jest do rejestru zabytków.

Realizowana od dwóch lat przebudowa muzeum, obejmująca także modernizację ekspozycji, została właśnie zakończona. Pomiędzy odrestaurowanymi zabytkowymi budynkami powstało atrium ze szklaną fasadą i dachem, które jest nie tylko łącznikiem, ale także pełni cele wystawiennicze.

Zachowano dawne wejście do Muzeum Przyrodniczego – od strony parku – jednak w jego wnętrzu zmieniło się bardzo wiele, m.in. na parterze powstała kawiarenka, kiosk z pamiątkami i sala wykładowa. Łączna wartość projektu to ponad 12 mln zł, z czego ponad 4 mln zł to dofinansowanie z UE.

Według prof. Nadolskiego, otwarcie odremontowanego Muzeum planowano na początek 2019 roku. Jednak nie wiadomo, kiedy łodzianie będą mogli obejrzeć nową ekspozycję, bo wciąż trwa – rozpoczęta z kilkumiesięcznym opóźnieniem - rewitalizacja Parku im. Sienkiewicza, która utrudnia dojście do Muzeum. Zakończenie tej inwestycji przewiduje się na III kwartał przyszłego roku.