Warszawa, 13.05.2016. W Warszawie ruszyła mobilna strefa "Po Stronie Natury', której ambasadorką jest Martyna Wojciechowska. Nz. podróżniczka, Martyna Wojciechowska. (sl/nlat)
PAP/StrefaGwiazd/Stach Leszczyński Archiwum PAP/StrefaGwiazd © 2017 / Stach Leszczyński
                                        

            "Jak to się dzieje, że nie wyobrażamy sobie życia bez dostępu do sieci, a tak bagatelizujemy wartość drzew?" - pyta PAP Life Martyna Wojciechowska. Podróżniczka, będąca ambasadorką programu zachęcającego m.in. do sadzenia drzew, troską o naturę zaraziła swoją córkę.
      
            "Na, co dzień jesteśmy przekonani, że natura jest czymś oczywistym. Była, jest i będzie zawsze. Niestety, nie zdajemy sobie sprawy, że natura potrzebuje, abyśmy o nią dbali. Trudno to sobie wyobrazić, ale Polska ma dziś trzy razy mniejsze zasoby wody pitnej niż średnia europejska! Zależy mi, aby moje dziecko żyło zdrowo i miało dostęp do czystej wody pitnej. Dlatego apeluję - dbajmy o naturę. Zróbmy to dla przyszłych pokoleń. Ja robię to dla siebie, ale przede wszystkim dla mojej 9-letniej córki Marysi" - mówi PAP Life Martyna Wojciechowska.

Znana podróżniczka od zawsze była miłośniczką przyrody, a od dwóch lat jest też ambasadorką programu "Po stronie natury". Jak przekonuje, każdy może być po stronie natury, wystarczy np. sadzić drzewa. "Wielu z nas nie zdaje sobie sprawy z tego, jak ważne są drzewa. Wszyscy wiemy, że dają tlen, że są to +nasze płuca+, którymi oddychamy. Dzięki drzewom powiększamy też zasoby wody pitnej. Drzewa z całym ekosystemem umożliwiają magazynowanie wody w glebie, chronią nas zarówno przed powodziami, jak i suszą. Nie ma lepszego sposobu na ochronę i powiększanie zasobów wodnych, poza oszczędzaniem wody oczywiście, jak sadzenie drzew. Usłyszałam ostatnio interesującą myśl, że gdyby drzewa były jak Wi-Fi, to sadzilibyśmy je na potęgę. To zdanie dało mi bardzo do myślenia. Jak to się dzieje, że nie wyobrażamy sobie życia bez dostępu do sieci, a tak bagatelizujemy wartość drzew. Dlatego powtarzam: sadźmy drzewa, a będziemy mieć więcej wody! To bardzo proste" - dodaje.

I tak w czasie ubiegłorocznej edycji programu Wojciechowska sadziła drzewa w Beskidzie Żywieckim, co - jak przekonuje - zrobiła z wielką przyjemnością. "Mogę je teraz odwiedzać, bo doskonale pamiętam gdzie i które sadziłam. To magiczne doświadczenie. Taka mała cegiełka, którą może dołożyć każdy z nas" - zachęca PAP Life podróżniczka.

"Moja córka również doskonale rozumie przesłanie tej akcji. Marysia towarzyszy mi w niektórych eskapadach, głównie po Polsce. Dużo czasu spędzamy na szlakach, w górach, schroniskach. Bardzo cenimy bliskość natury. To jest nasz świat! Chcę, żeby Marysia mogła podziwiać i doświadczać natury osobiście, a nie tylko oglądając filmy, które zrealizowała jej mama. Marzę, aby żyła zdrowo i miała stały dostęp do czystej wody. Pokolenia przed nami dokonały wystarczająco wiele zniszczeń, więc na nas spoczywa odpowiedzialność. Jesteśmy świadomi tego, że nie możemy tak dalej żyć. Musimy zadbać o naturę. Jesteśmy to winni naszym dzieciom. Dlatego w tym roku rzucam wyzwanie - zasadźmy milion drzew. Wiem, że to ambitny plan, ale jestem przekonana, że razem uda nam się to osiągnąć!" - kwituje.

W niedzielę 11 czerwca zostanie posadzone milionowe drzewo. Z tej okazji na Skwerze Kahla w Warszawie odbędzie się finał programu, na którym gościem specjalnym będzie Martyna Wojciechowska.