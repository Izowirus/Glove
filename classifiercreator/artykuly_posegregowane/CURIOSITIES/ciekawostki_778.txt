Przeźmierowo, 30.06.2016. Na Torze Poznań kierowcy uczestniczący w tegorocznej edycji Gran Turismo Polonia 2016, sprawdzają możliwości swoich ekskluzywnych i superszybkich aut - Ferrari, Porsche (na zdj.), Lamborghini czy Mercedesów, 30 bm. (mz/dw) PAP/Marek Zakrzewski PAP Marek Zakrzewski / Marek Zakrzewski
                                        

            Ponad 150 najszybszych i najdroższych samochodów świata oglądać będzie można w Poznaniu podczas tegorocznej edycji imprezy motoryzacyjnej Gran Turismo Polonia. W tym roku wstęp na sobotnie finały King of Gran Turismo będzie bezpłatny.
      
            Według organizatorów Gran Turismo Polonia to jeden z największych zlotów takich aut w Europie. Kierowcy biorący udział w imprezie będą uczestniczyli w jazdach szkoleniowych pod okiem instruktorów. Jak zapowiadają organizatorzy, tegoroczną nowością będzie konkurencja „King of Gran Turismo”, w ramach której uczestnicy będą starali się o uzyskanie jak najlepszego czasu okrążenia.

W tym roku do stolicy Wielkopolski przyjadą takie auta, jak superszybki Lamborghini Huracan Performante, Ferrari 488 Spider, nowe Porsche GT3 oraz GT4, Porsche 918 Spyder, McLaren 675LT, Viper GTS czy Gumpert Apollo.

Peter Ternstrom z Gran Turismo Events podkreślił, że wśród samochodów, które sprowadzili w tym roku do Poznania pojawią się najgorętsze nowości świata motoryzacji tego lata, w tym Lamborghini Huracan Performante i Porsche GT3 RS, które przyjechały wprost z fabryk. "To jedne z pierwszych modeli, które zjechały z linii produkcyjnych, więc z pewnością będą budziły największe emocje wszystkich miłośników samochodów” – mówił.

Eliminacje odbywać się będą w czwartek i piątek, natomiast w sobotę zaplanowano wielki finał imprezy. Wstęp na Tor Poznań w sobotę będzie bezpłatny.

„Poprzednia edycja z pewnością była ciekawa ze wszystkimi swoimi atrakcjami, jednak odnieśliśmy wrażenie, że w tym całym festynie trochę odwróciliśmy uwagę od najważniejszego, czyli supersamochodów, dlatego w tym roku to one grać będą główną rolę” – powiedział Ternstrom.

„Po raz pierwszy najszybsze auta świata będą walczyły między sobą o najlepszy czas okrążenia, co z pewnością powinno spodobać się kibicom. Drugiej okazji na zobaczenie pędzącego po najlepszy czas huracana prędko nie będzie” – dodał.

13. edycja Gran Turismo Polonia potrwa do 2 lipca.