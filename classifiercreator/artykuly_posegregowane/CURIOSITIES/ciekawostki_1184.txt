Bielik uratowany z błotnistej mazi w okolicach Karsiborskich Paproci wrócił na wolność. Michał Kudawski z Ośrodka Rehabilitacji Dzikich Zwierząt w Wielgowie przez trzy dni czyścił mu wszystkie pióra i dokarmiał.
      
            "Cieszę się, że bielik wrócił na łono natury, a dzięki założonej obrączce będę mógł śledzić jego dalsze losy" – powiedział PAP Life świnoujski fotograf przyrody Krzysztof Chomicz. W ubiegłym tygodniu uratował on ptaka, który ugrzązł w błocie pola refulacyjnego z mułem wyrzucanym z pogłębiarek. Przez prawie godzinę Chomicz, asekurowany z brzegu, brnął w błocie na ratunek zwierzęciu. 
"Uratowany bielik to młody osobnik, bez doświadczenia łowieckiego, nieoswojony ze środowiskiem, który popełnił błąd podczas polowania na mewę i wpadł w tarapaty" – wyjaśnił pracownik Ośrodka Rehabilitacji Dzikich Zwierząt w Wielgowie Michał Kudawski. Jak powiedział, rehabilitacja ptaka trwała trzy dni. "Najpierw czyściliśmy pióra na mokro, co polegało na dwukrotnej kąpieli. Następny etap to czyszczenie na sucho. Każde pióro było oddzielnie wyczesywane z pyłu i piasku, a następnie układane. W sumie kilka tysięcy piór, przede wszystkim: sterówki, lotki oraz okrywowe. Puch był czyszczony zbiorowo" - wyjaśnił.

Kudawski zaznaczył, że próby powrotu bielika do środowiska naturalnego nie były na początku udane. "Ptak nie chciał się wzbić w powietrze. Był bardzo zestresowany i potrzebował ok. 30 minut, by poczuć się pewnie i polecieć w stronę drzew. Dla nas to wielki sukces i radość" - wyznał.

"Ktoś może powiedzieć: to tylko ptak. Dla mnie: to aż ptak. Na tyle jest on cenny, że występuje na polskim godle, z tego powodu wymaga szacunku, ochrony i troski. Jego wizerunek widnieje na każdej monecie, którą codziennie używany, jest umieszczony na ważnych dokumentach. Człowiek jako istota najwyższa jest winna poszanowanie każdemu zwierzęciu, które odczuwa ból i cierpnie" - dodał.

Chomicz mieszka na co dzień w Świnoujściu i bardzo często fotografuje ptaki. Do tej pory wydał dwa albumy poświęcone bielikom, jest też zdobywcą wyróżnienia w konkursie National Geographic za zdjęcie "Tango orłów".

Bielik to największy z żyjących na terenie Polski ptaków szponiastych. Błędnie nazywany jest orłem, gdyż należy do orłanów. Obecnie bieliki występują w całej Polsce poza rejonami górskimi. Rejon Świnoujścia uznawany jest za największe skupisko bielików w Europie. Miejsca ich gniazdowania objęte są tajemnicą prawną; w odległości kilkuset metrów od gniazda obowiązuje strefa ochronna. Po II wojnie światowej populacja bielików w Polsce wynosiła zaledwie 50 par. Obecnie sięga półtora tysiąca par.