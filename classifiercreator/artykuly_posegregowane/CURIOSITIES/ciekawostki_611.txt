Warszawa, 13.02.2011. Pogodna niedziela w Łazienkach Królewskich, 13 bm. (kru/obm) PAP/Grzegorz Jakubowski Archiwum PAP © 2017 / Grzegorz Jakubowski
                                        

            Ponad 3,2 tys. uczniów z prawie pół tysiąca szkół podstawowych nadesłało listy w konkursie "List do Taty". Celem akcji jest zwrócenie uwagi na niezastąpioną rolę ojca w życiu dziecka - podkreślają organizatorzy konkursu.
      
            "List do Taty" to konkurs ogólnopolski, w którym uczniowie szkół podstawowych piszą listy adresowane do swoich ojców, ojczymów lub ojców zastępczych. Odbywa się on cyklicznie - co dwa lata. Organizatorem jest senacka Komisja Rodziny, Polityki Senioralnej i Społecznej we współpracy z Fundacją im. św. Cyryla i Metodego oraz biurami senatorskimi. W tegoroczną 4. edycję konkursu zaangażowało się ponad 30 senatorów.

W środę 36. laureatów etapu okręgowego - uczniów klas czwartych i piątych - wzięło udział w uroczystym ogłoszeniu wyników konkursu w Senacie.

Jak powiedział w rozmowie z PAP marszałek Senatu Stanisław Karczewski jest to inicjatywa ponadpartyjna, łącząca senatorów, która pokazuje "piękno rodziny" i inspiruje do pisania listów.

"Młodzi ludzie nie piszą sms-ów, nie piszą krótkich przekazów, tylko piszą długie, piękne i z serca płynące słowa pełne wrażliwości, pełne troski o rodzinę i o jej bezpieczeństwo. Ten konkurs też pokazuje nasze problemy, problemy związane z emigracją, z wyjeżdżającymi ojcami, z rozstaniami - czasami niestety trwałymi - i z tęsknotą za byciem z ojcem" - powiedział Karczewski.

Z kolei rzecznik praw dziecka Marek Michalak wyraził nadzieję, że listy spowodują, że osoby dorosły "poprzez refleksję będą starały się być jeszcze lepsze, jeszcze wrażliwsze i dalej patrzące na potrzeby swoich najmłodszych, najbliższych, swoich dzieci".

Pomysł na zorganizowanie konkursu "Listy dla Taty" zrodził się w 2007 roku podczas wizyty Kena Canfielda z amerykańskiego Krajowego Centrum Ojcostwa (ang. National Center for Fathering). Inspiracją dla polskich senatorów był podobny konkurs organizowany przez senatorów amerykańskich. Pierwszą edycję konkursu zrealizowano w 2011 roku. Od tamtego czasu inicjatywa jest organizowana cyklicznie - co dwa lata. Patronat honorowy nad konkursem objął Rzecznik Praw Dziecka.