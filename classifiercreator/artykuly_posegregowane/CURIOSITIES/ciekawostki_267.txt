We wrocławskim ogrodzie zoologicznym przyszedł na świat kuskus niedźwiedzi. To pierwsze narodziny w warunkach niewoli, czyli w zoo. Na świecie jest tylko 13 przedstawicieli tego gatunku torbacza.
      
            Jak powiedziała we wtorek PAP rzecznik prasowy wrocławskiego ogrodu zoologicznego Joanna Kij, pracownicy zauważyli małego w torbie matki w środę, 16 maja.

„Mógł się urodzić dzień lub dwa dni wcześniej. Mieliśmy sporo szczęścia, że nasza para dokonała tego rozrodu. O kuskusie niedźwiedzim wiadomo, że to gatunek monogamiczny i wcale nie musi dojść do rozmnożenia nawet, gdy para przebywa razem” - powiedziała rzecznik.

Dodała, że narodziny we Wrocławiu to pierwszy taki przypadek w warunkach ogrodu zoologicznego. Obecnie na świecie jest tylko 13 przedstawicieli tego gatunku i wszystkie żyją w czterech ogrodach zoologicznych.

Specjaliści liczą, że dzięki narodzinom we Wrocławiu uda się powiększyć populację i przywrócić ten gatunek torbacza przyrodzie. Kuskus występował jedynie na indonezyjskiej wyspie Celebes. Niewiele wiadomo o jego życiu w warunkach naturalnych.