Uznawani za najlepszych piłkarzy świata Argentyńczyk Lionel Messi i Portugalczyk Cristiano Ronaldo wybrali to samo miejsce na spędzenie wakacji z rodzinami - hiszpańską wyspę Ibizę. Ich jachty cumują w przystani Marina Botafoch.
      
            "Zaledwie kilka metrów, tylko dwie łodzie, dzielą jachty Ronaldo i Messiego, którzy wybrali ciepłe wody wokół Balearów, aby naładować baterie przed rozpoczęciem przygotowań do kolejnego sezonu" - napisała hiszpańska gazeta "Marca".

Portugalczyk na Ibizie wypoczywać będzie po zwycięskich dla jego zespołu mistrzostwach Europy we Francji. Messi wcześniej wystąpił w finale Copa America, w którym Argentyna przegrała z Chile po rzutach karnych. Gwiazdor Barcelony zapowiedział potem, że nie zagra już w drużynie narodowej.

Kibice, którzy zorientowali się, że Messi spędza wakacje nieopodal, wyczekiwali na przystani na jego powrót, gdy nagle podjechał ciemny luksusowy samochód, z którego wysiadł Ronaldo. Fani zrobili sobie z nim kilka zdjęć, po czym napastnik Realu Madryt wypłynął na morze.

Messi był pięciokrotnie wybierany najlepszym piłkarzem roku na świecie, Ronaldo został w ten sposób wyróżniony trzykrotnie, ale w związku z triumfem w Lidze Mistrzów i Euro 2016 ma duże szanse na czwarty triumf w plebiscycie FIFA i magazynu "France Football".