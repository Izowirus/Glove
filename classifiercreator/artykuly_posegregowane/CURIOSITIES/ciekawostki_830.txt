Laureat Oscara brytyjski aktor Colin Firth, zaniepokojony Brexitem, złożył wniosek o przyznanie włoskiego obywatelstwa - podały media. Jak się zauważa, nie będzie miał problemów z jego uzyskaniem, bo jego żona jest Włoszką.
      
            Aktor zwrócił się w tej sprawie do ambasady Włoch w Wielkiej Brytanii.

"Colin jest przerażony i zaniepokojony konsekwencjami wyjścia jego kraju z Unii Europejskiej" - twierdzi brytyjska prasa.

Włoskie media zauważają zaś, że to spektakularna decyzja, bo Firth jest wręcz symbolem Anglii jako odtwórca pamiętnej roli Jerzego VI w filmie "Jak zostać królem". Otrzymał za nią nagrodę Amerykańskiej Akademii Filmowej.

Żoną Firtha jest producentka Livia Giuggioli, urodzona w Rzymie. Para ma dwóch synów; to 16-letni Luca i 13-letni Matteo.

Brytyjsko-włoska rodzina mieszka pod Londynem, ale ma też dom w Umbrii, gdzie często spędza wakacje.

Przypomina się, że w zeszłym roku Colin Firth powiedział: "Dla mnie Brexit to katastrofa o niewyobrażalnych rozmiarach".

"Nie ma w tym pozytywnego aspektu" - ocenił podczas spotkania na rzymskim uniwersytecie La Sapienza.