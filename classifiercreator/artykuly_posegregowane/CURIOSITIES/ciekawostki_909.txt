Spośród kolorów - biały, spośród zwierząt - ryba, a wśród czynności - umieranie - te obrazy Rosjanie widzą najczęściej w snach, jeśli wziąć pod uwagę wyszukiwanie w internecie. Wielu mieszkańców Rosji tam właśnie sprawdza, co znaczył ich sen minionej nocy.
      
            Na tej podstawie popularna wyszukiwarka Yandex opracowała "mapę snów" Rosjan.

Codziennie między godz. 9 i 10 rano wielu mieszkańców Rosji wstukuje w wyszukiwarkę pytanie: "co oznacza, jeśli śni się..." - i tu wpisuje odpowiednie słowo. Yandex zestawił listę słów, jakie najczęściej pojawiały się w takich zapytaniach. Pierwszą piątkę tworzą słowa: "człowiek", "ryba", "dziecko", "wąż" i "umierać".

Z wyszukiwań wynika, że mężczyznom i kobietom śnią się nieco różne sny. Kobiety zresztą - jak twierdzi Yandex - dziesięć razy częściej szukają objaśnień marzeń sennych. I nieco inne rzeczy widzą we śnie mieszkańcy poszczególnych regionów Rosji - to znaczy, częstotliwość pytań o pewne sny przewyższa w różnych regionach ogólnokrajową średnią. Na przykład w obwodzie czelabińskim ludziom śnią się meteoryty, a w obwodach kurskim czy orłowskim w snach więcej jest wątków religijnych. Pojawiają się w nich święci prawosławni, duchowni, ikony.

W Kraju Stawropolskim, leżącym na południu Rosji, na Przedkaukaziu, w pytaniach o znaczenie snu pojawiają się częściej niż gdzie indziej orzechy i morele. W metropoliach, Moskwie i Petersburgu, ludziom często śni się metro. A mieszkańcy regionu podmoskiewskiego, dojeżdżający do pracy w ogromnej stolicy, widzą w snach pociągi elektryczne.

W azjatyckiej części Rosji - Republice Jakucji, Czukotce, obwodzie magadańskim czy na Kamczatce, w snach króluje niedźwiedź. Mieszkańcom Kamczatki śni się też kawior, a na trzecim miejscu wśród wyszukiwanych przez nich w internecie znaczeń snów jest "trzęsienie ziemi". Ludzie zazwyczaj widzą w snach te zwierzęta, które spotykają w realnym życiu i naturę, która ich zwykle otacza - tłumaczą autorzy opracowania. Tak więc logiczne jest, że mieszkańców Rosji środkowej, inaczej niż Ałtaju czy Dalekiego Wschodu, nie niepokoją klęski żywiołowe i anomalie pogodowe, takie jak powodzie czy trzęsienia ziemi.

W swym opracowaniu Yandex podaje, że Rosjanom śni się jeden konkretny człowiek - prezydent Władimir Putin, i że sprawdzają w wyszukiwarce, co znaczy sen o Putinie w Czeczenii. Przy czym, mieszkańcy Czeczenii, sądząc po wynikach wyszukiwań, widzą w snach najczęściej oko, zamążpójście i aparat telefoniczny.

Z Moskwy Anna Wróbel