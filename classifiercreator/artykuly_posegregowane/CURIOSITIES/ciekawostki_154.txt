Warszawa, 18.08.2018. Uczestnicy V Parady Seniorów "Dojrzali Wspaniali", 18 bm. w Warszawie. Parada wyruszyła w samo południe z ronda Charles'a de Gaulle'a, przez Nowy Świat i Krakowskie Przedmieście, na teren Uniwersytetu Warszawskiego. (nlat) PAP/Jacek Turczyk PAP © 2018 / Jacek Turczyk
                                        

            Pod hasłem „Dojrzali Wspaniali” ulicami Warszawy w sobotę przeszła V Parada Seniorów. W kolorowym i roztańczonym tłumie przeważały dojrzałe osoby, które przypominały, że seniorzy są ważną częścią społeczeństwa i warto wykorzystywać ich doświadczenie życiowe oraz potencjał.
      
            Parada rozpoczęła się o godz. 12 przy rondzie de Gaulle'a. Następnie seniorzy Traktem Królewskim przeszli na kampus Uniwersytetu Warszawskiego przy Krakowskim Przedmieściu, gdzie do wieczora będzie trwał Piknik Pokoleń.

Uczestnicy parady byli ubrani w kolorowe stroje, wiele pań miało na głowie wianki lub kapelusze z kwiatami, niektórzy trzymali balony. Paradzie przewodziła grupa bębniarzy, wyznaczając rytm reszcie korowodu. Seniorzy nieśli transparenty, na których można było przeczytać hasła: "Szanuj starość, to twoja przyszłość", "Młodość przychodzi z wiekiem", "Niech to będzie kraj dla starszych ludzi", "Już szron na głowie, już nie to zdrowie, a w sercu ciągle maj". Parada szła przy dźwiękach dawnych przebojów, seniorzy bawili się m.in. przy piosenkach Anny Jantar i Kabaretu OT.TO.

W paradzie uczestniczyli seniorzy z różnych części kraju, wielu przyjechało w zorganizowanych grupach. "Chciałam trochę oderwać się od codziennych kłopotów, rozweselić się. Atmosfera jest fajna, bardzo mi się podoba" - powiedziała PAP pani Zofia, która na paradę przyjechała z okolic Gostynina z koleżankami z koła gospodyń wiejskich.

"Bawię się znakomicie. Cieszę się, że się zmienia patrzenie na osoby starsze. Bo ja nie cierpię, jak zwraca mi się uwagę, że noszę spódnice przed kolana, że to nie wypada. Ja biegam półmaratony, gram w epizodach filmowych. Działam jak tylko mogę - to druga, piąta, dziesiąta młodość!" - powiedziała PAP mieszkanka Ursynowa, która w paradzie uczestniczyła po raz czwarty.

Przemysław Wiśniewski z fundacji Zaczyn powiedział PAP, że frekwencja w tym roku była większa niż przed rokiem; organizatorzy szacują, że w paradzie uczestniczyło kilka tysięcy osób, a kolejne przyjdą na Piknik Pokoleń, który potrwa do godziny 20. Wiśniewski oszacował, że łącznie w wydarzeniu może wziąć udział nawet 15 tys. osób.

Na paradzie pojawili się także politycy: Michał Szczerba (PO), Paweł Rabiej (Nowoczesna), kandydat na prezydenta Warszawy Koalicji Obywatelskiej Rafał Trzaskowski.

W rozmowie z PAP Trzaskowski podkreślił, że seniorom należy pomagać i ich aktywizować. "Trzeba (...) robić takie imprezy, uniwersytety trzeciego wieku, darmowy dostęp do sportu i kultury. Chcemy ich jak najbardziej aktywizować. Ale też dla tych seniorów, którzy sobie nie radzą - budowanie ośrodków senioralnych w każdej dzielnicy, gdzie senior może zjeść obiad, spędzić czas, poczytać książkę, ale gdzie również będzie lekarz, pielęgniarka, profesjonalna porada, pedikiurzysta czy fryzjer, również nauka nowych technologii" - powiedział. Wskazywał na konieczność angażowania asystentów, którzy będą pomagali tym seniorom, którzy są w domach. "Chcemy, żeby Warszawa pomogła swoim seniorom w jak największym wymiarze" - dodał.

W paradę przyszedł również Jan Śpiewak, kandydat na prezydenta stolicy popierany przez koalicję kierowanego przez siebie stowarzyszenia Wolne Miasto Warszawa, Partii Razem, Inicjatywy Polska i Zielonych. W rozmowie z PAP wskazywał m.in. na potrzebę zwiększenia dostępu seniorów do lekarzy specjalistów i na konieczność zapewnienia im godnego i bezpiecznego życia. "Mieliśmy aferę reprywatyzacyjną, wyrzucanie starych ludzi z domów - to się musi skończyć" - powiedział. Mówił też o potrzebie dostosowania infrastruktury miejskiej, by seniorzy nie mieli problemów w poruszaniu się - np. odpowiednią liczbę wind, przejść dla pieszych i właściwy stan chodników. "Chodzi o to, żeby seniorzy mogli aktywnie spędzać czas, partycypować w różnych aktywnościach" - dodał.

Około godz. 13 na terenie kampusu głównego Uniwersytetu Warszawskiego ruszył Piknik Pokoleń. W jego ramach odbędzie się m.in. koncert zespołu "Biały Kot", zaplanowano też międzypokoleniową potańcówkę pod wodzą DJ Wiki i DJ Krisa.

Uczestnicy pikniku mogą wziąć udział w treningu nordic walking i w pięciu panelach dyskusyjnych, podczas których aktorzy, psycholodzy i dziennikarze mówią m.in. o tym, jak zmienić strategie życiowe, o wpływie odżywiania na stan zdrowia, o polityce senioralnej w Polsce i o realizacji własnych pasji. Ponadto odbywają się m.in. warsztaty "Aikido dla seniorów", garncarskie, fizjoterapii.

Wszyscy chętni mogą też skorzystać z bezpłatnych badań w kierunku zaćmy i katarakty, a także ze spirometrii. Można sprawdzić poziom glukozy we krwi i ciśnienie krwi.