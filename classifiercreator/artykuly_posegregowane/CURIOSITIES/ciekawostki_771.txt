Nocne zwiedzanie sugestywnie oświetlonych Pompejów - to atrakcja przygotowana latem dla turystów na słynnym terenie archeologicznym na południu Włoch.
      
            Zakończono tam renowację 64 z 76 miejsc w ramach wielkiego projektu konserwacji zabytków starożytności.

W sobotę 8 lipca zainaugurowana zostanie tam inicjatywa pod hasłem „Archeologia pod gwiazdami”, dzięki której zwiedzający zobaczą po zmierzchu niezwykłą scenerię pozostałości antycznego miasta, zniszczonego w wyniku wybuchu Wezuwiusza.

Przy akompaniamencie świateł i dźwięków przywołujących odgłosy codziennego życia, można będzie obejrzeć najbardziej znane i monumentalne miejsca, wśród nich forum - główny plac i jego centrum polityczne, religijne i ekonomiczne a także termy, dzielnicę kramów i warsztatów.

Trasa spacerowa, przy taktach muzyki, prowadzi też przez miejsca kultu aż do gmachu sądu, gdzie na zwiedzających czeka trójwymiarowa projekcja, przedstawiająca pełne barw pompejańskie domy i ogrody.

Pompeje nocą otwarte będą w każdą środę i czwartek do 24 sierpnia. Zapowiedziano to w czasie prezentacji dotychczasowych rezultatów wielkiej renowacji terenu wykopalisk kosztem 105 milionów euro. W ciągu ostatnich dwóch lat udostępniono ponownie zwiedzającym 30 zamkniętych dotąd niszczejących budynków.

Kolejną inwestycją jest nowoczesne oświetlenie. "To następny krok ku odrodzeniu jedynego takiego na świecie obszaru archeologicznego"- powiedział włoski minister kultury Dario Franceschini.

W zeszłym roku Pompeje zwiedziły ponad 3 miliony osób. W tym roku, jak się przypuszcza, liczba ta będzie jeszcze wyższa.

Z Rzymu Sylwia Wysocka