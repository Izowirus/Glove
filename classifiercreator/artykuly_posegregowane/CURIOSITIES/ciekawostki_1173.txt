Zakopane, 10.05.2016. Justyna Kowalczyk podczas treningu na nartorolkach w Centralnym Ośrodku Sportu w Zakopanem, 10 bm. Najlepsza polska biegaczka narciarska pod Tatrami przygotowuje się do kolejnego sezonu. (gm/mgut) PAP/Grzegorz Momot Archiwum PAP © 2016 / Grzegorz Momot
                                        

            Bezpieczna i korzystna dla zdrowia forma aktywnego wypoczynku - tak nordic walking ocenia mistrzyni olimpijska Justyna Kowalczyk, która włączyła się w akcję na rzecz propagowania ruchu i zdrowego stylu życia poprzez regularne chodzenie z kijkami.
      
            Do aktywności zachęcać ma organizowany w różnych regionach Polski cykl bezpłatnych, cotygodniowych treningów nordic walking pod okiem instruktorów. Najbliższe spotkanie odbędzie się w środę w Rudzie Śląskiej.

Według badań, na które wskazują organizatorzy cyklu, regularne chodzenie z kijkami poprawia pracę układu oddechowego i sercowo-naczyniowego, zwiększa ruchomość stawów, redukuje nadciśnienie oraz obniża poziomu cukru i cholesterolu we krwi.

Nordic walking spowalnia też procesy starzenia, eliminuje stres, uczucie sztywności karku i barków. Co ciekawe, angażuje więcej partii mięśniowych niż np. marsz czy jogging. Jak wynika z danych, godzinne zajęcia pozwalają spalić nawet 400 kcal, czyli aż o 40 proc. więcej niż zwykły marsz.

Jednocześnie, nordic walking jest bezpieczny dla kręgosłupa, a przy zachowaniu właściwej techniki chodu, obciążenie stawów jest o 30 proc. mniejsze w porównaniu z joggingiem.

I choć z pozoru chodzenie z kijkami wydaje się proste, instruktorzy zalecają, by pierwsze kroki stawić po ich okiem. "Prawidłową technikę nordic walking trudno jest opanować samodzielnie albo z internetu. Aby wyrobić odpowiedni nawyk ruchowy, trenujący powinien być korygowany i uczony przez fachowca. Instruktor dostosuje zajęcia do poziomu koordynacji i wydolności swoich podopiecznych, zaprezentuje ćwiczenia rozgrzewające i rozciągające" - podkreśla Robert Brzeziński z Polskiej Federacji Nordic Walking.

Dlatego na środowe spotkanie zaproszeni są zarówno zaawansowani, jak i początkujący.

Trening będzie trwał nieco ponad godzinę. Chętni powinni być ubrani w strój sportowy. Posiadanie swoich kijków nie jest konieczne, choć zalecane. Zajęcia w Rudzie Śląskiej rozpoczną się o godz. 18 przy Szkole Podstawowej nr 15, przy siłowni na powietrzu.

Według zapowiedzi prowadzącej tam zajęcia Katarzyny Wolniewicz trasa będzie ciekawa. "Będziemy maszerować po lesie, gdzie niezliczona ilość dróżek nie pozwala się nudzić. Pierwsza część marszu to pętla 4-5 km, po czym mniej zaawansowani, starsi lub zmęczeni odpoczywają, a grupa długodystansowców udaje się na koleją pętlę, dodatkowo 6-7 km" - wyjaśnia.

Organizatorem ogólnopolskiej na rzecz propagowania ruchu i zdrowego trybu życia jest Akademia Zdrowia Santandera. Patronuje jej mistrzyni i multimedalistka olimpijska i mistrzostw świata w biegach narciarskich Justyna Kowalczyk. Treningi z nordic walking potrwają do końca sierpnia.