Wieliczka (woj. małopolskie), 12.06.2014. Dwie nowe komory uzdrowiskowe uruchomiono w podziemiach Kopalni Soli w Wieliczce, 12 bm. W komorze Smok (na zdj.)urządzono salę do zabiegów suchych (inhalacja, kinezyterapia) oraz mokrych (kąpiele solankowe, perełkowe, masaż podwodny, a w komorze Boczkowskiego znajduje się część wypoczynkowo- edukacyjna. (jb/cat)
 Archiwum PAP/Jacek Bednarczyk
                                        

            Czterogodzinne sobotnie pobyty dla zdrowia w podziemnym kompleksie uzdrowiskowym 135 m pod ziemią proponuje dla turystów od nowego sezonu turystycznego kopalnia soli Wieliczka.
      
            Program adresowany jest do wszystkich, zarówno rodzin z dziećmi, jak i osób dorosłych oraz seniorów, chcących się zrelaksować i złagodzić skutki przebywania w złej jakości powietrzu oraz zminimalizować objawy alergii.

Mikroklimat podziemnych wyrobisk różni się od klimatu, jaki występuje na powierzchni ziemi, cechuje go wyjątkowa czystość bakteriologiczna, śladowy poziom pyłków roślin, wysoka wilgotność powietrza i duża zawartość chlorku sodu.

Otoczenie podziemnych komór solnych i powietrze nasycone chlorkiem sodu sprzyjają wypoczynkowi i poprawie samopoczucia. Spacer połączony z inhalacją i z ćwiczeniami doskonale relaksuje i wycisza.

"W tym roku obok zwiedzania podziemi polecamy także korzystanie z dobrodziejstw soli i solanki. Uruchomiane od połowy kwietnia pobyty profilaktyczne w podziemnym uzdrowisku czy usytuowana na skraju Parku św. Kingi tężnia to lekarstwo dla naszych płuc i całych dróg oddechowych, sposób na walkę organizmu ze smogiem" - zachęca Marian Leśny, członek zarządu Kopalni Soli "Wieliczka" Trasa Turystyczna.