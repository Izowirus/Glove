Tarnowskie Góry, 26.02.2016. Zabytkowa Kopalnia Srebra w Tarnowskich Górach, 26 bm. Kopalnia może zostać wpisana na listę światowego dziedzictwa UNESCO, stosowny wniosek został złożony w siedzibie tej organizacji. Obecnie turystom udostępniony jest ponad półtorakilometrowy fragment liczących ponad 150 km podziemi dawnej kopalni kruszców srebronośnych. (ag/mgut) PAP/Andrzej Grygiel PAP Andrzej Grygiel / Andrzej Grygiel
                                        

            Ponad 120 tys. turystów odwiedziło w 2016 r. Zabytkową Kopalnię Srebra i Sztolnię Czarnego Pstrąga w Tarnowskich Górach. To najwyższa frekwencja od 14 lat. Obiekty, aspirujące do wpisania na Listę światowego dziedzictwa UNESCO, liczą, że przyniosłoby to wzrost frekwencji o 30-40 proc.
      
            Zabytkowa Kopalnia Srebra to jedyna w Polsce trasa turystyczna, wytyczona w podziemiach będących pozostałością po dawnych kopalniach rud srebra, ołowiu i cynku. Stanowi niewielki fragment działającej do początku XX w. kopalni kruszców Fryderyk. Natomiast Sztolnia Czarnego Pstrąga to najdłuższa w Polsce, licząca 600 m, podziemna trasa turystyczna, którą zwiedzający pokonują łodziami. Jest fragmentem Sztolni Głębokiej Fryderyk, do dziś odprowadzającej wody podziemne na powierzchnię.

W minionym roku Zabytkową Kopalnię Srebra odwiedziło blisko 78 tys. osób, a na urokliwy podziemny rejs łodziami w Sztolni Czarnego Pstrąga zdecydowało się prawie 45 tys. turystów. Wzrost frekwencji zanotowała również Mała Kolej Skansenowa, z której skorzystało niespełna 9 tys. odwiedzających.

Do wzrostu frekwencji w kopalni zabytkowej przyczynili się przede wszystkim turyści indywidualni, których w ubiegłym roku przybyło blisko 35 tys. Sporym zainteresowaniem kopalnia cieszyła się również wśród wycieczek szkolnych - uczestniczyło w nich w sumie ponad 32 tys. uczniów. Pozostał część stanowiły inne grupy zorganizowane. Wśród odwiedzających kopalnię ponad 4,6 tys. to goście z zagranicy.

Stowarzyszenie Miłośników Ziemi Tarnogórskiej szacuje, iż w przypadku pozytywnej decyzji Komitetu Światowego Dziedzictwa w sprawie wpisu tarnogórskich zabytków pogórniczych na Listę UNESCO, ruch turystyczny w Zabytkowej Kopalni Srebra i Sztolni Czarnego Pstrąga w 2018 r. może wzrosnąć o 30-40 proc.

Sesja Komitetu, kiedy spodziewana jest decyzja o wpisie "Kopalni ołowiu, srebra, cynku wraz z systemem zarządzania wodami podziemnymi w Tarnowskich Górach" na Listę światowego dziedzictwa UNESCO, odbędzie się na początku lipca tego roku w Krakowie.

Jak poinformował kierownik Biura Obsługi Ruchu Turystycznego Grzegorz Rudnicki, tarnogórskie podziemia przygotowują się do obsłużenia wzmożonego ruchu turystycznego. Pod koniec tego roku przy szybie Sylwester ma zakończyć się budowa nowoczesnej bazy, która ma poprawić komfort odwiedzających sztolnię osób. Budowany z kamienia obiekt pomieści m.in. salę dydaktyczno-ekspozycyjną, punkt sprzedaży pamiątek, sanitariaty oraz taras widokowy na dolinę rzeki Dramy.

Tarnogórska kopalnia i sztolnia od 2004 r. znajdują się na prezydenckiej liście Pomników Historii. Obydwa obiekty są również częścią Szlaku Zabytków Techniki Województwa Śląskiego - jednej z największych atrakcji turystycznych regionu.