Łódź, 30.07.2014. Tomasz Michałowicz, prezes  opiekującej się głównie dziećmi z autyzmem Fundacji Jaś i Małgosia. Wydział Edukacji UMŁ żąda od Fundacji JiM zwrotu blisko 1,5 mln zł subwencji oświatowej, która miała być wydana na cele niezgodne z przeznaczeniem. (gm/mgut) PAP/Grzegorz Michałowski Archiwum fot. PAP © 2017 / Grzegorz Michałowski
                                        

            "Moja miłość i autyzm" to tytuł kalendarza na przyszły rok, wydanego przez Fundację JiM. Na jego karty trafiły rodzinne fotografie dzieci z autyzmem oraz ich bliskich, pokazujące w radosnych kolorach łączące ich uczucia - miłość i bliskość.
      
            Fundacja JiM, która na co dzień pomaga osobom z autyzmem i ich rodzinom, a także tworzy kampanie społeczne niosące wiedzę o autyzmie takie jak Polska na Niebiesko, co roku wydaje przed świętami Bożego Narodzenia oryginalny kalendarz. Zawsze jest on w jakiś sposób związany z autyzmem. Przyszłoroczny nosi tytuł "Moja miłość i autyzm" i na jego karty mógł trafić każdy, kto przesłał Fundacji swoje rodzinne zdjęcie.

"Poprzez nasze kluby w całej Polsce poprosiliśmy rodziców o fotografie. Ich liczba - ponad 300 - przekroczyła nasze najśmielsze oczekiwania, w dodatku wybór tych, które znalazły się w kalendarzu, był naprawdę bardzo, bardzo trudny" – powiedział prezes Fundacji JiM Tomasz Michałowicz.

Autorzy kalendarza postarali się, aby wybrane fotografie emanowały ciepłymi uczuciami. Jest na nich m.in. Patryk w objęciach ukochanych rodziców, Gabryś przytulający kotka Amfisia, roześmiany Krzyś prowadzący siostrę za rączkę – a wszystko to w radosnych kolorach.

Kalendarz jest świątecznym prezentem dla rodziców dzieci z autyzmem, skupionych w Klubach Rodziców JiM w całej Polsce. Można go także otrzymać wpłacając darowiznę na konto fundacji.

Pomoc Fundacji JiM, która prowadzi Klinikę Diagnozy i Terapii JiM, przedszkole, szkołę podstawową, gimnazjum, szkołę przysposabiającą do pracy oraz warsztaty terapii zajęciowej jest całkowicie bezpłatna. Fundacja wspiera na co dzień zarówno dzieci, jak i osoby dorosłe z autyzmem; zrzesza ponad 4 tys. rodziców, opiekunów i self-adwokatów w Kluby Rodziców JiM, gdzie wszyscy razem są dla siebie ogromnym wsparciem.