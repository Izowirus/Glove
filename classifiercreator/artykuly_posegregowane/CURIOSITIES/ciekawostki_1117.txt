W Paryżu odbyła się promocja najnowszego wydania Guide des Gourmands (przewodnika smakoszy), polecającego najlepszych - wg wydawców, ale nie tylko - dostawców produktów spożywczych. Wśród nich dwie polskie perełki.
      
            Guide des Gourmands uważany jest za jeden z najbardziej wiarygodnych, gdyż jego redaktorka Elisabeth de Meurville, znana we Francji dziennikarka gastronomiczna, szanowana jest za obiektywizm i niepodatność na wpływy marketingu.

Pani de de Meurville powiedziała PAP Life, że jej dewizą jest zawołanie – „najważniejsze to spróbować”. „Na przekór temu, co wpajali w nas rodzice, przy stole trzeba być wybrednym” – dodała.

Jej ekipa przez cały rok jeździ po Francji, by odkryć i promować rzemieślników kontynuujących i rozwijających tradycję produktów regionalnych.

W przewodniku figurują dwa polskie adresy. Wytwórnia przetworów z jarzyn i owoców Krokus („ich borówki i wiśnie to niebo w gębie” – powiedziała pani de Meurville) oraz Sądecki Bartnik, którego miód słonecznikowy jest szczególnie polecany.

„Najlepsi spośród najlepszych” wyróżniani są „złotymi kogutami”. Jest wśród nich cukiernik wyrabiający ciasteczka i biszkopty bez żadnych sztucznych barwników i konserwantów, masarz przygotowujący suszoną szynkę z wieprzowiny pirenejskiej, producent foie gras, czyli wątroby z forsownie tuczonych gęsi i kaczek. Wszystko rozpływające się w ustach i pozostawiające niezapomniane wspomnienie pełni prawdziwego smaku. Odznaczenie przyznano również małżeństwu z Normandii za ich zadziwiające aromatem i finezją soki, syropy, wina i nalewki z dzikiego bzu.