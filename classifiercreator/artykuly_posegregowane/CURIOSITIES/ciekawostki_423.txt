Warszawa, 08.09.2017.  UĹ›miechniÄ™ta twarz kobieca, usta makijaĹĽ. (jt/am) PAP/Jacek Turczyk

***UWAGA!!! ZDJÄCIA NIE MOGÄ„ BYÄ† WYKORZYSTANE  DO TEMATĂ“W O CHOROBACH WENERYCZNYCH ORAZ PSYCHICZNYCH Z WYĹÄ„CZENIEM DEPRESJI*** Archiwum PAP © 2018 / Jacek Turczyk
                                        

            Okazuje się, że już pojedyncze geny mogą wpłynąć na istotne elementy, takie jak kąciki oczu czy czubek nosa, które nadają twarzy jej charakterystyczny wygląd. To wynik badania z użyciem danych genetycznych, nowoczesnych, trójwymiarowych skanerów i sztucznej inteligencji.
      
            Dlaczego ktoś ma oczy po babci, a nos po ojcu - na takie pytania pomaga odpowiedzieć nowe badanie naukowców z Uniwersytetów w Oksfordzie i Surrey, opisane na łamach "Proceedings of the National Academy of Sciences".

Badacze przeanalizowali 3 tys. twarzy osób z Wielkiej Brytanii i rejonu Azji Wschodniej, w tym bliźniąt. Najpierw z użyciem trójwymiarowego skanera wykonali zdjęcia twarzy ochotników i zaznaczyli na nich 14 najważniejszych elementów, takich jak czubek nosa czy kąciki oczu.

Dane te przeanalizował następnie inteligentny program komputerowy, a wyniki badacze porównali z informacją genetyczną.

W ten sposób zidentyfikowali trzy warianty genetyczne związane z kształtem twarzy. Dwa z nich, wpływające na kształt profilu, dotyczyły tylko kobiet, a jeden - związany z kształtem rejonu otaczającego oczy - zarówno kobiet jak i mężczyzn.

Geny te mają związek nie tylko z wyglądem. Jak tłumaczą badacze, np. jeden z nich bierze udział w biosyntezie sterydów, a drugi może uczestniczyć w rozwoju rzadkiej choroby zwanej mukolipidozą, której czasami towarzyszą właśnie zniekształcenia fizjonomii.

"Podobieństwo twarzy zwykle jest przekazywane w rodzinie i genetycznie identyczne bliźnięta wychowane razem czy osobno wykazują uderzające podobieństwo w wyglądzie, co sugeruje przytłaczającą genetyczną kontrolę cech twarzy" - mówi sir Walter Bodmer z Uniwersytetu w Oksfordzie.

"To nowe badanie przybliża nas o krok do zrozumienia roli, jaką genetyka odgrywa w określaniu cech twarzy, które są tak ważnym elementem codziennych interakcji między ludźmi" - dodaje badacz.

Naukowcy podkreślają przy okazji znaczenie najnowszych narzędzi informatycznych w tego rodzaju badaniach.

"To kolejny przykład na to, jak sztuczna inteligencja może przyczynić się do naukowych odkryć" - zaznacza prof. Josef Kittler z Uniwersytetu w Surrey.

Więcej informacji:
http://www.pnas.org/content/early/2018/01/03/1708207114