Christie's vice-president and auctioneer Francois de Ricqles (C) proceeds to the auction during the first day of the second auction of the Yves Saint Laurent and Pierre Berge Collection, in Paris, France, 17 November 2009. Archiwum fot. PAP/EPA/YOAN VALAT
                                        

            Legendarna kolekcja impresjonistów, mebli i dzieł sztuki zgromadzona przez miliarderów Peggy i Davida Rockefellerów ulegnie rozproszeniu. Dom Christie's zapowiada, że "aukcja stulecia" odbędzie się w maju w Nowym Jorku. Kolekcję wycenia się na 600 mln USD.
      
            Na licytację wystawionych zostanie 1600 dzieł sztuki, bibelotów, mebli, obrazy Picassa, Gauguina, Moneta.

"Sprzedaż kolekcji Peggy i Davida Rockefellerów to wielkie wydarzenie na rynku dzieł sztuki. Podczas swego całego życia małżeństwo to, o bardzo zdecydowanych gustach, gromadziło wzorcową kolekcję, jednocześnie impresjonistyczną, nowoczesną i klasyczną" - powiedział szef francuskiego oddziału Christie's Francois de Ricqles.

Kolekcja spadkobierców całej dynastii amerykańskich miliarderów może pobić światowy rekord ustanowiony w Paryżu w 2009 roku sprzedażą arcydzieł zebranych przez światowej sławy projektanta mody Yves Saint Laurenta i jego partnera życiowego Pierre'a Berge, ocenianą na 484 mln dolarów.

Według de Ricqles kolekcja zbierana całe życie i odziedziczona po poprzednich pokoleniach Rockefellerów to największa na świecie kolekcja prywatna wystawiona na aukcję.

Jedną z gwiazd na licytacji ma być obraz z początków okresu różowego Pabla Picassa "Młoda dziewczyna z koszem kwiatów" z 1905 roku, którego wartość szacunkowa wynosi 100 mln dolarów. Od piątku do środy 21 marca płótno razem z około 300 innymi dziełami wystawiane jest w ramach przedaukcyjnej prezentacji kolekcji w Paryżu. Do tej pory od pół wieku nie opuszczało nowojorskiej siedziby kolekcjonerów.

W Paryżu w domu Christie's wystawiono też "Regaty w Grandcamp" Georges'a Seurat z 1885 roku z ceną szacunkową 20 mln dolarów, jedną z realistycznych kompozycji kwiatowych malowanych w późnym okresie twórczości przez Edouarda Maneta z 1882 roku, ukazującą gałązki białego bzu i róże w kryształowym wazonie na nóżkach, szacowaną na 7-10 mln, a także płótno Eugene'a Delacroix z 1862 roku "Tygrys bawiący się żółwiem".

W kolekcji Rockefellerów znajdują się także "Odaliska z magnoliami" Henri Matisse'a z 1923 roku, szacowana na 50 mln dolarów, kwitnące nenufary Claude'a Moneta z 1914 roku, a także chińskie siedemnastowieczne cesarskie brązy.

Pierwszy przedaukcyjny pokaz odbył się w listopadzie w Hongkongu, w centrum azjatyckiego rynku dzieł sztuki, gdyż rodzina Rockefellerów miała z Azją związki w kategoriach i biznesowych, i kolekcjonerskich. Azję obejmowała też swoja działalnością filantropijną: pomagała w utworzeniu Pekińskiego Zjednoczonego Kolegium Medycznego oraz w doskonaleniu chińskiego systemu opieki zdrowotnej. Kolekcjonerskie pasje miliarderów zaowocowały również stworzeniem w 1929 roku podstaw Towarzystwa Azjatyckiego w Nowym Jorku i jego muzeum.

David Rockefeller, który zmarł w zeszłym roku w wieku 101 lat, był patriarchą licznej rodziny. Z żoną Peggy miał sześcioro dzieci, a sam był ostatnim z wnuków Johna D. Rockefellera seniora, założyciela koncernu Standard Oil. Według historyka rodziny, Petera Johnsona, senior John D. Rockefeller, uznawany za najbogatszego człowieka w historii świata, stał się razem ze szkocko-amerykańskim przemysłowcem Andrew Carnegie architektem amerykańskiej filantropii.

Na tego nestora rodu miliarderów oddziałały idee lorda Shaftesbury (Anthony'ego Ashleya Coopera, siódmego hrabiego Shaftesbury), który swoimi działaniami doprowadził w Wielkiej Brytanii do poprawy losu robotników i chorych psychicznie. Dzięki niemu uchwalono m.in. zakazy zatrudniania w przemyśle tekstylnym dzieci poniżej 9 roku życia (1833), zatrudniania kobiet i dzieci w kopalniach pod ziemią (1842), ograniczono dzień pracy dla dzieci do 10 godzin z 12 (1844) a później także starszych (1847). Earl angażował się też w tworzenie dla dzieci z ubogich rodzin szkół, które zajmowały się również dostarczaniem wychowankom środków do życia.

Małżeństwo kolekcjonerów Davida i Peggy kontynuowało działania filantropijne również we Francji. Finansowali odrestaurowanie rodzinnego domu Pasteura, odbudowę zniszczonej bombardowaniami gotyckiej katedry w Reims, a także renowację pałaców w Wersalu i Fontainebleau.

David Rockefeller żywił przekonanie, że "na tych, którzy najbardziej korzystają z (...) systemu gospodarczego, spoczywa obowiązek odwdzięczania się w znaczący sposób całemu społeczeństwu".

Zysk ze sprzedaży kolekcji ma być przeznaczony m.in. na Uniwersytet Harvarda, regionalny park w Maine i stowarzyszenie obrony farmerów amerykańskich.

Monika Klimowska