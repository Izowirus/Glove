Planetarium EC1 – najnowocześniejsza tego typu placówka w Polsce - zostało nominowane w plebiscycie „7 nowych cudów Polski” magazynu National Geographic. Wśród 32 nominowanych miejsc lub obiektów znalazł się także łódzki dworzec tramwajowy Piotrkowska Centrum.

      
            Planetarium, które mieści się w kompleksie zabytkowej elektrociepłowni EC1, działa od stycznia tego roku i odwiedziło je dotąd ponad 70 tys. widzów. Placówka ma w swoim repertuarze różnorodne pokazy astronomiczne i popularnonaukowe, a także widowiska muzyczne - poinformował Michał Kędzierski z EC1 Łódź - Miasto Kultury.

W nowym roku szkolnym w repertuarze pojawią się nowe pokazy, w tym autorskie produkcje zespołu placówki. W przygotowaniu jest także projekt muzyczny, którego uruchomienie planowane jest na listopad 2016 r. Planetarium EC1 wyróżnia doskonały obraz, który jest zasługą 12 nowoczesnych komputerów i zastosowanej technologii – szycia pomiędzy poszczególnymi elementami ekranu są niewidoczne, co pozwala na całkowite „zanurzenie się” w projekcję. Wrażenie potęguje znakomitej jakości dźwięk.

W obiekcie znajduje się 110 miejsc siedzących z możliwością ustawienia foteli w najbardziej ergonomiczny sposób. W Europie znajduje się tylko jedno planetarium o zbliżonych parametrach - w szwajcarskiej Lucernie; był to swego rodzaju prototyp względem łódzkiego, unowocześnionego obiektu.

Nominowany w konkursie dworzec tramwajowy Piotrkowska Centrum jest oparty na 54 słupach konstrukcyjnych i ma prawie 100 m długości, 33 m szerokości i 13 m wysokości. Jego dach, pod którym kryją się m.in. cztery perony tramwajowe, wieńczy witraż z membran, którego dominującą barwą jest błękit, ale są także mocne akcenty graficzne w czerwieni i żółci. Cała konstrukcja jest podświetlana. Jego budowa była jednym z głównych elementów modernizacji łódzkiej trasy W-Z.

Informacje o wszystkich nominowanych można znaleźć na stronie: http://7cudow.national-geographic.pl. Tam także można głosować na swoich faworytów.