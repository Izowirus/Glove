Mrągowo, 16.07.2014. 
Promenada spacerowa  nad jeziorem Czos. 
PAP/Tomasz Waszczuk 
(tw/awol) PAP © 2017 / Tomasz Waszczuk
                                        

            Mrągowo znane do tej pory z festiwalu muzyki country otwiera się na turystów wypoczywających aktywnie, zwłaszcza tych, którzy wybierają rower jako środek komunikacji. Do końca roku ma powstać specjalna aplikacja z rozszerzoną rzeczywistością adresowana do rowerzystów.
      
            Jak powiedział PAP Life Robert Wróbel z Lokalnej Organizacji Turystycznej "Ziemia Mrągowska", już za kilka miesięcy będzie można pokonywać kilometry po mazurskich drogach z rowerową aplikacją uwzględniającą technologię rozszerzonej rzeczywistości (AR). Powstanie ona do końca roku.

"Technologia rozszerzonej rzeczywistości umożliwi rowerzyście znajdującemu się w terenie np. przestrzeni miejskiej lub na trasie rowerowej, posiadającemu urządzenie mobilne, poszerzenie swojej wiedzy na temat oferty turystycznej. Za pomocą aparatu fotograficznego smartfona lub tabletu jego właściciel będzie mógł zobaczyć nowy wymiar rzeczywistości regionu. Wystarczy, że skieruje obiektyw aparatu fotograficznego w telefonie na halę sportową, zabytek czy drzewo z zaznaczoną trasą rowerową, aby otrzymać szersze informację na temat tego obiektu np. nazwę, opis czy dane teleadresowe. Co ciekawe, użytkownik nawet nie musi widzieć obiektu, może on być w oddali, a mimo to otrzyma informacje, co ciekawego się w nim znajduje" - powiedział Wróbel.

Aplikacja AR ze stroną www.aktywnynarowerze.pl będzie nie tylko promować jazdę na rowerze, ale w ogóle krajoznawstwo. Oznacza to, że także turysta bez jednośladu będzie mógł ją wykorzystywać, np. zdobywając informację o zabytkach, ofercie hotelowej czy gastronomicznej, bez potrzeby wchodzenia do obiektu. Wystarczy, by informacja o nim znalazła się w bazie danych.

Stowarzyszenie Lokalna Organizacja Turystyczna „Ziemia Mrągowska" oznakowało w okolicy sześć szlaków rowerowych o łącznej długości ponad 250 km. Są to takie trasy jak niebieski szlak rowerowy "Duża Pętla Mrągowska" z Mrągowa, poprzez Wierzbowo, Żabieniec, Jakubowo, Probark do Mrągowa, żółty szlak rowerowy "Lasy Sorkwickie" z Mrągowa poprzez Młynik, Pustniki, Stary Gieląd, Sorkwity, Bagienice Małe do Mrągowa, szlak czerwony Grodzisk Pruskich ze świętej Lipki przez Mrągowo do Mikołajek czy szlak Ernsta Wiecherta z Mrągowa przez Piecki, Piersławek, Kosewo Górne do Mrągowa. Inne trasy wiodą wokół jeziora Juno, dawnym nasypem kolejowym Mrągowo - Piecki czy jak Krutyński szlak rowerowy z Sorkwit przez Dłużec, Nowy Zyzdrój, Spychowo, Krutyń do Gałkowa.