Łódź, 02.05.2017. Muzeum Kanału ,,Dętka" na łódzkim placu Wolności, 2 bm. Przez cały sezon letni „Dętka” – jedyne miejsce w Polsce będące niegdyś częścią sieci kanalizacyjnej, a teraz oddane dla zwiedzających – będzie zapraszać gości na podziemną wycieczkę owalnym, ceglanym tunelem wokół placu Wolności. (mr) PAP/Grzegorz Michałowski PAP © 2017 / Grzegorz Michałowski
                                        

            Od czwartku mieszkańcy Łodzi i turyści ponownie po zimowej przerwie będą mogli zwiedzać Muzeum Kanału "Dętka". Jedyne udostępnione zwiedzającym miejsce w Polsce będące niegdyś częścią sieci kanalizacyjnej, w tym sezonie będzie otwarte przez 7 dni w tygodniu.
      
            Znajdująca się pod placem Wolności w centrum Łodzi "Dętka" – czyli dawny zbiornik na wodę będący częścią sieci kanalizacyjnej zaprojektowanej przez Williama H. Lindleya - jest jednym z najciekawszych zabytkowych podziemnych miejskich kanałów. Jak powiedziała we wtorek na spotkaniu z mediami dyrektor Muzeum Miasta Łodzi Barbara Kurowska podziemne wycieczki owalnym, ceglanym tunelem stały się jedną z największych turystycznych atrakcji miasta. Berze w nich udział ok. 13 tys. osób rocznie.

"W poprzednich latach słyszeliśmy jednak, że mnóstwo chętnych odchodziło z kwitkiem. Dlatego w tym roku, już od 4 maja "Dętka" będzie czynna przez siedem dni w tygodniu, a w środy będzie ją można zwiedzić bezpłatnie" – poinformowała dyr. Kurowska.

Dodała, że w tym sezonie dla gości przygotowano jeszcze jedną atrakcję, którą ma być zwiedzanie kanału w ciemnościach, jedynie przy użyciu latarki, którą zwiedzający otrzymają przy wejściu.

"W ten sposób dołączamy do Erfurtu, gdzie korytarze tamtejszej Cytadeli Petersberg też podziwia się bez światła elektrycznego. Podobnie jest też w Twierdzy Boyen w Giżycku. Mam nadzieję, że zwiększy to jeszcze atrakcyjność tego wyjątkowego miejsca w Łodzi" – podkreśliła Kurowska.

W tym roku aby wejść do kanału nie trzeba będzie czekać na zebranie się 10-osobowej grupy. Bilet indywidualny kosztuje 5 zł, a ulgowy – 3 zł. W soboty i niedziele tunele "Dętki" będzie można zwiedzać w zorganizowanych grupach z przewodnikiem.

"Dętka", czyli podziemny zbiornik na wodę została zbudowana w 1926 r. z myślą o płukaniu sieci kanalizacyjnej w centrum Łodzi. Wykonany z cegły korytarz ma ponad 142 m długości, niewiele ponad 1,5 m szerokości i 187 cm wysokości.

W przeszłości "Dętka" była połączona ze zbiegającymi się przy placu Wolności kilkoma kanałami. Gdy któryś z nich wymagał czyszczenia, zbiornik napełniano wodą i po otwarciu jednej z zasuw kierowano ją do odpowiedniego kanału. Ten system oczyszczania przestał funkcjonować ponad 30 lat temu.

Od 2008 r. zabytkowe korytarze zostały udostępnione zwiedzającym. Można nimi obejść pod ziemią plac Wolności, oglądając przy okazji wystawę przedmiotów, dokumentów i archiwalnych zdjęć ukazujących powstawanie łódzkiej sieci kanalizacyjnej i wodociągowej.

W tym roku "Dętkę" będzie można zwiedzać do końca października.