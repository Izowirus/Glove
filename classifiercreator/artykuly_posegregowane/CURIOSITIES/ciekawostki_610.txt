Tokarnia, 18.10.2017. Kościół z Rogowa p.w. Matki Boskiej Pocieszenia w Parku Etnograficznym w Tokarni, 18 bm. udostępniony dla zwiedzających z okazji zakończenia prac konserwatorskich. Przedmiotem prac konserwatorskich, które rozpoczęły się w maju 2017 r., był ołtarz główny. Prace zostały zrealizowane dzięki dofinansowaniu Ministra Kultury i Dziedzictwa Narodowego. Całkowita wartość projektu wyniosła 79 160 zł. (pp/nlat) PAP/Piotr Polak PAP © 2017 / Piotr Polak
                                        

            Zakończyła się konserwacja zabytkowego XVIII- wiecznego kościoła z Rogowa - to jeden z najcenniejszych obiektów znajdujących się na terenie Parku Etnograficznego w Tokarni koło Kielc.
      
            Modrzewiowy kościół szpitalny z Rogowa to dar Kurii Diecezjalnej w Kielcach dla Muzeum Wsi Kieleckiej, którego oddziałem jest Park Etnograficzny w Tokarni. Unikatowy zabytek udostępniono zwiedzającym w 2002 roku.

Konserwacja zabytkowego kościoła była kontynuacją prac podjętych w 2014 roku. Przeprowadzono wówczas konserwacje ołtarzy bocznych i obrazu św. Mikołaja. "Podczas prac na mensie ołtarza św. Jana Nepomucena odkryto m.in. pięć żółtych sześcioramiennych gwiazd symbolizujących świętego, wizerunek hostii z kielichem oraz ślady marmoryzacji i kwiatowych girland. W drugim ołtarzu z obrazem ukrzyżowania odkryto chrystogram +IHS+ otoczony wieńcem z kwiatów" - powiedziała konserwator Muzeum Wsi Kieleckiej Beata Chodak.

W maju tego roku rozpoczęto konserwację ołtarza głównego, która poprzedzona została badaniami technologicznymi, ikonograficznymi i historycznymi. Podczas prac odkryto oryginalne XVIII złocenia, które zachowały się m.in. w kapitelach kolumn, uszakach i elementach tabernakulum. Prace konserwatorskie dotyczyły także obrazu Matki Boskiej z Dzieciątkiem.

Konserwacja ołtarza głównego kosztowała blisko 80 tys. zł, z czego ponad 58. tys. to środki z Ministerstwa Kultury i Dziedzictwa Narodowego.

W planach jest także renowacja ambony, która jest w nienajlepszym stanie.

Park Etnograficzny w Tokarni jest położony w gminie Chęciny przy drodze krajowej nr 7 Warszawa-Kraków. Zajmuje obszar około 65 ha.