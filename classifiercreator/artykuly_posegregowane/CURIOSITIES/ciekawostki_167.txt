Podlaskie w internetowej kampanii pod hasłem "Podlaskie. Zasil się naturą" jest prezentowane jako region, gdzie np. zapracowani i zagonieni mogą zregenerować swoje siły w kontakcie z naturą. Kampanię prowadzi Podlaska Regionalna Organizacja Turystyczna.
      
            Kampania w mediach społecznościowych potrwa około roku - poinformowano w piątek na konferencji prasowej w urzędzie marszałkowskim w Białymstoku. Jest ona skierowana głównie do osób zapracowanych, zagonionych, zmęczonych, zestresowanych, które właśnie w naturze, bogatej przyrodzie województwa podlaskiego mogą zregenerować siły, odpocząć.

"Swoją kampanię kierujemy przede wszystkim do zapracowanych warszawiaków, którzy gdzieś w pędzie utracili równowagę, którą próbują w różny sposób odzyskać. I my podsuwamy im ten pomysł, żeby przyjechali do Podlaskiego, które jest niecałe dwie godziny drogi z Warszawy i zanurzyli się w tej naturze" - mówił dziennikarzom szef Podlaskiej Regionalnej Organizacji Turystycznej Michał Podbielski.

Członek zarządu województwa podlaskiego Bogdan Dyjuk podkreślił, że kampania wpisuje się w główne hasło promocyjne województwa "Podlaskie zasilane naturą".

"Doświadczenia, jakie będziemy mieli na bazie tegorocznej edycji, pozwolą nam rozszerzyć ofertę z naszego regionu" - powiedział Dyjuk.

Kampanię, która ruszyła ok. trzech miesięcy temu, realizuje białostocka agencja, współpracują przy niej także miejscowi informatycy, fotograficy. Podbielski powiedział, że chodziło o to, by kampanię realizowały osoby, które "czują" region. W kampanii będą też uczestniczyć blogerzy.