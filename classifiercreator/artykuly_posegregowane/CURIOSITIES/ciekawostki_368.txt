Olsztyn, 13.03.2018. XXI Ogólnopolski Zjazd Krystyn odbył się, 13 bm. w Olsztynie. Krystyny z całej Polski i zagranicy wspólnie świętowały swoje imieniny pod hasłem "Warmia i Mazury, skarbem kultury". (nlat) PAP/Tomasz Waszczuk PAP © 2018 / Tomasz Waszczuk
                                        

            Kilkaset Krystyn z całej Polski i z zagranicy świętowało we wtorek swoje imieniny w Olsztynie. Ogólnopolski zjazd pań noszących to imię odbywa się już po raz dwudziesty pierwszy, co roku w innym mieście.
      
            Solenizantki w towarzystwie orkiestry przeszły we wtorek w barwnym korowodzie spod olsztyńskiego ratusza na staromiejski rynek, gdzie odbyły się oficjalne imieninowe obchody. Uczestniczki miały na głowach kapelusze z zielonymi wstążkami. Taki kolor miał nawiązywać do ekologicznego charakteru regionu Warmii i Mazur, który wybrały w tym roku na miejsce uroczystości.

Według organizatorek na wspólnie obchodzonych imieninach zebrało się blisko pół tysiąca Krystyn. Wiele z nich trzymało transparenty, tablice i parasolki z nazwami miast i regionów, z których pochodzą. Przyjechały też Krystyny z kilkunastu krajów Europy, była grupa Krystyn z USA.

Punktualnie o godzinie 13.13 na staromiejskiej scenie został odegrany "hejnał Krystyn". Panie pozowały do zdjęć. Przyjmowały życzenia od prezydenta miasta Piotra Grzymowicza i mieszkańców Olsztyna.

Najmłodszą uczestniczką uroczystości była 3-letnia Krysia ze Śląska, dla której był to już drugi taki zlot w życiu. Jej mama Lucyna Kucza-Tatarczyk powiedziała PAP, że nie miała z mężem wątpliwości przy wyborze właśnie takiego imienia dla córki.

"Podoba nam się nie tylko samo to imię, ale i charakter z nim związany; przebojowość, zaradność w życiu i pogoda ducha. W dodatku jest to imię międzynarodowe i ładnie można je zdrabniać" - mówiła.

Z publikowanych przez Ministerstwo Cyfryzacji statystyk imion nadanych dzieciom w Polsce wynika, że w 2017 roku imię Krystyna otrzymało 114 dziewczynek. Oznacza to, że pod względem popularności znalazło się ono na 126 pozycji.

Zdaniem Krystyny Papiernik, wiceprezes Stowarzyszenia Krystyn im. Krystyny Bochenek z siedzibą w Katowicach, które organizuje coroczne zloty, jest to i tak całkiem niezły wynik.

"Pewnie jest w tym w dużym stopniu nasza zasługa, bo do tej pory to imię było zupełnie niemodne. Natomiast dzięki promocji i pokazywaniu, że Krystyny są tak bardzo aktywne, obojętnie ile mają lat, to imię zaczyna znów funkcjonować" - powiedziała PAP.

Według organizatorek coroczne spotkania Krystyn to manifestacja wspólnoty kobiet; imienniczki pokazują, że bez względu na wiek, status społeczny, wykonywany zawód, sytuację rodzinną, narodowość czy nadmiar obowiązków, można znaleźć czas i chwilę wytchnienia od codzienności.

Tegoroczny zjazd odbywa się pod hasłem "Warmia i Mazury, skarbem kultury". Nawiązuje ono do obchodów Europejskiego Roku Dziedzictwa Kulturowego. Honorowy patronat objęli: marszałek śląski Wojciech Saługa oraz marszałek warmińsko-mazurski Gustaw Marek Brzezin. Wsparcia udziela Miasto Olsztyn.

Program pobytu pań w Olsztynie wypełniają wydarzenia kulturalne, zwiedzanie regionu i wspólna zabawa. We wtorek poza uroczystościami na staromiejskim rynku odbędzie się m.in. Koncert Imieninowy przygotowany przez Filharmonię Warmińsko-Mazurską i spotkanie z Kobietą Sukcesu, olsztynianką Izabelą Trojanowską.

Ogólnopolskie zjazdy Krystyn wymyśliła dziennikarka Polskiego Radia Katowice Krystyna Bochenek, która prowadziła cykl rozmów ze znanymi imienniczkami. Na ich podstawie powstała książka "Jak Krystyna z Krystyną", a później narodził się pomysł corocznych spotkań, które odbywają w różnych miastach od 1998 r. Po jej tragicznej śmierci w katastrofie smoleńskiej zapoczątkowana przez nią inicjatywa jest kontynuowana.

Stowarzyszenie Krystyn im. Krystyny Bochenek deklaruje się jako apolityczne, działa społecznie, wspierając różne formy edukacji kobiet oraz działalności kulturalnej i charytatywnej. Krystyny uczestniczą m.in. w Ogólnopolskiej Akcji Charytatywnej "Pomóż Dzieciom Przetrwać Zimę". Wspierają katowickie Hospicjum Cordis.