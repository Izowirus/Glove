O godzinie 17.35 rozbłysły światła na choince z Polski stojącej na placu Świętego Piotra. W ceremonii zapalenia świateł i inauguracji szopki udział wzięli ich ofiarodawcy, wśród nich przedstawiciele polskiego Kościoła oraz Dyrekcji Lasów Państwowych.
      
            Darczyńcami drzewka są arcybiskupi i biskupi metropolii warmińskiej i białostockiej oraz Białostocka Dyrekcja Lasów Państwowych. Delegacje ofiarodawców wzięły udział w ceremonii w Watykanie. Byli też przedstawiciele władz włoskiego regionu Kampania, z którego pochodzi tegoroczna szopka.

Świerk wysokości około 25 metrów z Puszczy Rominckiej, w nadleśnictwie Gołdap, który przywieziono do Watykanu pod koniec listopada, został udekorowany tysiącami bombek i łańcuchami lampek. Ozdoby choinkowe przygotowały między innymi dzieci z oddziałów onkologicznych kilku włoskich szpitali, które uczestniczyły w terapeutycznych warsztatach plastycznych.

Choinka, podobnie jak typowa neapolitańska szopka, podarowana w tym roku przez opactwo Montevergine z Kampanii na południu Włoch, będzie stać na placu przed bazyliką watykańską do 7 stycznia.

Ceremonię na placu Świętego Piotra z udziałem setek osób, wśród nich pielgrzymów z Polski, rozpoczęło odegranie hymnu Watykanu. Wystąpił też Zespół Sygnalistów Myśliwskich Galindowe Rogi z Nadleśnictwa Maskulińskie.

Gubernator Państwa Watykańskiego kardynał Giuseppe Bertello przypomniał w swym wystąpieniu, że w tym roku mija 35 lat od wprowadzenia przez papieża Jana Pawła II zwyczaju ustawiania szopki i choinki na placu przed bazyliką.

Szef władz regionu Kampania Vincenzo De Luca mówił, że papież Franciszek jest moralnym przewodnikiem całego świata; wierzących i niewierzących. Następnie skierował słowa pozdrowień dla "wielkiego narodu polskiego" i zwrócił uwagę na "głębokie więzy historyczne, religijne, międzyludzkie i obywatelskie" łączące Włochy i Polskę.

Biskup ełcki Jerzy Mazur powiedział, że świerk ma 65 lat. "Jest tu, by wywołać radość w naszych sercach" - podkreślił. Mówił, że to dar dla papieża od wszystkich Polaków, żyjących w kraju i rozsianych po świecie.

Bp Mazur dodał, że podczas gdy polska choinka zostaje w Watykanie, polska delegacja zabiera nasiona świerków, które zostaną posadzone w Puszczy Białowieskiej.

Najpierw zapalono oświetlenie szopki, a następnie iluminację choinki.

To pierwsze od 20 lat drzewko z Polski w Watykanie. W 1997 roku był to świerk z okolic Zakopanego dla Jana Pawła II.

Tegoroczna choinka jest darem dziękczynnym Kościoła w Polsce dla papieża Franciszka. Wyraża on, jak wyjaśniono, wdzięczność za 25 lat istnienia nowych struktur Kościoła w Polsce, w tym diecezji ełckiej. Dar ten podkreśla też inne ważne jubileusze: 300-lecie koronacji obrazu Matki Bożej Częstochowskiej, 140. rocznicę objawień Matki Bożej w Gietrzwałdzie oraz 100-lecie objawień fatimskich.

W południe w czwartek papież przyjął ofiarodawców szopki i choinki na audiencji w Watykanie. Dziękując im za te dary, powiedział między innymi: "Szopka jest miejscem sugestywnym, gdzie kontemplujemy Jezusa, który biorąc na siebie nędzę człowieka, wzywa nas, byśmy uczynili to samo poprzez czyny miłosierdzia".

"Drzewko, pochodzące w tym roku z Polski, jest znakiem wiary tego narodu, który również przez ten gest chciał wyrazić swoją wierność Stolicy Piotrowej" - dodał Franciszek.

Po zapaleniu lampek odegrano polski hymn.

Z Watykanu Sylwia Wysocka