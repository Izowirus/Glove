PAP/Grzegorz Michałowski 
                                        

            Krzysztof Kolumb nazywał papaję, ze względu na jej właściwości odżywcze, owocem aniołów. Jej entuzjastką jest też Agnieszka Cegielska. Papaja działa przeciwzapalnie, antynowotworowo, poprawia trawienie i zwiększa męską płodność. A do tego jest lekkostrawna i niskokaloryczna.
      
            Kulisty lub przypominający kształtem gruszkę owoc, z zewnątrz o pomarańczowym, czasem zielonkawym kolorze, żółtawo-różowy miąższ o aksamitnej strukturze, czarne okrągłe nasiona. Oto powierzchowny rysopis papai. Tym, czego nie zobaczymy na pierwszy rzut oka, jest bogactwo witamin i mikroelementów: A, B6, C, E, K, potasu, magnezu, wapnia, cynku, fosforu, manganu, miedzi, selenu i żelaza.

Ten pochodzący z Karaibów owoc zawiera też jakże cenną papainę. Ten enzym rozkłada białko, pobudza trawienie i usuwa z jelit zalegające substancje odpadowe. Papaja jest dla układu pokarmowego niczym anielski balsam. Polecana jest osobom, które cierpią na zespół jelita wrażliwego, biegunki i zaparcia.

Owoce papai zawierają ponadto dużo przeciwutleniaczy, wzmacniają odporność i działają przeciwzapalnie. Agnieszka Cegielska w książce "Naturalnie 2" akcentuje jeszcze jedną kwestię. "Papaja to prawdziwy sojusznik w walce o zatrzymanie rozwoju komórek nowotworowych, dzięki wyjątkowemu połączeniu trzech najważniejszych przeciwutleniaczy: beta-karotenu – z którego powstaje witamina A, witaminy C oraz E. Papaję można uznać za owoc nr 1 w profilaktyce raka piersi" – pisze dziennikarka, której domeną jest zdrowy styl życia. Cegielska do jedzenia papai zachęca też panów. Owoc ten zawiera dużo argininy, aminokwasu, który wspiera męską płodność.

Co więcej, papaja bogata jest w enzymy pomocne w regeneracji ciała. Nabierają one znaczenia przy gojeniu się ran i blizn. Składniki papai wykazują też działanie odmładzające. Dlatego te owoce znajdują zastosowanie w kosmetyce.