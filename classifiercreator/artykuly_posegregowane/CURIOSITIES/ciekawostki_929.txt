W lipcu książę William i księżna Kate złożą wizytę w Polsce. "Polska para prezydencka z przyjemnością przywita ich w naszym kraju w lipcu tego roku" - powiedział w piątek PAP prezydencki minister Krzysztof Szczerski.
      
            "Para prezydencka z radością przyjęła wiadomość o woli złożenia wizyty w Polsce przez Księcia i Księżną Cambridge. Księżna Kate i Książę William będą miłymi gośćmi w Polsce. Polska para prezydencka z przyjemnością przywita ich w naszym kraju w lipcu tego roku" - poinformował Szczerski.

"Wizytę tę odczytujemy jako potwierdzenie serdecznych więzi między naszymi krajami i narodami. Naszą intencją jest, by pobyt pary książęcej połączył elementy wizyty oficjalnej i czas prywatny obu par" - dodał prezydencki minister.

Pałac Kensington poinformował w piątek na Twitterze, że książę i księżna złożą oficjalną wizytę w Polsce i Niemczech w lipcu tego roku.

Książę Cambridge William jest drugim po swym ojcu księciu Walii Karolu w kolejce do brytyjskiego tronu.

William i Kate pobrali się w 2011 r.; para książęca ma dwójkę dzieci: George'a i Charlottę.