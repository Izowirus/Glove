epa03509945 Sun shine through London Eye while Houses of Parliament and Big Ben seen on the backround London, Britain, 15 December 2011.  EPA/KERIM OKTEN 
Dostawca: PAP/EPA. Archiwum PAP/EPA © 2016 / KERIM OKTEN
                                        

            Rekordowe 18,6 mln turystów z zagranicy odwiedziło w 2015 r. Londyn. To o 6,9 proc. więcej niż w 2014 r. - ogłosił w piątek brytyjski urząd statystyczny ONS. Zagranicznych gości do brytyjskiej metropolii przyciągnęły wyjątkowe wystawy i puchar świata w rugby.
      
            Liczba turystów odwiedzających Londyn rośnie od igrzysk olimpijskich z 2012 roku. W ubiegłym roku prawie dwie trzecie zagranicznych gości stanowili Europejczycy. Turyści z zagranicy zostawili w londyńskich hotelach, restauracjach, teatrach i atrakcjach turystycznych łącznie 11,9 mld funtów.

Wśród powodów rosnącego zainteresowania turystów Londynem firma zajmująca się promocją brytyjskiej stolicy London & Partners wymienia m.in. wyjątkowe wystawy, które zorganizowano w ub.r., np. wystawę w Science Museum dotyczącą początków ery kosmicznej, na której zaprezentowano m.in. rosyjskie statki kosmiczne czy retrospektywę prac projektanta mody Alexandra McQueena w Victoria and Albert Museum. Ponadto w 2015 roku w Londynie rozegrano liczne mecze w ramach pucharu świata w rugby.

"To fantastyczne, że coraz więcej osób decyduje się na wizytę w Londynie, by zobaczyć najlepsze co nasza stolica i Zjednoczone Królestwo mają do zaoferowania" - napisał w komunikacie nowy burmistrz Londynu Sadiq Khan.

"Obiecuję, że będę robić wszystko co możliwe, by wspierać branżę turystyczną i by Londyn wciąż był priorytetowym wyborem dla odwiedzających" - dodał.

Według London & Partners z branżą tą w mieście bezpośrednio i pośrednio związanych jest 700 tys. miejsc pracy.

Jak ocenił szef London & Partners Gordon Innes, "miliony ludzi przyjeżdżają do Londynu, gdyż miasto to jest niepowtarzalną mieszanką kultury, sztuki, muzyki, teatrów, restauracji i imprez na dużą skalę". Przewiduje on, że w najbliższych latach liczba zagranicznych i brytyjskich turystów w Londynie nadal będzie rosnąć.

Także w skali całego Zjednoczonego Królestwa w ub. roku odnotowano 5-procentowy wzrost liczby zagranicznych gości; kraj odwiedziło wówczas 36,1 mln turystów z zagranicy.