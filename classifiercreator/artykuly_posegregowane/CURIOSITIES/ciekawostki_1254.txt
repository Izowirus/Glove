Gdańsk, 02.06.2016. Największy w tej chwili kontenerowiec na świecie MSC Maya wpływa po raz pierwszy do terminalu kontenerowego DCT Gdańsk, 2 bm. Statek ma 396 metrów długości i 59 szerokości i zabiera ładunek ponad 19 tys. TEU, a jego pokład jest wielkości czterech boisk piłkarskich. Kontenerowiec obsługuje Silk między Europą i Azją, łącząc Gdańsk z Yantian w 32 dni. (aw/zuz) PAP/Adam Warżawa PAP © 2016 / Adam Warżawa
                                        

            Do terminalu kontenerowego DCT Gdańsk wpłynął największy kontenerowiec na świecie – MSC Maya. Jednostka ma 396 metrów długości, jej zanurzenie wynosi 16 metrów, a na pokład może zabrać 19 224 TEU, czyli standardowych, 20-stopowych kontenerów.
      
            Statek należy do armatora MSC i w czwartek po południu po raz pierwszy zacumował w porcie w Gdańsku. MSC Maya obsługuje serwis Silk między Azją a Europą, łącząc Gdańsk i Yantian.

Kontenerowiec przypłynął w ramach cotygodniowego połączenia oceanicznego aliansu 2M (Maersk Line, MSC). Dotąd to połączenie z Dalekim Wschodem realizowane było statkami Maersk Line. Wraz z pierwszym zawinięciem statku Maya, flota MSC dołącza do współdzielonego przez dwóch armatorów serwisu, który regularnie pływa do terminalu DCT Gdańsk.

Jak poinformowała Katarzyna Ząbkiewicz z DCT (Deepwater Container Terminal), w weekend z jednostki zostanie rozładowane i załadowane ok. 10 tys. TEU. Statek wypłynie z Gdańska w niedzielę wieczorem lub w poniedziałek rano. Maya ma przypływać do Gdańska średnio co dwa miesiące.

Kontenerowiec został zbudowany w 2015 roku przez Deawoo Shipbuilding and Marine Engineering (DSME) w Okpo w Południowej Korei i pływa pod panamską banderą. Maya to bliźniacza jednostka MSC Oscar, który wybudowany został rok wcześniej. Zgodnie z rodzinną tradycją MSC, kontenerowiec został nazwany imieniem córki prezesa Grupy MSC, Diego Aponte.

Pod koniec roku w DCT do użytku ma być oddany nowy terminal kontenerowy T2. Miesiąc temu do Gdańska dotarły pierwsze suwnice zamówione do obsługi terminalu. Dzięki rozbudowie DCT w porcie w Gdańsku podwoi swoją zdolność przeładunkową z obecnych 1,5 mln do 3 mln TEU rocznie (TEU - pojemność standardowego 20-stopowego kontenera - PAP). Całkowity koszt inwestycji to ok. 200 mln euro.

Właścicielem DCT jest spółka zarejestrowana w Polsce, która w większości należy do Global Infrastructure Fund II, funduszu zarządzanego przez Macquarie Group of Companies, z siedzibą główną w Australii.

Pierwsza jednostka została przyjęta przez DCT Gdańsk w czerwcu 2007 r. W 2013 r. w DCT po raz pierwszy przeładowano ponad 1 mln TEU, dzięki czemu Gdańsk znalazł się w setce największych terminali kontenerowych świata. W 2015 r. w DCT Gdańsk przeładowano 1 mln 91 tys. TEU.