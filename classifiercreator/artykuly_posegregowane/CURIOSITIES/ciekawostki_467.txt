PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
          
  


  
            W Gdańskim Ogrodzie Zoologicznym przyszły na świat cztery lwiątka - trzy samce i jedna samica. Gdańskie stadko lwów angolskich powiększyło się w ten sposób do dziesięciu osobników.
      
            O nowym przychówku Gdańskiego Ogrodu Zoologicznego poinformowała w czwartek jego rzeczniczka prasowa Emilia Salach. Wyjaśniła, że cztery małe lwy angolskie - trzy samce i jedna samica - to potomstwo lwów noszących imiona Arco i Tschibinda.

Salach dodała, że lwiątka przyszły na świat pod koniec ubiegłego roku, a lwica Tschibinda "dzielnie zniosła poród i bez problemu zaakceptowała młode, którymi się teraz samodzielnie opiekuje". "Młode piją mleko matki, są oddzielone od stada, co gwarantuje bezpieczne dorastanie maluchów" - zaznaczyła w informacji Salach.

Dodała, że - wraz z czworgiem lwiątek - gdańska lwia rodzina liczy obecnie 10 osobników, w tym pięć samców i pięć samic. Najmłodsze zwierzęta nie mają jeszcze imion, a pozostałe to samce Arco i Aion oraz samice - Berghi, Tschibinda, Tola i Freja.

Lwy angolskie zamieszkały w gdańskim zoo w 2014 r., a przyjechały z Portugalii oraz Francji. Dyrekcja ogrodu postanowiła odnowić lwie stado po 21 latach przerwy. Wcześniej w gdańskim zoo lwy można było oglądać po raz ostatni w 1993 r. Ogród zrezygnował z tych zwierząt, bo nie miał dla nich odpowiednich warunków.

W 2014 roku w zoo zakończono budowę liczącej ok. 550 m kw. lwiarni i ponad 1,5-hektaroego wybiegu, na terenie którego - oprócz oczka wodnego, które pełni funkcję wodopoju - rozlokowano też potężne głazy i konary drzew. Zwierzęta oddzielają od zwiedzających szyby. Z myślą o gościach ogrodu jego gospodarze zbudowali też na obrzeżach wybiegu platformy widokowe.

Jak poinformowała Salach, lwy angolskie zamieszkują południowo-zachodnią Afrykę. "Podobnie jak inne podgatunki lwów, polują głównie na duże zwierzęta, takie jak zebry, gnu, antylopy czy guźce" - wyjaśniła. Dodała, że - odmiennie od innych przedstawicieli kotowatych - lwy są zwierzętami społecznymi: żyją w stadach liczących do 30 osobników, tylko nieliczne samce żyją samotnie.

"Dominujący w stadzie samiec odpowiedzialny jest za nadzór i obronę swego terytorium. Polują głównie samice, stosując taktykę zespołową. Większość czasu w ciągu doby, nawet do 20 godzin, zwierzęta te przeznaczają na odpoczynek" - poinformowała Salach, dodając, że ciąża u lwów trwa około 110 dni, a samica rodzi od 2 do 6 młodych, które stają się samodzielne w wieku 16 miesięcy. Lwy żyją do 12 lat w naturze, a w ogrodach zoologicznych - do 25 lat.

Lew jest dla Gdańska symbolem szczególnym, bo jego postać pojawia się m.in. w herbie miasta i była - oraz nadal jest - wykorzystywana m.in. w miejscowej architekturze i malarstwie.

Powstałe w 1954 roku ZOO w Gdańsku-Oliwie zajmuje ok. 125 hektarów, na zalesionym terenie Trójmiejskiego Parku Krajobrazowego. W ogrodzie żyje ponad tysiąc zwierząt będących przedstawicielami około 180 różnych gatunków ssaków, ptaków, gadów, płazów i ryb. Placówkę odwiedza rocznie kilkaset tysięcy osób.