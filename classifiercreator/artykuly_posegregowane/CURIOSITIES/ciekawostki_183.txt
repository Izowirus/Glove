W Europie przybywa boisk piłkarskich ze sztuczną trawą, bazującą na nawierzchni... korkowej. Po naturalnym tworzywie, o wysokiej przyczepności dla piłkarskich korków, biegają już m.in. zawodnicy Borussii Dortmund oraz Sportingu Braga.
      
            Wykonywane przez Portugalczyków boiska z korka testowane były przed ponad pięcioma laty w Belgii. Z czasem nawierzchnia imitująca trawę zaczęła się pojawiać na treningowych obiektach zespołów w sąsiednich krajach: Holandii, Francji, a także w Niemczech.

Jednym z popularnych systemów korkowej nawierzchni na boiska jest opracowany przez Portugalczyków Corkfield. Jego współtwórca Miguel Ribeiro, który sam w przeszłości wyczynowo grał w piłkę, wskazuje, że sztuczna korkowa trawa jest lepsza od syntetycznej nawierzchni z powodu swoich naturalnych właściwości.

"Przede wszystkim korkowy granulat jest produktem antyalergicznym. Jest bardziej przyjazny ludzkiej skórze niż wciąż powszechny na boiskach granulat ze zmielonych opon samochodowych" - powiedział Ribeiro, zaznaczając, że na murawie takiej trenują już m.in. Borussia Dortmund i Sporting Braga.

Portugalski ekspert przypomniał, że zastosowane na boisku granulatu korkowego zmniejsza o połowę temperaturę podłoża. "Poza tym przyczepność na korkowej nawierzchni jest bliższa naturalnym warunkom, a upadek nie naraża na tak poważne otarcia, jak w przypadku nawierzchni syntetycznej" - dodał.

Portugalia jest największym na świecie wytwórcą korka. Z kraju tego pochodzi 55 proc. surowca trafiającego na międzynarodowe rynki. Większość oferty przejmowana jest jednak przez przemysł winiarski.

Z roku na rok przybywa produktów wyrabianych z korka. Poza galanterią i odzieżą z materiału tego przygotowywana jest już także zastawa stołowa oraz deski kucharskie. W ostatnich latach na rynku przybyło również desek surfingowych wykonanych z korka. Ich twórcy podkreślają, że zaletą materiału jest wytrzymałość, przy jednoczesnej elastyczności, a także odporności na wodę.

Szacuje się, że co roku poza granicę Portugalii sprzedawane są artykuły z korka o łącznej wartości około 1 mln euro. Najwięcej z nich trafia do Francji, USA, Hiszpanii oraz Włoch.