PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
            
        

        
        PAP/Adam Warżawa
      
          
  


  
            Ponad kilometr torów, dziesiątki lokomotyw i setki wagonów poruszających się między stacjami, a po drodze mijających fabryki, farmy, lasy, jeziora – to makieta kolejowa, którą od piątku można podziwiać na Stadionie Energa Gdańsk.
      
            Organizatorzy przedsięwzięcia zapewniają, że prezentowana w Gdańsku makieta jest największą tego typu mobilną instalacją kolejową w Polsce i jedną z największych w Europie.

Jak poinformowała PAP Life Beata Lewandowska z firmy Makieta City, plansza liczy około 650 metrów kwadratowych powierzchni, a ulokowane na niej obiekty wykonano w - obowiązującej w świecie modelarskim, skali 1:87.

Po ponad kilometrze torów ułożonych na makiecie porusza się około 40 lokomotyw i setki wagonów, które mijają się na 150 rozjazdach. Pociągi poruszają się pomiędzy stacjami kolejowymi różnej wielkości, rampami przeładunkowymi, farmami, fabrykami i zakładami przemysłowymi.

„Wszystkie elementy makiety – poza kablami czy np. torami, wykonane zostały ręcznie przez grupę pasjonatów” – zapewniła w rozmowie z PAP Life Lewandowska wyjaśniając, że prace nad makietą trwały około pół roku.

Nadając kształt makiecie jej budowniczowie inspirowali się pagórkowatym terenem Dolnego Śląska. Wśród wzgórz umieszczono jeziora i lasy, ale też figurki przedstawiające np. wędkarzy, rolników, przechodniów itp.

„Dzieciom szczególnie podobają się pewne elementy makiety, które mogą samodzielnie uruchomić - np. wesołe miasteczko, wiatrak czy figurki wykonujące różne czynności” – powiedziała PAP Lewandowska.

Dodała, że w czasie pobytu makiety w Gdańsku lokalna grupa miłośników kolei i modelarstwa kolejowego nosząca nazwę „Nostalgia za parą” prowadzić będzie w weekendy „kursy na maszynistę”. Takie szkolenie umożliwi wszystkim chętnym samodzielne poprowadzenie pociągu po makiecie.

Makieta kolejowa prezentowana będzie na gdańskim stadionie do 28 sierpnia. Można ją będzie oglądać codziennie od godz. 10 do godz. 20. Koszt jednego biletu dla osoby dorosłej to 20 zł, a dla dziecka – 17 zł.