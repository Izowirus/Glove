Pep Guardiola, trener Manchesteru City, uruchamia w Wielkiej Brytanii swoją pierwszą restaurację. Obiekt, który niebawem ruszy w Manchesterze, będzie serwował potrawy z rodzinnych stron piłkarskiego szkoleniowca - Katalonii.
      
            Nowy lokal będzie prowadzony przez wspólników-przyjaciół Guardioli. Wśród nich jest były dyrektor sportowy FC Barcelona Aitor Beguiristain, obecny dyrektor wykonawczy Manchesteru City Ferran Soriano, a także Paco Perez. Największą sławą kulinarną w tym towarzystwie jest ten ostatni.

To od Pereza, posiadacza dwóch prestiżowych gwiazdek Michelin, przyznawanych w dowód uznania szefom kuchni, uzależniona będzie oferta nowego lokalu.

Słynny gastronom już zadeklarował, że w restauracji Guardioli oferowane będą typowe dania kuchni katalońskiej. Do najsłynniejszych należą crema catalana, escudella, sarsuela de peix czy deserowy turron.

W nowej restauracji o nazwie Tast, która będzie niejako formą promowania Katalonii, znajdzie się miejsce dla łącznej grupy 120 konsumentów.

Na początku marca Angielska Federacja Piłkarska nałożyła na Guardiolę 20 tys. franków kary za noszenie żółtej wstążki na ubraniu. Symbol ten jest wyrazem solidarności z osadzonymi w madryckich więzieniach od ubiegłorocznej jesieni separatystycznymi politykami z Katalonii.

47-letni trener zadeklarował już, że nie zamierza zrezygnować z promowania idei oderwania się Katalonii od Hiszpanii symboliczną wstążeczką.

Pod koniec lutego samolot, którym Guardiola wraz z rodziną przyleciał do Katalonii z Manchesteru został poddany szczegółowej rewizji. Hiszpańska żandarmeria szukała w nim byłego premiera regionu Carlesa Puigdemonta.

Nie tylko Pep Guardiola jest zadeklarowanym zwolennikiem odłączenia się Katalonii od Hiszpanii. Podobne zdanie w tej sprawie ma też jego siostra, Francesca.

To właśnie siostra Guardioli jesienią ub.r. została mianowana na stanowisko szefowej przedstawicielstwa Katalonii w Danii. Piastowała tę funkcję do czasu przejęcia pod koniec października przez Madryt pełnej kontroli nad tym regionem Hiszpanii.