Łoniów (woj. świętokrzyskie), 17.08.2017. Drzewa jabłoni przed zbiorami w sadzie w okolicach Łoniowa, 17 bm. W świętokrzyskich sadach panuje klęska nieurodzaju, spowodowana m.in. wiosennymi przymrozkami i opadami gradu. Według danych Świętokrzyskiego Ośrodka Doradztwa Rolniczego straty w regionie przekroczyły już 220 mln zł. Według danych GUS tak małych zbiorów brzoskwiń, moreli, wiśni, czereśni i śliwek nie było od 2010 roku - w porównaniu z poprzednim rokiem wyniosły one tylko 3-5% normalnych zbiorów. Rolnicy, którzy ponieśli największe straty będą mogli liczyć na pomoc rządową i z Unii Europejskiej. (nlat) PAP/Piotr Polak PAP © 2017 / Piotr Polak
                                        

            Ponad dwa tysiące sadzonek drzew tradycyjnych gatunków - m.in. jarzębin,  śliw, czereśni - trafi do opolskich gmin. Akcja jest upamiętnieniem 20 lecia programu Odnowa Wsi.
      
            Sadzonki drzew zakupione przez samorząd województwa to gatunki tradycyjnie sadzone na Śląsku. Jarzębiny, śliwy, morwy, głogi, czereśnie, bzy lilaki ozdobią drogi i przestrzeń publiczną. Powstaną także modelowe sady ze starymi odmianami drzew owocowych. Ponad sto drzew będzie bezpośrednim upamiętnieniem 20-lecia wprowadzenia na terenie województwa programu Odnowa Wsi.

"Akcja jest częścią projektu pn. “Bioróżnorodność Opolszczyzny - skarbem dziedzictwa przyrodniczego”. Do końca października opolskie gminy i powiaty otrzymają sadzonki drzew i krzewów do zakładania modelowych sadów oraz zadrzewień przydrożnych. W rezultacie w regionie powstanie ponad 12 km nowych zadrzewień przydrożnych. Do projektu zgłosiły się 24 miejscowości z 23 gmin" - wyjaśnia Violetta Ruszczewska z urzędu marszałkowskiego w Opolu.

Kolejne przedsięwzięcie dotyczy sadów owocowych z tradycyjnymi drzewami, jakie często kojarzą się z dzieciństwem współczesnych mieszkańców regionu. W tym roku do projektu zakładania sadów zgłosiło się 18 miejscowości z 16 opolskich gmin, w których posadzonych zostanie 270 drzewek owocowych. Będą to m.in. jabłonie grafsztynek prawdziwy, książę Albert Pruski i oliwka żółta, czereśnie Bϋttnera czerwona, Schneidera późna i vega, grusza konferencyjna, klapsa i bonkreta Williamsa; śliwa węgierka zwykła, renkloda ulena, królowa Wiktoria, wiśnia łutówka i gubeńska oraz pigwa gruszkowa.

Dodatkowo 128 opolskich sołectw wyraziło chęć upamiętnienia jubileuszu 20-lecia programu Odnowy Wsi i z tej okazji zasadzą ponad trzymetrowe, już kilkuletnie drzewa. Będą to dęby, lipy, klony i buki. Łącznie w 2017 r. w ramach projektu “Bioróżnorodność Opolszczyzny - skarbem dziedzictwa przyrodniczego” nasadzonych zostanie blisko 2 500 drzew i krzewów, co według założeń projektu, przyczyni się do ochrony opolskiej bioróżnorodności, przywracania tradycyjnego sadownictwa oraz ochrony przed zanieczyszczeniem środowiska, hałasem, wiatrem i śniegiem we wsiach, miastach i na szlakach komunikacyjnych pomiędzy nimi.