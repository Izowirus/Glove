Zakopane, 2006-06-25. Wypas owiec w Tatrach, na Rusinowej Polanie. Na zdj.: baca Stanisław Rychtarczyk, od lat prowadzący kulturowy wypas owiec, ze swoim stadem owiec.
gm/hm
PAP/Grzegorz Momot PAP © 2017 / Grzegorz Momot
                                        

            33 baców i 25 juhasów kończy kurs przygotowujący do pracy na podhalańskich halach. Po wakacjach uczniów czeka jeszcze egzamin zawodowy. Ci, którzy go zdadzą, rozpoczną jesienią pracę na halach.
      
            Przyszli bacowie i juhasi ukończyli już część teoretyczną kursu zorganizowanego przez Małopolską Szkołę Gościnności w Myślenicach, a sfinansowanego przez samorząd województwa małopolskiego. Teraz trwa część praktyczna na góralskich halach.

Do bezpłatnego kursu zgłosiło się 121 osób z różnych zakątków Polski, w tym pracownicy umysłowi z Warszawy; napłynęły też kandydatury z zagranicy - Rumunii i Wielkiej Brytanii. Do udziału w zajęciach zakwalifikowano blisko połowę z nich.

„Kurs pasterski jest nam dzisiaj potrzebny, po to, aby pokazać, co jest siłą, fundamentem kultury góralskiej" - powiedział Andrzej Gąsienica-Makowski, doradca marszałka Małopolski ds. współpracy w obszarze Karpat.

Kurs na czeladnika juhasa obejmuje 42 godziny teorii i 160 godzin zajęć praktycznych na bacówce w sezonie wypasów. Kurs juhaski ma nie tylko przeszkolić kandydata do pracy z owcami, ale przygotować do roli bacy. Kurs bacowski jest skierowany do już doświadczonych baców, chcących potwierdzić swoje umiejętności certyfikatem.

W pasterską pracę wpisana jest bardzo wczesna pobudka, samotne przebywanie przez wiele miesięcy na halach, bez względu na pogodę, nieustanna czujność, a także troska o stado, dojenie, pielęgnowanie i strzyżenie owiec. Bacowie zajmują się także produkcją owczych serów.

Samorząd województwa małopolskiego zainicjował kurs, by wspierać ginące zawody.