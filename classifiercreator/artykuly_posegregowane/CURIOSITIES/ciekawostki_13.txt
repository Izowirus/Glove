Atmosfera świąt udziela się każdemu. Wokalista Radiohead zaśpiewał podczas koncertu grupy w USA kolędę "Cicha noc".
      
            Thom Yorke, wokalista Radiohead, poczuł świąteczną atmosferę i podczas koncertu postanowił zaśpiewać kolędę.

Fani, którzy pojawili się na występie lidera Radiohead w Las Vegas, usłyszeli na żywo "Silent Night". Nie była to jednak do końca klasyczna kolęda, bowiem Thom Yorke połączył ją z utworem "Reckoner" Radiohead. Zapis występu w sieci w ciągu dwóch dni obejrzało już 70 tys. fanów.

Thom Yorke ostatnio nagrał muzykę do nowej wersji horroru "Suspiria". Dzieło ukazało się w październiku 2018 roku. Artysta ma ponadto na koncie dwa solowe krążki - "The Eraser" (2006) i "Tomorrow's Modern Boxes" (2014).

Radiohead to jedna z bardziej wpływowych rockowych grup ostatnich lat. Zespół chętnie wzbogaca swe brzmienie i eksperymentuje. Za kluczowe dzieła w ich dorobku uważa się "OK Computer" (1997) i "Kid A" (2000), obydwa wyróżnione Grammy.

Płyty Anglików rozeszły się w nakładzie 30 milionów egzemplarzy.