Wrocław, 10.11.2016. We wrocławskim Przejściu Słodowym odsłonięto monumentalny, wielkoformatowy Międzynarodowy Mural Ceramiczny, 10 bm. Kuratorki projektu, Katarzyna Koczyńska-Kielan i Joanna Teper z wrocławskiej Akademii Sztuk Pięknych im. E. Gepperta, zaprosiły do wspólnej realizacji muralu 262 artystów z 34 krajów. Mural, o wymiarach 18x2,1m wykonany w całości z unikatowych kafli, dedykowany jest miastu w roku sprawowania tytułu Europejskiej Stolicy Kultury. (sko) PAP/Maciej Kulczyński PAP © 2016 / Maciej Kulczyński
                                        

            Mural o powierzchni niemal 40 metrów kwadratowych ułożony z ceramicznych kafli wykonanych przez artystów z 34 krajów świata odsłonięto w czwartek we Wrocławiu. Ma on upamiętniać sprawowanie przez metropolię tytułu Europejskiej Stolicy Kultury 2016.
      
            Mural powstał w przejściu podziemnym na Placu Dominikańskim. Rektor wrocławskiej Akademii Sztuk Pięknych prof. Piotr Kielan podkreślił podczas uroczystości odsłonięcia muralu, że dzieło to upamiętnia z jednej strony sprawowanie przez stolicę Dolnego Śląska tytułu Europejskiej Stolicy Kultury, z drugiej zaś 70. lecie Akademii Sztuk Pięknych we Wrocławiu.

Idea powstania muralu zrodziła się w 2014 r. "Chcieliśmy przypomnieć wrocławianom, że w tym mieście działa jedyny w Polsce wydział ceramiki i szkła na wyższych uczelniach." - powiedziała jedna z kuratorek przedsięwzięcia Katarzyna Koczyńska-Kielan.

Na prośbę o wykonanie kafli do wrocławskiego muralu odpowiedziało 262 artystów z 34 krajów z 48 uczelni artystycznych, w tym z 8 z Polski. "Fragmenty muralu stworzyli artyści z całego świata - od Brazylii i Kuby przez Europę, Izrael, Iran, Koreę Południową, Chiny, Japonię czy Indie i Turcję. Ci artyści oderwali się od swoich działań artystycznych i przysłali na swój koszt swoje dzieła sztuki, dając je za darmo Wrocławiowi. My zaś stworzyliśmy ramy projektu układając kompozycję z nadesłanych kafli" - wyjaśniła Koczyńska-Kielan.

W kompozycję wpisano zwroty powitalne w 15 językach. Mural ma niemal 40 m. kw. powierzchni. „Oprócz walorów estetycznych, ma ogromne znaczenie edukacyjne – jako realizacja w tworzywie ceramicznym pozwala odbiorcom poznać różnorodne metody kształtowania ceramiki oraz techniki jej zdobienia, zarówno te popularne, jak i unikatowe, charakterystyczne dla określonego regionu świata” - podkreśliła Joanna Teper, druga z kuratorek tego projektu.