PAP/EPA/ETIENNE LAURENT 
                                        

            Od efektownych mini sukienek projektu Balmain czy Isabel Marant, aż po dyskotekową marynarkę z pokazu Toma Forda - srebro w różnych wcieleniach zdominowało wybiegi. I ma szanse zdominować nasze garderoby.
      
            Projektanci postawili w tym sezonie na wyrazistość i maksymalizm. Nie stronili od neonowych kolorów, brawurowo zestawiali ubrania i akcesoria pokryte kontrastującymi wzorami. Jednym z wiodących trendów tej jesieni okazało się także srebro – i to bynajmniej nie pod postacią dyskretnego dodatku do stonowanych strojów, ale odważnych total looków lub wierzchnich okryć.

Co zgoła oczywiste, idealnie nadaje się ono na tzw. wielkie wyjścia. Doskonale sprawdzi się tu srebrna sukienka – zarówno w wersji mini, rodem z pokazów Balmain, Isabel Marant i Alexandra Wanga, jak i pod postacią sięgającej ziemi sukni nawiązującej do propozycji z wybiegów Gucci i Erdem. Gdy zechcemy dodać sobie blasku, efektowna srebrzysta kreacja z pewnością nam w tym pomoże.

Designerzy pokochali srebro na tyle mocno, że sugerują nosić je także solo – jak choćby Tom Ford, który ekstrawagancki, połyskujący żakiet z poduszkami w stylu lat 80. zestawił ze srebrnymi leginsami. Na co dzień warto jednak stonować nieco strój, przełamując srebro innymi kolorami, np. klasyczną czernią, co proponuje Dolce & Gabbana czy też zimnymi odcieniami niebieskiego, co dostrzegliśmy u słynącej z elegancji marki Dior.

Miłośniczki minimalizmu mogą ograniczyć się do akcesoriów lub postawić na jeden wyrazisty akcent w postaci srebrnego okrycia – np. płaszcza lub marynarki. W ten sposób dodamy każdej, nawet najbardziej zachowawczej, jesiennej stylizacji odrobinę pożądanego blasku. W tym sezonie żegnamy, więc złotą biżuterię i rozmaite ozdoby w tym kolorze na rzecz nowoczesnego i charyzmatycznego srebra.