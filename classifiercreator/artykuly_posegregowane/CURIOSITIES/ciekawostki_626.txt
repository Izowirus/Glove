Łódź, 08.08.2015. Lemur wari  z łódzkiego ogrodu zoologicznego zjada mrożone owoce, 8 bm. Niektóre zwierzęta w zoo w związku z dużymi upałami, karmione są żywnością zatopioną w bryłach lodu. (soa) PAP/Grzegorz Michałowski Archiwum PAP © 2017 / Grzegorz Michałowski
                                        

            Samiec lemura wari z łódzkiego ogrodu zoologicznego weźmie udział w programie hodowlanym ratującym zagrożony gatunek. Zwierzę zamieszka w Malagasy ZOO na Madagaskarze.
      
            Jak informuje PAP Life rzeczniczka łódzkiego zoo to właśnie na Madagaskarze powstał program hodowlany mający na celu ratowanie lemurów wari. Łódzki samiec o imieniu Eco stworzy parę z samicą z Wuppertalu (Niemcy). Zwierzęta zostały dobrane tak, by ich potomstwo odznaczało się najwyższą czystością genetyczną.

"Cieszy fakt, że zwierzęta urodzone w łódzkim zoo są cennymi osobnikami, które stanowią podstawę do odbudowywania populacji zagrożonych gatunków" - mówi.

Przypomina, że Eco urodził się w Łodzi w kwietniu 2013 roku. Obecnie mieszka ze swoją matką i siostrą.

Lemur wyjedzie w grudniu do ogrodu zoologicznego w Paryżu na kwarantannę, a stamtąd na wiosnę przyszłego roku, przed porą deszczową na Madagaskarze, zostanie wysłany razem ze swoją przyszłą partnerką do Malagasy ZOO.

Po wyjeździe Eco, w przyszłym roku, do Łodzi ma przyjechać nowy samiec, by wraz z dwoma samicami stworzyć nową grupę hodowlaną.