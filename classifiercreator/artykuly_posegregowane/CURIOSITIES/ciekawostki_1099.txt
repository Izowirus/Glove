Amatorzy i profesjonaliści mogą wziąć udział w konkursie na najlepsze nocne zdjęcia z odbywającego się w najbliższy weekend festiwalu światła - 6. Light.Move.Festival w Łodzi. To największa tego typu impreza w Polsce.
      


6. edycja Light.Move.Festival rusza już w najbliższy piątek. To największy w Polsce festiwal światła, który przez trzy październikowe wieczory rozświetla kolorami łódzkie Śródmieście. W tej edycji w centrum Łodzi rozbłyśnie 55 zabytkowych kamienic, w pasażach i parkach miejskich powstanie 25 gigantycznych instalacji artystycznych, a na fasadach kościołów i muzeów zostanie wyświetlonych 5 mappingów 2D/3D.

Każdego roku zarówno łodzianie, jak i turyści robią podczas festiwalu tysiące zdjęć, aby uwiecznić nowe oblicze miasta. W tym roku po raz pierwszy zorganizowany zostanie konkurs fotograficzny - Light.Move. Photograph 2016 „Odkrywanie światłem” – na najlepsze zdjęcia nocne podkreślające architekturę miasta.

W konkursie mogą brać udział zarówno amatorzy, jak i profesjonaliści. Obróbka zdjęć może polegać jedynie na globalnych zmianach: jasności, kontrastu, balansu bieli kolorów itp. Zdjęcia będące fotomontażami nie będą brane pod uwagę przez jury.

"Przez pięć edycji dostaliśmy mnóstwo fotografii, które zrobili sami uczestnicy w trakcie festiwalu. Byli zachwyceni, jak miasto może wyglądać nocą. Uznaliśmy, że niektóre z nich mogłyby stać się częścią ekspozycji niejednej galerii sztuki" - mówi Beata Konieczniak, pomysłodawca Light.Move.Festival.



Regulamin konkursu można znaleźć na stronie internetowej festiwalu (www.lmf.com.pl).