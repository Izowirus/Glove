Czekoladowe suknie albo czekoladowe sushi, czy czekoladki z sake. Na paryskim salonie „Salon du Chocolat” nie brak zaskakujących atrakcji.

      
            W Paryżu trwa “najsłodszy weekend roku”, jak nazywają media coroczny Salon Czekolady (Salon du Chocolat), pełną atrakcji imprezę handlowo-wystawową, na którą zjechało się ponad 200 wystawców z całego świata, i którą odwiedzi ponad sto tysięcy miłośników najszlachetniejszej słodyczy.

Główną atrakcją galowego wieczoru otwarcia była defilada czekoladowej mody. Piękne i znane we Francji modelki prezentowały stroje stworzone przez projektantów mody i producentów czekolady. Te pokazy odbywać się będą codziennie o godz. 17.

Czekolada jest przecież przede wszystkim do jedzenia. I jeść ją można bez obaw (choć i bez przesady). A to dlatego, że kostka dobrej czekolady nie tylko poprawia humor. Dobrze robi muskulaturze i pomaga arteriom, gdyż – organizatorzy powołują się na słynnego francuskiego kardiologa prof. Christiana Cabrola – są w niej tylko „dobre tłuszcze”, niezawierające „złego” cholesterolu.

Pewnym problemem może być cukier, ale za sprawą mody i troski o zdrowie czekolada staje się słodyczą coraz mniej słodzoną. I to nie dzięki sztucznym słodzikom, ale dlatego, że coraz częściej tabliczki zawierają 70, 75 80, a nawet 90 proc. kakao.

I wciąż, za pierwszym krytykiem gastronomicznym, Grimod de la Reyniere (1758-1838), powtórzyć można, że „kakao nie tylko wzmacnia i powoduje przybieranie wagi, ale wraz ze zdrowiem przywraca świeżość. Jest więc niby woda ze źródła wiecznej młodości”.Czekolada nie musi być produktem deserowym. Na pokazach kulinarnych, towarzyszących Salonowi Czekolady, zademonstrowano niegdyś kaczkę w czekoladzie. W wykonaniu trójgwiazdkowego (gwiazdki Michelina) szefa była to swoista ewolucja meksykańskiego kurczaka w czekoladowym sosie.

Prawdziwe nowości odnaleźć można w części salonu zatytułowanej „Japanese Experience” (doświadczenie japońskie), gdzie zaskakują nigdy niewidziane połączenia, jak choćby sushi z czekoladą. Interesujące są również czekoladki z japońską whisky oraz sake, z herbatą matcha i z juzu.

Nowością organizacyjną jest „Salon Czekolady dla Juniorów”. Polega on na „pracowniach budzenia smaku”, prowadzonych przez wielkich cukierników i znanych szefów. Są tam gry video czy halloweenowe zabawy. Wszystko o smaku czekoladowym.

Najbardziej podniecającą degustacją wieczoru było zapewne próbowanie wenezuelskiej „chuao” – nadzwyczaj rzadkiej czekolady z najwykwintniejszej odmiany kakao, jaką jest „criollo”. Roczna produkcja „chuao” nie przekracza dwudziestu ton, a to, że położyły na niej łapę „boliwaryjskie” władze Wenezueli, jeszcze bardziej utrudnia zaopatrzenie.

Dotychczas pierwszego wieczoru, który dostępny był tylko dla VIP-ów, zawodowców i dziennikarzy, próbować można było praktycznie wszystkiego i ile się chciało. W czwartek trudno było się dopchać do stoisk prowadzących degustację. A to dlatego, że w tym roku organizatorzy postanowili sprzedać na otwarcie 3000 biletów po podwójnej cenie. Dochód przeznaczony jest dla stowarzyszenia „Mecenat Kardiochirurgii”, które środki przekaże na operowanie dzieci.

Z Paryża Ludwik Lewin