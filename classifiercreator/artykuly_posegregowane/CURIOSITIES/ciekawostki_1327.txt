Visitors are playing computer games at the Gamescom trade fair in Cologne, Germany, 18 August 2010. Europe's largest trade fair for interactive games takes place from 18 to 22 August 2010. EPA/OLIVER BERG
 Archiwum PAP/EPA
                                        

            Milion użytkowników z całego świata zdobyła w ciągu trzech miesięcy istnienia stworzona nad Wisłą sieć społecznościowa Finspi. W Polsce wciąż mało kto o niej słyszał, ale społecznościówka w rekordowym tempie podbija Indonezję.
      
            „Większość projektów działa na poziomie lokalnym i często tam zostaje. My wybraliśmy inną drogę: wchodzimy na rynki, do których nasz projekt pasuje, gdzie są nasi użytkownicy. Indonezyjczycy spędzają więcej czasu w social mediach niż przed TV” - powiedział PAP Marcin Roszkowski z Finspi.

Jak przekonują twórcy projektu, jest to obecnie jedna z najszybciej rozwijających się sieci społecznościowych na świecie. Proponuje nowatorskie podejście do kwestii zawierania znajomości, ochrony danych osobowych, ale także liczby docierających do użytkownika, niepotrzebnych informacji. Sieć promowana jest jako rozwiązanie, które skupia się na rozrywce, stawia na anonimowość  i rzeczywiście pozwala poznawać osoby o podobnych zainteresowaniach z całego świata.

"Dotąd sieci społecznościowe pozwalały utrzymywać kontakt ze znajomymi, ale nie oszukujmy się, nie ze wszystkimi łączą nas wspólne zainteresowania. Finspi wprowadza nowatorskie rozwiązanie: to użytkownik decyduje o tym, co ma się wyświetlać na ekranie jego monitora. Koniec z tysiącem zbędnych informacji, które do dziś zalewały nasze tablice" – powiedział PAP Jack Mashtakov z Finspi.

Serwis pozwala użytkownikom na wymianę, przeglądanie i komentowanie każdego rodzaju treści w czasie rzeczywistym. Aktywne statusy informują o tym, co konkretny użytkownik robi w danym momencie, dzięki czemu każdy może do niego dołączyć – słuchając razem muzyki lub oglądając wspólnie film i komentując go na bieżąco.

Ponad pół miliona nowych użytkowników w ciągu miesiąca

„Stare sieci społecznościowe nie stanowią dla nas konkurencji. Finspi koncentruje się na rozrywce i poznawaniu nowych osób, które mają podobne pasje. Skupia się na tym, czego potrzebujemy, co nas interesuje, inspiruje oraz na poznawaniu nowych osób z całego świata o podobnych pasjach. Oferuje też interakcję w czasie rzeczywistym, czego nie mogą zaproponować stare serwisy” – powiedział PAP Marcin Roszkowski.

Rozwiązanie cieszy się sporym zainteresowaniem w świecie: w ciągu ostatniego miesiąca do nowego serwisu dołączyło ponad pół miliona użytkowników. Po oficjalnej prezentacji w Indonezji serwis zawojował tamtejszych internautów. 

„Zainteresowanie jest ogromne. Pierwsze indonezyjskie konta powstawały na początku lutego, a w trakcie ostatnich 14 dni liczba użytkowników w tym kraju wzrosła o 230 proc. Teraz jest na poziomie setek tysięcy kont. Indonezja to ponad 90 milionów internautów, z których prawie każdy posiada konto na serwisach społecznościowych i korzysta z kilku jednocześnie. Indonezyjczycy spędzają więcej czasu w social mediach niż przed TV” – powiedział Roszkowski.

Jak dodał, azjatyccy internauci korzystają głównie z urządzeń mobilnych.

„Ominęła ich zachodnia ewolucja technologiczna: od desktopa, przez laptopa do smartfona. W Azji ludzie naprawdę korzystają z urządzeń mobilnych: używają wielu aplikacji jednocześnie, nie martwiąc się o baterię w takim stopniu jak Europejczycy” - powiedział Roszkowski.

Twórcy sieci chcą ją promować także w Indiach, Pakistanie, Bangladeszu, Tajlandii, Malezji oraz w Stanach Zjednoczonych.