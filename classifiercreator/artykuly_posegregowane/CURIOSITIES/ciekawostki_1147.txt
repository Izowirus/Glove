Zabrze, 10.12.2015. Poziom św. Barbary - nowa trasa turystyczna zabytkowej kopalni Guido w Zabrzu, 10 bm. Trasę, otwartą na poziomie 170, będzie można zwiedzać od 11 grudnia. (ag/awol) PAP/Andrzej Grygiel Archiwum PAP © 2016 / Andrzej Grygiel
                                        

            Zabytkowa kopalnia Guido oraz Sztolnia Królowa Luiza w Zabrzu otrzymają w tym roku 3 mln zł dodatkowego wsparcia. Środki dla obiektów, zaliczanych do największych atrakcji turystycznych Szlaku Zabytków Techniki Woj. Śląskiego, wygospodarowało Ministerstwo Energii.
      
            "Zabytkowa kopalnia Guido to perła naszej turystyki, drugiej takiej nie ma na świecie. Zobowiązaliśmy się, że znajdziemy jej dodatkowe finansowanie. Dziś możemy powiedzieć: udało się, ku radości naszej, ale przede wszystkim tysięcy odwiedzających" – skomentował w poniedziałek wiceminister energii Grzegorz Tobiszowski.

Według poniedziałkowej informacji resortu, minister energii podpisał aneks do umowy o finansowaniu niektórych zadań zabytkowej kopalni Guido i Sztolni Królowa Luiza, umożliwiający przekazanie dodatkowych środków na utrzymanie i działalność obu obiektów.

W Ustawie budżetowej na 2016 r. przeznaczono na ten cel 3 mln zł. Dzięki oszczędnościom Ministerstwa Energii w pierwszym półroczu i odpowiednim przesunięciom środków z innych zadań wygospodarowano dodatkowe 3 mln zł. Tym samym łącznie wsparcie budżetowe dla górniczych zabytków sięgnie w tym roku 6 mln zł, nie licząc innych środków, z jakich korzysta zabytkowa kopalnia.

Zabrzańskie Muzeum Górnictwa Węglowego, którego częścią są obie zabytkowe kopalnie, to wspólna instytucja samorządów Zabrza oraz woj. śląskiego, które dają środki na ich utrzymanie. Natomiast Ministerstwo Energii częściowo finansuje m.in. zadania w zakresie utrzymania, zabezpieczenia i ratowania zabytkowych części zakładu, maszyn i urządzeń górniczych oraz rekultywację terenów pogórniczych należących do tych zakładów.

Tylko w lipcu tego roku zabytkową kopalnię Guido i Park 12C Sztolni Królowa Luiza odwiedziło ponad 23 tys. osób

Kopalnia Guido w Zabrzu to jedna z największych atrakcji turystycznych woj. śląskiego. Podziemne trasy na poziomach 170 i 320 m co roku przyciągają ponad 100 tys. odwiedzających. W lutym tego roku w kopalni uruchomiono tzw. poziom 355, którego największą atrakcją jest „Górnicza Szychta” - zwiedzający dostają obowiązkowy ubiór ochronny i ekwipunek: sztygarski strój, flanelową koszulę, gumiaki, hełm i lampę z pokrowcem. Tak wyposażeni zjeżdżają kopalnianą szolą na poziom 320, skąd przechodzą jeszcze niżej do nieczynnego oddziału wydobywczego. Tam sami mogą zakosztować trudów górniczej pracy. Oprócz tego kopalnia Guido wraz ze Sztolnią Królowa Luiza mają szeroką ofertę edukacyjną i komercyjną, która przyciąga turystów z całego świata.

Z danych Muzeum Górnictwa Węglowego w Zabrzu wynika, iż tylko w lipcu tego roku zabytkową kopalnię Guido i Park 12C Sztolni Królowa Luiza odwiedziło ponad 23 tys. osób. To o ponad 40 proc. więcej niż dotychczasowy miesięczny rekord w tych obiektach. Dużą popularnością cieszy się nowy obiekt: Park 12C i trasa podziemna po kopalni Królowa Luiza. Ponadto kopalnię i sztolnię zwiedzali uczestnicy Światowych Dni Młodzieży. Prócz tego Muzeum wprowadziło w swoich obiektach promocyjne zniżki na bilety dla rodzin z dziećmi i nowe atrakcje dla najmłodszych.

W czerwcu w adaptowanej od kilku lat dla turystów kopalni Królowa Luiza otwarto pierwszą z trzech planowanych do udostępnienia części - podziemny skansen wraz z naziemnym parkiem edukacyjno-rozrywkowym. W przyszłości turystów powinno być jeszcze więcej - w przyszłym roku udostępniona ma być główna, podziemna część Luizy, wykorzystująca unikatową XIX-wieczną sztolnię transportowo-odwadniającą.

Atrakcją dla dzieci jest tam praca w zabawkowej minikopalni

W Parku 12C Sztolni Królowa Luiza turyści zwiedzają podziemny skansen prezentujący górnictwo z lat 70. ub. wieku przy pomocy multimediów oraz działających maszyn górniczych: struga ścianowego, wrębiarki, ładowarki zasięrzutnej, kombajnu ścianowego i chodnikowego. Częścią zwiedzania jest też przejazd górniczą kolejką szynową typu Karlik trasą poprowadzoną płytkimi przekopami. Trasę w podziemiach skansenu uzupełnia Park 12C, czyli rozbudowana strefa naziemna, w której dzieci i młodzież mogą przez zabawę poznawać zagadnienia związane z żywiołami ziemskimi, technikami wydobywania węgla i energią w przyrodzie.

Atrakcją dla dzieci (po śląsku - bajtli) jest tam praca w zabawkowej minikopalni (kopalnia - gruba), czyli BajtelGrubie. To podziemno-naziemna instalacja z ruchomymi urządzeniami obsługiwanymi przez najmłodszych. Odtwarza ona proces wydobycia - od ładowania urobku (kamyczków) łopatami, przez transportowanie go przenośnikami do szybu, gdzie dzięki napędzanemu siłą mięśni urządzeniu wyciągowemu wyjeżdża na powierzchnię i jest przejmowany przez brygadę naziemną, komunikującą się z poziomem wydobywczym telefonami akustycznymi.

We wrześniu w zabytkowej kopalni odbędzie się tam część wydarzeń kolejnej, czwartej już edycji Międzynarodowego Festiwalu im. K. Pendereckiego. Plenerowy koncert finałowy w Luizie ma poprowadzić osobiście patron festiwalu.