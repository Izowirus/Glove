PAP © 2017 / Maciej Kulczyński
      
            
        

        
        PAP © 2017 / Maciej Kulczyński
      
            
        

        
        PAP © 2017 / Maciej Kulczyński
      
            
        

        
        PAP © 2017 / Maciej Kulczyński
      
            
        

        
        PAP © 2017 / Maciej Kulczyński
      
          
  


  
            Motocyklowy Rajd Pamięci Bohaterów Bitwy o Monte Cassino "Śladami gen. Andersa" to pomysł żołnierzy Wyższej Szkoły Oficerskiej Wojsk Lądowych z Wrocławia. Ruszyli w poniedziałek, by w czwartek wziąć udział we Włoszech w obchodach 73. rocznicy bitwy.
      
            Jak poinformował PAP oficer prasowy wrocławskiej uczelni wojskowej mjr Piotr Szczepański, organizatorem przedsięwzięcia jest Wyższa Szkoła Oficerska Wojsk Lądowych oraz działający przy tej uczelni klub motorowy PTTK "Mundurowe Bractwo Motocyklowe".

"Członkowie klubu nie tylko realizują swe motocyklowe pasje, ale rajdem chcą oddać hołd polskim żołnierzom poległym w walce o Monte Cassino. Jest to również lekcja patriotyzmu, chęć przypomnienia odwagi i sławy polskiego oręża. Na miejscu w oficjalnych obchodach będą reprezentować naszą uczelnię" - powiedział mjr Szczepański.

Wyjaśnił, że każdy motocykl został oznaczony polską flagą, a uczestnicy będą mieli na sobie koszulki z emblematami uczelni. "Zabierają galowe mundury i także flagę szkoły. Zostawią ją 18 maja na włoskim wzgórzu podczas oficjalnych uroczystości 73. rocznicy bitwy o Monte Cassino" - dodał mjr Szczepański.

 Klub motorowy PTTK "Mundurowe Bractwo Motocyklowe" działa od roku. Jego członkowie byli już na przylądku Nordkapp, odbyli kilka zlotów motocyklowych, biorą udział w akcji krwiodawstwa Motokropla, współorganizowali też Centralny Zlot Turystów Wojska Polskiego. Współpracują z m.in. Klubem Honorowych Dawców Krwi PCK przy WSOWL. Bractwo liczy 17 osób. Należący do niego żołnierze i pracownicy wojska na motocyklach przejechali blisko 48 tys. kilometrów i oddali już 42 litry krwi.

Bitwa pod Monte Cassino, nazywana także "bitwą o Rzym", trwała od 17 stycznia do 19 maja 1944 r. 18 maja 1944 r. po niezwykle zaciętych walkach żołnierze 2. Korpusu Polskiego zdobyli wzgórze Monte Cassino wraz ze znajdującym się na nim klasztorem.

W bitwie zginęło 923 polskich żołnierzy, 2931 zostało rannych, a 345 uznano za zaginionych. Kilka dni po zdobyciu Monte Cassino wojska alianckie przełamały linię Gustawa na całym pasie natarcia. 4 czerwca 1944 r. oddziały amerykańskie wkroczyły do Rzymu.