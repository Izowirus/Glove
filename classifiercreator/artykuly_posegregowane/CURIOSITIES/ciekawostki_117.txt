15 podopiecznych Fundacji Anny Dymnej "Mimo Wszystko” wejdzie w środę na swoje "K2", czyli na kopiec Kościuszki w Krakowie. Uczczą w ten sposób 15-lecie fundacji założonej przez znaną aktorkę.
      
            W wyprawie weźmie udział m.in. oddychający za pomocą respiratora Janusz Świtaj – laureat konkursu "Człowiek bez barier". We wspinaczce podopiecznym fundacji towarzyszyć będzie Anna Dymna, Krzysztof Globisz, ale i himalaiści: Kinga Baranowska, Ryszard Pawłowski i Krzysztof Wielicki. Nie zabraknie ratowników GOPR, którzy będą asekurować wózki wspinających się.

Każdy może przyjść obejrzeć wyprawę, ale będzie ona też transmitowana na żywo w internecie. Wydarzenie będzie relacjonował komentator sportowy Krzysztof Głombowicz.

Po wejściu na szczyt uczestnicy wyprawy otrzymają pamiątkowe medale. Wydarzenie uświetni występ zespołu muzyki irlandzkiej Carrantuohill.

Projekt "Każdy ma swoje K2" Fundacja Dymnej zorganizowała jeszcze w 2012 r. – wówczas na kopiec Kościuszki wspięło się osiem osób z niepełnosprawnościami. Wyprawą kierował Janusz Świtaj. Po wejściu na górę powiedział dziennikarzom, że to było jego "K2", że dla kogoś całkowicie sparaliżowanego i zależnego od respiratora, to wyczyn wejść na kopiec Kościuszki.

Anna Dymna stworzyła projekt, aby pokazać, że osoby z niepełnosprawnościami są jak każdy z nas. "Dla nich to ogromne przeżycie. Nie umiemy sobie wyobrazić, jak ktoś cały czas leży, nie wychodzi z domu, a nagle wspina się na kopiec Kościuszki. A to są ludzie tacy jak my, chcą wyjść na spacer, zobaczyć niebo, nawet zachmurzone" – powiedziała. W 2012 r. po zejściu z kopca podkreślała także, że projekt pokazuje osobom z niepełnosprawnościami, że nie są same. "Pamiętajcie, że jesteśmy razem, nie jesteście sami. Życie jest piękne i każda chwila tego życia jest warta przeżycia" - mówiła.

Fundacja Anny Dymnej "Mimo Wszystko" rozpoczęła działalność 26 września 2003 r. W ciągu 15 lat wsparła leczenie i edukację prawie 27 tys. osób w Polsce.