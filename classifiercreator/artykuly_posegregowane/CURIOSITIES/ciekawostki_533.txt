epa06361087 Britain's Prince Harry (L) and his fiancee, US actress Meghan Markle during a visit to the Terrence Higgins Trust World AIDS Day charity fair at the Nottingham Contemporary, Britain, 01 December 2017. This is the newly-engaged couple's first joint official public engagement. Prince Harry and Markle announced their engagement on 27 November 2017 and are due to marry at Windsor Castle in May 2018.  EPA/NIGEL RODDIS 
Dostawca: PAP/EPA. PAP/EPA © 2017 / NIGEL RODDIS
                                        

            Amerykańska aktorka Meghan Markle w piątek wystąpiła po raz pierwszy publicznie jako partnerka piątego w linii do brytyjskiego tronu księcia Harry'ego. Para, która w poniedziałek ogłosiła swoje zaręczyny, spotkała się z mieszkańcami Nottingham.
      
            33-letni Harry i 36-letnia Meghan, która dotychczas była najbardziej znana z roli w serialu "Suits" ("W garniturach"), przespacerowali się w piątek głównymi ulicami Nottingham. W trakcie spaceru rozmawiali z setkami zgromadzonych wzdłuż alei osób, które przyszły z brytyjskimi i amerykańskimi flagami, a także kwiatami i prezentami dla pary.

Wizyta w mieście była związana z wydarzeniem organizowanym z okazji Światowego Dnia Walki z AIDS przez Terrence Higgins Trust, które wspiera chorych na AIDS.

Zaangażowanie w sprawy osób zakażonych wirusem HIV i chorujących na AIDS zostało rozpoczęte przez matkę Harry'ego, księżną Dianę, która w 1987 roku brała udział w otwarciu pierwszego brytyjskiego oddziału szpitalnego dla cierpiących na tę chorobę. W trakcie wydarzenia pocałowała jednego z pacjentów, przełamując tym samym społeczne tabu związane z HIV/AIDS.

Po południu książę Harry i Markle wzięli udział w spotkaniu w Nottingham Academy, gdzie rozmawiali z nauczycielami z lokalnych szkół o programie Full Effect, który skupia się na przeciwdziałaniu przemocy wśród młodzieży. Projekt od lat wspierany jest przez młodsze pokolenie brytyjskiej rodziny królewskiej - Harry'ego, a także parę książęcą Williama i Kate.

Markle już wcześniej była zaangażowana w działalność społeczną, będąc aktywną działaczką na rzecz praw kobiet w ramach akcji podejmowanych przez Organizację Narodów Zjednoczonych. Po zaręczynach z księciem Harrym aktorka musiała jednak zawiesić indywidualne działania i rozpocząć przygotowania do nowej roli jako członkini brytyjskiej rodziny królewskiej.

Pierwsze pojawienie się 36-latki w nowej roli wywołało furorę: brytyjskie telewizje informacyjne transmitowały na żywo ich spacer po Nottingham, a tabloidy i media modowe szybko zidentyfikowały marki ubrań, które miała na sobie. Rozpoznane modele wyprzedały się w ciągu kilkudziesięciu minut.

Para ogłosiła publicznie swoje zaręczyny w poniedziałek, a ślub planowany jest na maj przyszłego roku. Ceremonia odbędzie się w kościele św. Jerzego na zamku Windsor w Anglii.

Markle, która uczęszczała w dzieciństwie do katolickiej szkoły, zostanie przed ślubem ochrzczona w rycie anglikańskim i przystąpi do konfirmacji, a także zamierza przyjąć brytyjskie obywatelstwo.

Z Londynu Jakub Krupa