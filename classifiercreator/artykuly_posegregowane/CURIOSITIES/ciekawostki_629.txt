Muzeum Yves'a Saint Laurenta, poświęcone twórczości tej jednej z najbardziej emblematycznych postaci mody XX wieku, otwarto we wtorek w Paryżu. Muzeum mieści się w prestiżowej XVI dzielnicy Paryża, w dawnej pracowni projektanta, w której tworzył przez 30 lat.
      
            W tym samym budynku przy avenue Marceau siedzibę ma też Fundacja Pierre Berge-Yves Saint Laurent, z której inicjatywy powstało muzeum.

"Zawsze mówiłem, że musimy przekształcić wspomnienia w projekty" - mówił na kilka tygodni przed inauguracją Pierre Berge, mecenas sztuki i biznesmen oraz były partner życiowy i biznesowy Saint Laurenta. Sam niestety nie doczekał oficjalnego otwarcia.

Fundacja ma w posiadaniu ponad 5 tys. prototypów sukni autorstwa Saint Laurenta. Na wystawie można zobaczyć kilkadziesiąt z nich, a poza tym także jego robocze szkice, zdjęcia, filmy wideo i prywatne studio, w którym pracował. Wszystkie atrakcje stanowią niepowtarzalną kolekcję w świecie mody.

Poza ciekawymi wnętrzami, które mają okazję zobaczyć zwiedzający, warte uwagi są też portrety projektanta autorstwa Andy’ego Warhola. Fundacja Pierre Berge-Yves Saint Laurent posiada również słynne wizerunki artysty, które stworzył Bernard Buffet w 1958 roku.

Dodatkowo można tu podziwiać ponad 1000 zdjęć autorstwa największych fotografików XX wieku: Irvinga Penna, Richarda Avedona, Helmuta Newtona, Davida Seidnera, Arthura Elgorta, Jeanloupa Sieffa czy Marca Ribouda. Wszystkie te fotografie przyczyniły się do stworzenia historii i renomy Saint Laurenta i jego domu mody.

Muzeum oferuje również liczne konferencje i warsztaty twórcze umożliwiające chętnym zrozumienie zarówno jego dzieł, jak i historii mody. Artyści, kuratorzy, historycy lub badacze będą dzielili się swoją wiedzą, pogłębiając w ten sposób treść tematycznych wystaw czasowych.

Wielki reformator mody urodził się w algierskim Oranie w 1936 roku. Do historii mody przeszły już takie jego projekty, jak sukienka trapezowa, geometryczna sukienka Mondrian, damski smoking, tweedowe marynarki, styl safari i pierwsze w historii kolekcje pret-a-porter.

Yves Saint Laurent był twórcą garderoby kobiety nowoczesnej, a jego stroje inspirowane elementami męskiego stylu (trencz, garnitur) na trwałe zapisały się w historii mody. Jego ogromny talent i wizjonerstwo zachwyciły środowisko teatralne, baletowe i filmowe, stając się inspiracją dla wielu projektów kostiumowych.



19 października Fundacja Pierre Berge–Yves Saint Laurent otworzy kolejne muzeum poświęcone wielkiemu francuskiemu projektantowi - tym razem w Marrakeszu, gdzie geniusz mody często przebywał i z którym łączyła go trwająca przez całe życie fascynacja. Projektant pokochał Maroko w latach 60. i przez dziesięciolecia pozostawał mu wierny.

W 1980 roku Saint Laurent i Berge kupili w Marrakeszu jeden z najwspanialszych ogrodów świata - Jardin Majorelle. To tam po śmierci Saint Laurenta w 2008 roku zostały rozsypane jego prochy.

Z Paryża Joanna Gołębiowska