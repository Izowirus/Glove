A handout picture released by the Vatican newspaper L'Osservatore Romano shows Pope Francis (L) with staff of the Bureau Enquete Incendie (BEI) from French village Fort de Domont during his weekly general audience in St. Peter's square, Vatican City, 13 April 2016. The BEI staff presented a helmet to the pontiff.  EPA/OSSERVATORE ROMANO / HANDOUT  HANDOUT EDITORIAL USE ONLY/NO SALES 

                                        

            Sombrera, pióra, kaski, ponczo - takie otrzymane prezenty wystawił na sprzedaż papież Franciszek. Cały dochód z ich sprzedaży zostanie przekazany na działalność dobroczynną. 
      
            Podarki wraz z ceną minimalną można oglądać w sklepie w Watykanie.

Watykańskie magazyny pełne są darów przywożonych papieżowi przez szefów państw i rządów oraz pamiątek z podróży. Ich kolejna partia trafiła właśnie do sprzedaży – podobnie jak to miało miejsce na początku 2015 roku.

Wystawiono je w gablotach sklepu, odwiedzanego głównie przez pracowników i mieszkańców Watykanu oraz osoby upoważnione do robienia w nim zakupów. Na umieszczonych obok każdego przedmiotu karteczkach jest informacja, jaką minimalną cenę należy zaoferować.

Do kupienia jest m.in. przywieziony z Neapolu kask motocyklowy z napisem w tamtejszym dialekcie: „Matka Boża niech ci towarzyszy, ale to ty prowadzisz”. Kto chce zostać posiadaczem tej pamiątki musi wyłożyć co najmniej 120 euro.

250 euro to minimalna cena modelu jachtu w specjalnej gablocie, a także rzeźby. Za drewniane figurki krokodyli, żółwi i słoni trzeba zapłacić co najmniej po 30 euro, za ramki do zdjęć - 10 euro, a za ponczo z Ameryki Południowej - 50 euro. Fajka to wydatek ponad 200 euro.

Kupić można też zabawną statuetkę przedstawiającą papieża z czarną teczką, z którą zawsze wsiada do samolotu, kubeczki do jego ulubionego napoju - mate, torby, talerze, cenne pióra wieczne.

Dziennik „Il Messaggero” przypomina, że jednocześnie od października trwa w Watykanie sprzedaż biletów czwartej edycji papieskiej loterii. Do wygrania w niej są także prezenty, jakie otrzymał Franciszek.

Bilety w cenie 10 euro można kupić w miejscach odwiedzanych w Watykanie przez turystów i pielgrzymów. Dochód z ich sprzedaży, jak zapowiedziano, zostanie przekazany na pomoc dla ludności z terenów zniszczonych przez trzęsienie ziemi w środkowych Włoszech i dla bezdomnych.

Wygrać można samochód osobowy, rowery, cenne pióro i zegarek, ekspres do kawy, czarną teczkę i komplet sztućców. Losowanie odbędzie się 2 lutego przyszłego roku.

Papieska loteria cieszy się bardzo dużą popularnością.

Z Rzymu Sylwia Wysocka