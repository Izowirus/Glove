Warszawa, 07.08.2012. Pokaz i  konferencja prasowa filmu
„YUMA” w reżyserii Piotra Mularuka.  Nz. aktor Jakub Gierszał
sl/obm PAP/Stach Leszczyński PAP © 2017 / Stach Leszczyński
                                        

            Aktor Jakub Gierszał, którego mogliśmy oglądać m.in. w "Córkach dancingu", oraz Mitja Okorn, często tworzący w Polsce słoweński reżyser, znaleźli się na prestiżowej liście 10 europejskich talentów, które należy śledzić, przygotowanej przez magazyn "Variety".
      
            O wyróżnieniu twórców poinformowały w czwartek Polski Instytut Sztuki Filmowej i Stowarzyszenie Filmowców Polskich.

"Variety" to amerykański tygodnik rozrywkowy wydawany w Nowym Jorku od 1905 r. Listę 10 utalentowanych europejskich twórców - "10 Europeans to Watch" - które warto śledzić, opublikowano na stronie pisma po raz trzeci.

Dwudziestoośmioletniego Jakuba Gierszała, który w 2012 r. znalazł się na liście Shooting Stars - Wschodzących Gwiazd - której ogłoszenie towarzyszy festiwalowi w Berlinie, polska publiczność może pamiętać m.in. z roli Basisty w nagrodzonych Orłami i Złotymi Lwami "Córkach Dancingu" w reż. Agnieszki Smoczyńskiej (2015).

Wcześniej aktora mogliśmy oglądać np. w "Performerze" (reż. Maciej Sobieszczański i Łukasz Ronduda, 2015), "Yumie" w reż. Piotra Malaruka (2012), "Sali samobójców" Jana Komasy (2011) oraz filmie "Wszystko, co kocham" Jacka Borcucha (2009).

W tym roku zobaczymy go w roli Dyzia w "Pokocie", najnowszej produkcji Agnieszki Holland, której międzynarodowa premiera odbędzie się na Berlinale. Film weźmie udział w konkursie głównym festiwalu.

Mitja Okorn, słoweński reżyser mieszkający i tworzący w Polsce, wyreżyserował m.in. kasowy hit "Listy do M." (2011) opowiadający o pięciu kobietach i pięciu mężczyznach odkrywających miłość w czasie świąt Bożego Narodzenia. W filmie wystąpili m.in. Roma Gąsiorowska, Tomasz Karolak, Agnieszka Dygant, Piotr Adamczyk, Beata Tyszkiewicz i Katarzyna Bujakiewicz.

W poprzednim roku w polskich kinach wyświetlana była jego "Planeta singli" z Agnieszką Więdłochą, Ewą Błaszczyk i Maciejem Stuhrem. Film o romantyczce poszukującej idealnego mężczyzny na portalach randkowych, która trafia na showmana Tomka, w kinach - jak podaje dystrybutor - obejrzało blisko 2 mln widzów.

Najnowszą produkcją Słoweńca, jak czytamy na stronie PISF, będzie film "Life in a Year" na podstawie scenariusza Jeffrey'a Addissa i Willa Matthewsa, w którym mają zagrać Jaden Smith i Cara Delevingne.

Na tegorocznej liście "Variety" znaleźli się także: Edward Berger (scenarzysta, Niemcy), Liv Lisa Fries (aktorka, Niemcy), Sylvia Hoeks (aktorka, Holandia), Janine Jackowski (producentka, Niemcy), Gabriele Mainetti (reżyser, Włochy), Jonas Nay (aktor, Niemcy), Robin Pront (reżyser, Belgia) oraz Reka Tenki (aktorka, Węgry).

W poprzednich latach redaktorzy magazynu zwracali uwagę m.in. na węgierskiego aktora Gezę Rohriga (główna rola w nagrodzonym Oscarem "Synu Szawła") oraz Tomasza Wasilewskiego, polskiego scenarzystę i reżysera, twórcę "Zjednoczonych Stanów Miłości" nagrodzonych Srebrnym Niedźwiedziem za najlepszy scenariusz na zeszłorocznym Berlinale.

10 obiecującym europejskim twórcom na najbliższym, 67. Międzynarodowym Festiwalu Filmowym w Berlinie (Berlinale, 9-19.02.2017) zostanie poświęcona specjalna gala.