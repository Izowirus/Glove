W sobotę ruszyła druga edycja wystawy "Zadziwiające technologie" organizowanej przez Polską Agencję Prasową. Podczas wydarzenia na Mińskiej 65 w ramach Nocy Muzeów będzie można dowiedzieć się naukowych ciekawostek oraz wesprzeć dziennikarza PAP.
      
            "Bardzo fajna impreza, prosimy o powtórzenie za rok" - komentowali na facebookowym profilu Mińskiej 65 uczestnicy pierwszej edycji "Zadziwiających technologii".

Ich prośba spełnia się już w sobotę podczas drugiej edycji wystawy organizowanej przez Polską Agencję Prasową w ramach Nocy Muzeów. Podczas niej polscy naukowcy promują polską naukę i rodzime wynalazki. Nie tylko opowiadają, ale i prezentują, jak działają drukarki 3D, drony czy łaziki. W programie m.in. pokazy, wystawy, warsztaty, atrakcje dla dzieci, a wszystko dotyczące polskiej nauki.

Szczegółowe informacje znajdują się pod adresem: https://www.facebook.com/events/941854732572491/

Podczas wydarzenia zorganizowana zostanie zbiórka pieniędzy na pomoc dla dziennikarza PAP Mariusza Wachowicza, który kilka miesięcy temu miał wypadek, zapadł w śpiączkę, a obecnie wymaga intensywnej i kosztownej rehabilitacji. To okazja, żeby na specjalnym stoisku spróbować jedzenia z bloga Mariusza, bowiem jest on nie tylko agencyjnym reporterem, ale również doktorem ogrodnictwa, varsavianistą, utalentowanym kucharzem, a także kulinarnym blogerem.

Zachęcający do wsparcia kolegi dziennikarze zdradzą kilka tajników swojej pracy. O oprawę muzyczną zadbają nie tylko koledzy Mariusza z PAP, czyli Zaawansowany Zespół Niespokojnych Nóg, ale i znany z koncertu w Fugazi Black Dog.

Więcej informacji na temat pomocy dla Mariusza znajduje się pod adresem: https://www.facebook.com/events/975874692532349/

Wystawa "Zadziwiające technologie" została objęta Honorowym Patronatem Ministra Nauki i Szkolnictwa Wyższego. Mecenat muzyczny objęło Antyradio. Patronami medialnymi wystawy są: CoolHunters Polska, Crazy Nauka, Dziennik Internautów, Gdzieco.pl, Going., Okno na Warszawę, Via City Map, Warszawa w Pigułce, waw4free - w Warszawie za darmo! Partnerem - Fundacja Instytut Mikromakro.

Wystawa "Zadziwiające technologie edycja 2" odbywają się w ramach Nocy Muzeów 2016 w Drukarni PAP (Mińska 65) 14 maja w godz. 18-1.