Częstochowa, 08.04.2018. Uczestnicy XV Motocyklowego Zlotu Gwiaździstego im. Księdza Ułana Zdzisława Jastrzębiec-Peszkowskiego, 8 bm. na Jasnej Górze. Jest to największa doroczna pielgrzymka motocyklistów, którzy w Częstochowie modlą się między innymi o bezpieczną jazdę. Zlot organizowany jest przez Stowarzyszenie Międzynarodowy Motocyklowy Rajd Katyński.  (cat)
PAP/Waldemar Deska PAP © 2018 / Waldemar Deska
                                        

            Około 50 tys. motocykli z całego kraju pojawiło się w niedzielę pod Jasną Górą na jubileuszowym XV Motocyklowym Zlocie Gwiaździstym im. Księdza Ułana Zdzisława Jastrzębiec-Peszkowskiego.
      
            Dla wielu miłośników motocykli coroczne spotkanie w Częstochowie to oficjalne rozpoczęcie sezonu i okazja, by pomodlić się o bezpieczeństwo na drogach.

„Kiedy 15 lat temu powstał zlot jasnogórski, rozpoczynał się od 60 motocyklistów. Dzisiaj wydaje się, że padnie rekord frekwencji” - powiedziała, cytowana przez Biuro Prasowe Jasnej Góry Katarzyna Wróblewska, komandor XV Motocyklowego Zlotu Gwiaździstego i wiceprezes Stowarzyszenia Międzynarodowy Motocyklowy Rajd Katyński. Zloty jasnogórskie zainicjował nieżyjący już Wiktor Węgrzyn.

Podobnie jak inni motocykliści Wróblewska cieszyła się z dobrej pogody podczas Zlotu. „Daj Boże, że ta Opatrzność na rozpoczęcie sezonu tak zadziała na nasze umysły i serca, że będziemy bezpiecznie jeździć przez cały sezon, że będziemy uważać na to, co robimy, że będziemy dla innych wyrozumiali na drodze” - dodała.

Podkreśliła, że spotkanie motocyklistów na Jasnej Górze ma wymiar religijny, patriotyczny, ale i charytatywny – jego uczestnicy zbierają pieniądze, żeby wesprzeć Polaków na Wschodzie.

Część motocyklistów gromadziła się na błoniach jasnogórskich od rana, a druga część przyjechała w zorganizowanej kolumnie z Górki Przeprośnej, z obrzeży Częstochowy. Głównym punktem pielgrzymki była msza, odprawiona w południe na szczycie jasnogórskim.

Motocykliści nie byli jedyną zmotoryzowaną grupą, która w ten weekend pielgrzymowała do Częstochowy. W sobotę i w niedzielę na Jasnej Górze odbywała się też 6. Pielgrzymka Karawaningowa. W tym roku przybyło na nią około 500 załóg, a w nich ok. 1,5 tys. osób. Do sanktuarium przyjechali użytkownicy przyczep kempingowych i kamperów z całej Polski.