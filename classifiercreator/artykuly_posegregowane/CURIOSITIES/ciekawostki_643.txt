Koszęcin, 17.05.2017. Występ "Śląska" podczas uroczystości, 17 bm. Wicepremier, minister kultury Piotr Gliński oraz przedstawiciele zarządu województwa śląskiego podpisali w Koszęcinie umowę w sprawie prowadzenia jako wspólnej instytucji kultury Zespołu Pieśni i Tańca "Śląsk" im. Stanisława Hadyny. (ag/nlat) PAP/Andrzej Grygiel Archiwum PAP © 2017 / Andrzej Grygiel
                                        

            Tańce z regionu Spisza wykona w piątek Zespół Pieśni i Tańca „Śląsk”, inaugurując jubileuszowy, 65. sezon artystyczny w swojej siedzibie w Koszęcinie (Śląskie).
      
            Wieczór wypełni też „A to Polska właśnie” – jeden z najbardziej rozpoznawalnych programów zespołu.

Nowy układ choreograficzny prezentujący tańce z regionu Spisza powstał pod okiem Marii Wnęk. Włączenie folkloru spiskiego do repertuaru to projekt, na który "Śląsk" otrzymał wsparcie z Instytutu Muzyki i Tańca.

Balet, chór oraz orkiestra "Śląska" zaprezentują w piątkowy wieczór najpiękniejsze pieśni i tańce z wielu regionów Polski. Chór wykona m.in. lubianą przez publiczność "Karolinkę", "Szła dzieweczka" i "Gąskę". Balet rozpocznie "Trojakiem" i wykona tańce narodowe: krakowiaka, oberka oraz kujawiaka.

W tym sezonie artystycznym zespół rozpocznie pracę nad nową płytą z pieśniami patriotycznymi; nagrania ruszą w listopadzie. W związku z przypadającą w 2018 r. setną rocznicą odzyskania przez Polskę niepodległości zespół planuje wiele akcji edukacyjnych oraz uroczystą trasę koncertową po całej Polsce, której kulminacja przypadnie na 1 lipca 2018 – w "Święto Śląska" w Koszęcinie.

Inauguracja nowego sezonu przypada tuż po powrocie zespołu z trasy koncertowej po Europie południowej w ramach projektu "Helokanie Południa". Przedsięwzięcie było realizowane we współpracy z zespołami: "Sluk" z Bratysławy, chorwackim "Lado" i Węgierskim Państwowym Zespołem z Budapesztu. Jest to jedna z form promowania polskiej kultury za granicą. W nowym sezonie artystycznym "Śląsk" planuje również wyjazdy do USA, Kanady, Francji i na Słowację.

Anna Gumułka