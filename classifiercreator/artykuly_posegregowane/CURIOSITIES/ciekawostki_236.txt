Słonica Citta została wybrana w głosowaniu spośród zwierząt zamieszkujących krakowski ogród zoologiczny do przewidywania wyników meczów polskiej reprezentacji podczas mundialu. Citta wytypowała już, kto wygra towarzyski mecz Polski z Litwą.
      
            Głosowanie zorganizowane wspólnie przez krakowskie zoo, miasto Kraków i radio RMF FM trwało od 31 maja. Głosy w sondzie oddało ponad 10 tysięcy osób. Wygrała słonica Citta, która na ostatniej prostej wyprzedziła pingwina Mię i żyrafę Denar.

Słonica będzie typować wyniki wszystkich meczów reprezentacji Polski podczas Mistrzostw Świata w Piłce Nożnej, które już w najbliższy czwartek rozpoczynają się w Rosji. Na rozgrzewkę wytypowała, kto wygra towarzyski mecz Polski z Litwą - według zwierzęcia, zdecydowanie zwyciężą podopieczni Adama Nawałki.

Citta to słonica azjatycka urodzona w naturze, prawdopodobnie ma około 40 lat. Do krakowskiego zoo trafiła 12 lat temu. Wcześniej przez ponad 20 lat „występowała” w niemieckim cyrku Helmuta Quaisera, potem w Hamburgu, Gansendorf safari w Austrii i Terra Natura Park w Hiszpanii. Wybieg dzieli z inną słonicą, 58-letnią Baby.