Warszawa, 13.08.2018. Punkt „Ochota na Kota”, filię Schroniska „Na Paluchu” otwarto, 13 bm. w warszawskiej dzielnicy Ochota. W punkcie będzie mieszkać kilkanaście kotów. Możliwość obserwowania ich codziennego życia przez witrynę pawilonu ma ułatwić podjęcie decyzji o przygarnięciu bezdomnego zwierzaka. Wszyscy zainteresowani mogą na miejscu dokonać formalności związanych z procesem adopcji. (nlat) PAP/Jakub Kamiński PAP © 2018 / Jakub Kamiński
                                        

            Na warszawskiej Ochocie powstała kocia filia schroniska "Na Paluchu" - "Ochota na kota". Od poniedziałku zamieszkało w niej kilkanaście kotków, które mieszkańcy mogą podglądać przez witrynę. Punkt ma zachęcić warszawiaków do adopcji czworonogów.
      
            "Ochota na kota" przy Grójeckiej 79 to niewielki punkt, w którym od poniedziałku mieszka kilkanaście kotów ze schroniska "Na Paluchu". Wnętrze kociej filii schroniska urządzone zostało z myślą o zapewnieniu kotom domowych warunków. Zamontowano tam dla nich m.in. drapaki, specjalne kryjówki, półeczki, zabawki. To modelowe "kocie mieszkanie" z założenia może być inspiracją dla przyszłych właścicieli czworonogów.

Zdaniem burmistrz Ochoty Katarzyny Łęgiewicz, "+Ochota na kota+ to miejsce edukacji oraz pozytywnej energii. Myślę, że całodobowy widok kotów da nam dużo przyjemności". Zauważyła też, że na Ochocie bardzo wielu mieszkańców ma koty i psy, dlatego pawilon w tym miejscu - jej zdaniem - to wspaniała inicjatywa. "Koty są też sojusznikami w walce z gryzoniami, powinniśmy dbać o to, by miały dobre warunki do życia" - dodała.

W punkcie odbywać się będą warsztaty dla dzieci i młodzieży na temat opieki nad pupilami oraz zapobiegania bezdomności zwierząt. Osoby zainteresowane adopcją będą mogły uzyskać wszystkie niezbędne informacje, a także na zdjęciach zobaczyć zwierzaki, które czekają na adopcję w warszawskim schronisku. Niebawem życie kotów z "Ochoty na kota" będzie można podglądać także online, przez całodobową transmisję na żywo.

W stołecznym schronisku "Na Paluchu" jest ok. 150 kotów i ok. 700 psów. Jak podały w komunikacie prasowym władze schroniska w 2017 r. blisko 1100 pupili znalazło nowe domy, a około 160 zostało odebranych przez swoich właścicieli. Schronisko do niedawna sprawowało opiekę jedynie nad zwierzętami zagubionymi i bezdomnymi, które zostały znalezione w stolicy i Piasecznie. Od lutego 2018 roku trafiają tam również czworonogi z Góry Kalwarii.

Schronisko dla Bezdomnych Zwierząt w Warszawie znane jako Schronisko "Na Paluchu", jest jednostką budżetową m.st. Warszawy - informuje stołeczny urząd. Misją placówki jest opieka nad porzuconymi i zagubionymi zwierzętami, a także edukacja w zakresie przeciwdziałaniu bezdomności i pielęgnacji psów oraz kotów. Wolontariusze pomagają usprawniać funkcjonowanie placówki. Charytatywnie wyprowadzają psy na spacer, a także jeżdżą z nimi na wydarzenia specjalne w ramach akcji "Adoptuj warszawiaka".