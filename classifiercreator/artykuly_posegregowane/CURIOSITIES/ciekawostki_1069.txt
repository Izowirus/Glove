Warszawa, 20.05.2010. Zwiedzający oglądają książki na 55. Międzynarodowych Targach Książki w Warszawie.  Archiwum fot. PAP © 2016 / Paweł Kula
                                        

            "Czytaj PL", akcja promująca czytelnictwo, rozpoczęła się w środę w 16 miastach Polski. Zainteresowani, dzięki specjalnej aplikacji, mogą bezpłatnie przeczytać 12 tytułów, autorstwa m.in. Stephena Kinga, Davida Lagercrantza, Jacka Dukaja.
      
            Kody QR umożliwiające pobranie aplikacji i wypożyczenie e-booków i audiobooków znajdują się łącznie na 600 nośnikach - plakatach oraz na citylightach na przystankach. Organizatorzy liczą, że dzięki bezpłatnym, wirtualnym wypożyczalniom, projekt dotrze do milionów użytkowników.

Na ulicach polskich miast do pobrania specjalnego kodu zachęcają hasła, m.in. "Co byś zrobił, aby otrzymać dostęp do 12 bestsellerów za darmo?" czy "Ten kod QR nie rozczarowuje?".

"Ubiegłoroczny pilotaż +Czytaj PL+ w sześciu miastach pokazał, że znaleźliśmy sposób na przekonanie do czytania. To niebanalna forma, duża skala i tytuły zarazem dobre, jak i popularne. W tym roku +Czytaj PL+ to nie tylko akcja w pełni ogólnokrajowa, ale i zorganizowana na niespotykaną gdziekolwiek indziej na świecie skalę" - powiedziała Izabela Helbin, dyrektor Krakowskiego Biura Festiwalowego, które organizuje kampanię.

Jak poinformowało Krakowskie Biuro Festiwalowe, akcja "Czytaj PL" jest innowacyjna nie tylko ze względu na swój zasięg i wykorzystanie przestrzeni miasta, ale także dzięki doborowi książek, wśród których znalazły się bestsellery i kultowe tytuły.

Na kolekcję "Czytaj PL" składają się zarówno pozycje zaliczane do klasyki swoich gatunków, jak "Inne pieśni" Jacka Dukaja, "Lśnienie" Stephena Kinga, czy nowe tytuły, takie jak "Trawers", kryminał napisany przez Remigiusza Mroza, "Co nas nie zabije" Davida Lagercrantza, następcy Stiega Larssona, czy "Czerwony kapitan" Dominika Dana, na podstawie którego nakręcono film z Maciejem Stuhrem w roli głównej.

Na półce wirtualnej wypożyczalni znalazła się także biografia biznesmena i wizjonera Elona Muska, książki dla poszukiwaczy ciekawostek naukowych - "W rzeczy samej" Marka Miodownika oraz dla miłośników języka polskiego i Pauliny Mikuły.

Pulę 12 tytułów zamykają "Złodziejska magia", czyli pierwsza część popularnej trylogii fantasy "Prawo millenium" Trudi Canavan, kultowy "Kajko i Kokosz. Szkoła latania", popularna opowieść dla młodzieży o magicznym krześle, stworzona przez Andrzeja Maleszkę oraz "Ósme życie" gruzińskiej pisarki Nino Haratischwili.

"Osiem tytułów będzie dostępnych w dwóch wersjach - jako e-book oraz audiobook. Są wśród nich dwie superprodukcje, zrealizowane z rozmachem i nagrane z udziałem czołowych polskich aktorów. Po raz pierwszy w ramach akcji udostępniamy również komiks" - powiedział Paweł Polański z platformy Woblink.com, współorganizującej akcję.

Aplikacja, za pomocą której można pobierać książki, różni się od tej ubiegłorocznej, wykorzystanej w pilotażowym projekcie "Czytaj PL". Tegoroczna aplikacja ma wiele nowych funkcji i do wypożyczenia wszystkich książek wystarczy jeden kod. Wprowadzona została także możliwość zaproszenia do akcji pięciu znajomych i podarowania im dostępu do całej kolekcji.

Aby skorzystać z darmowych książek należy ze sklepu App Store lub Google Play pobrać aplikację Woblink i przejść do zakładki "Czytaj PL". Następnie można już skanować kody QR dające darmowy dostęp do konkretnych książek.

"Czytaj PL" potrwa do końca listopada. Lokalizator darmowych wypożyczalni e-booków można znaleźć na stronie www.czytajPL.pl.