Zalipie, 31.05.2013. Tradycyjne malowanie domów i obejść w Zalipiu (woj. małopolskie) przed jubileuszowym, 50. konkursem "Malowana Chata", 31 bm. (jb/awol) PAP/Jacek Bednarczyk Archiwum PAP © 2018 / Jacek Bednarczyk
                                        

            Małopolska wieś Zalipie, słynna ze zwyczaju ozdabiania kwiecistymi motywami ścian domów i budynków gospodarczych, zachwyciło Japończyków. Umieścili oni ją na liście 30 najpiękniejszych miejsc w Europie, które koniecznie trzeba zobaczyć.
      
            Listę sporządziło Japońskie Stowarzyszenie Biur Podróży JATA (Japanese Association of Travel Agents). W tym ścisłym gronie znalazła się tylko jedna propozycja z Polski, czyli podtarnowska wieś Zalipie, w której znajduje się około 30 malowanych domostw, w tym piękny skansen z zabytkową zagrodą Felicji Curyłowej.

W zestawieniu japońskiego stowarzyszenia znalazło się też m.in. irlandzkie Kilkenny, miasto Berat w Albanii czy włoska Civita di Bagnoregio.

Jak przypomniał Leszek Zegzda, który w zarządzie województwa odpowiada m.in. za sprawy turystki, z roku na rok wzrasta liczba odwiedzających Małopolskę – w zeszłym roku było to blisko 16 mln osób. „Cieszę się, że coraz więcej z nich schodzi z głównego szlaku, odwiedzając też mniej oczywiste miejsca w naszym regionie, które naprawdę potrafią zachwycić – jak właśnie nasze Zalipie. Wierzę, że to zachęci zagranicznych gości do jeszcze lepszego poznawania uroków naszego regionu, bo naprawdę warto” – zaznaczył.

Zalipie to niewielka wieś położona na Powiślu Dąbrowskim w Małopolsce. Słynna jest z tego, że gospodynie zdobią swoje domy malowanymi motywami kwiatowymi. W czerwcu rozstrzygany jest doroczny konkurs „Malowana Chata”, a turyści tłumnie oglądają wielobarwne obejścia.

W Zalipiu i okolicznych miejscowościach malowanymi kwiatami ozdabiane są domy, obory, stajnie, płoty, studnie, piwnice a nawet... psie budy. Zdaniem etnografów pielęgnowany z pokolenia na pokolenie zwyczaj ozdabiania gospodarstw motywami kwiatowym wziął się z wiosennego obyczaju bielenia chat, których fasady zszarzały po jesiennych ulewach i zimowych zamieciach. Zwyczaj ten w przeszłości był kultywowany także w innych państwach regionu, np. na Słowacji czy na Węgrzech, ale tam powoli zanika.

Badania etnograficzne dowodzą, że całe zjawisko wzięło swój początek od prostych, jasnych "pacek", które rozwinęły się w dwukolorowe, a potem coraz wspanialsze kwiaty. Kobiety przyozdabiały ściany, powały, okna, wszystko, co tylko było w izbie. Początkowo do malowania używały farb w proszku, które mieszały z mlekiem lub pokostem, zamiast pędzla używały najczęściej brzozowego patyka namoczonego i rozstrzępionego na końcu. Aktualnie malarki używają nowoczesnych pędzli i farb artystycznych. W Zalipiu i okolicy spotkać można wiele malowanych zagród, a w samym Zalipiu jest ich około 30.

Na Powiślu Dąbrowskim tradycja ozdabiania gospodarstw została ocalona – jej kultywowaniu służy doroczny konkurs „Malowana Chata”, uznawany za najstarszy konkurs w Polsce odnoszący się do sztuki ludowej. Jego termin jest ruchomy, bowiem zawsze odbywa się w pierwszym tygodniu po święcie Bożego Ciała. Wydarzenie w Zalipiu propaguje turystycznie region i z roku na rok przyciąga coraz więcej zwiedzających. W ciągu trzech dni trwania konkursu i zaraz po nim zagrody zwiedza kilka tysięcy turystów, wśród których jest coraz więcej obcokrajowców.