FOT. PAP/ARCHIWUM
                                        

            Przyrządzona przez najlepszych baristów kawa i udekorowane wyroby cukiernicze czekają na łasuchów, którzy odwiedzą Międzynarodowe Centrum Kongresowe w Katowicach. Do poniedziałku obiekt opanowali wirtuozi parzenia kawy oraz znawcy ciast i lodów.
      
            Atrakcją rozpoczętych w sobotę w stolicy Górnego Śląska targów Sweet Targ są Mistrzostwa Polski Barista 2016, z udziałem 16 zawodników. W poniedziałek, po dwóch dniach eliminacji, poznamy zwycięzcę, który będzie reprezentował nasz kraj na World Barista Championship - najważniejszym wydarzeniu kawowym na świecie, które w tym roku odbędzie się w Dublinie.

Zawody organizowane są na licencji i zgodnie z zasadami World Coffee Events oraz pod patronatem SCAE Polish Chapter. To najbardziej prestiżowa i najtrudniejsza konkurencja kawowa. Zawodnicy mają zaledwie 15 minut, aby zaserwować czterem sędziom 12 napojów: cztery espresso, cztery napoje mleczne na bazie espresso i cztery autorskie drinki bezalkoholowe na bazie espresso.

Zmagania najlepszych baristów są częścią siódmej edycji Targów Cukierniczych, Piekarniczych i Lodziarskich, które dają możliwość zapoznania się z nowościami technologicznymi, modą i trendami w cukiernictwie i lodziarstwie.

W ramach imprezy odbywają się m.in. Mistrzostwa Śląska Cukierników „Ciasto dnia”, których przewodnim tematem – widocznym w sposobie dekoracji wyrobów - jest w tym roku tekst piosenki "Gdybym ci ja miała skrzydełka jak gąska".

„Wisienką na torcie” imprezy jest niedzielna Gala Mistrzów, kiedy swój cukierniczy kunszt zaprezentują m.in. włoskie dekoratorki Kristina Rado (zwyciężczyni Cake Masters Awards 2014) i Mariella Pentassuglia oraz polscy wirtuozi tej sztuki: Tadeusz Branecki, Marcin Zych, Jarek Nowakowski, Łukasz Anioł i rzeźbiący w czekoladzie Paweł Górny.