Gra Observer autorstwa krakowskiego studia Bloober Team została uznana za najlepszą polską grę komputerową ubiegłego roku podczas konferencji Digital Dragons w Krakowie.
      
            Digital Dragons to jedna z największych konferencji dla branży gier, przyciągająca co roku do Krakowa ponad 1,5 tys. specjalistów z całego świata.

Observer - psychologiczny horror osadzony w cyberpunkowym świecie przyszłości zyskał uznanie zarówno polskich developerów, jak i przedstawicieli jury zdobywając statuetkę Best Polish Game of 2017. Jest to drugie wyróżnienie dla krakowskiej firmy Bloober Team podczas Digital Dragons - dwa lata temu zdobyła ona wyróżnienie przyznawane przez województwo małopolskie dla najlepszej firmy z regionu.

Za najlepiej zaprojektowaną grę ubiegłego roku jury konkursu wybrało Darkwood autorstwa Acid Wizard Studio, przyznając jej nagrodę w kategorii Best Polish Game Deisgn of 2017.

Nagrodę Best Polish Game Art of 2017 przyznawaną za najlepszą oprawę artystyczną rodzimych produkcji zdobyła gra Seven: The Days Long Gone autorstwa Fool's Theory.

Zwycięzcą w kategorii muzyki do gier - Best Polish Game Soundtrack of 2017 została Natalia Zamilska, gwiazda muzyki alternatywnej odpowiedzialna za przygotowanie ścieżki dźwiękowej do RUINER autorstwa studia Reikon Games.

Podczas gali na Digital Dragons wręczono też nagrody dla twórców gier mobilnych. Statuetkę w kategorii Best Polish Mobile Game of 2017 zdobyła katowicka firma Artifex Mundi za grę Bladebound: hack and slash RPG.

Tradycyjnie już polskie środowisko twórców gier nagrodziło także najlepsze zagraniczne produkcje. Tutaj za najlepszą grę 2017 roku uznano Horizon: Zero Dawn autorstwa holenderskiego studia Guerrilla Games.

Organizatorem Digital Dragons jest Krakowski Park Technologiczny, spółka zarządzająca tamtejszą Specjalną Strefą Ekonomiczną. Specjalne wyróżnienie organizatora dla osoby z branży gier, która ma szczególny wpływ na jej rozwój, otrzymał w tym roku Jakub Wójcik, jeden z założycieli Fundacji Indie Game Polska.

Zdaniem organizatorów imprezy polska branża gier na przestrzeni ostatnich lat zyskała znacząco w oczach całego świata i w tej chwili produkcje z naszego kraju uznawane są za jedne z najlepszych.