Amerykański zespół Metallica 28 kwietnia przyszłego roku wystąpi w Tauron Arenie Kraków w ramach europejskiej części trasy WorldWired promującej nowy album "Hardwired…To Self-Destruct". Będzie to jedyny koncert grupy w Polsce.
      
            W czwartek zespół ogłosił harmonogram trasy koncertowej po Europie. Rozpocznie się ona dwoma wrześniowymi koncertami w Amsterdamie. Do polski Metallica zawita 28 kwietnia 2018 r. – zagra w hali Tauron Arena w Krakowie. Supportem będzie norweski zespół Kvelertak.

Zespół zapowiedział, że do każdego biletu zakupionego oficjalnymi kanałami sprzedaży dołączy egzemplarz swojego najnowszego albumu „Hardwired…To Self-Destruct” w wersji elektronicznej lub w postaci płyty CD.

Metallica to jeden z najpopularniejszych zespołów heavy-metalowych przełomu lat 80. i 90. Założona przez Jamesa Hetfielda i Larsa Ulricha grupa zadebiutowała albumem "Kill 'Em All" w 1983 r. Debiutancki krążek Metalliki okrzyknięto narodzinami nowego gatunku muzyki metalowej, trash-metalu. W 1986 r. ukazała się jedna z najpopularniejszych płyt zespołu "Master of Puppets"; w tym samym roku w wypadku autobusu Metalliki, zginął basista Cliff Burton, którego zastąpił młody fan zespołu, Jason Newsted.

W 1991 r. ukazał się tzw. "Czarny album", na którym znalazły się takie przeboje jak "The Unforgiven", "Enter Sandman", "Nothing Else Matters" czy "Sad But True". Płyta sprzedała się w Stanach Zjednoczonych w nakładzie ponad 22 mln egzemplarzy. W 1999 r. Metallica wystąpiła w towarzystwie Orkiestry Symfonicznej San Francisco, nagrywając koncertowy album "S&M". W 2001 r. z zespołu odszedł Newsted; nowym basistą Metallicy został Robert Trujillo z grupy Suicidal Tendencies.

Dwa lata później ukazała się kolejna płyta zespołu "St. Anger" a także film dokumentalny, przedstawiający prace nad krążkiem oraz wewnętrzne problemy zespołu i muzyków pt. "Some Kind Of Monster". W 2011 r. Metallica nagrała album "Lulu" we współpracy z legendą amerykańskiej muzyki alternatywnej Lou Reedem. Rok później do sklepów trafił studyjny krążek formacji "Beyond Magnetic".

Album "Hardwired…To Self-Destruct" miał premierę 18 listopada 2016 r. i wyszedł nakładem wytwórni założonej przez Metallikę, Blackened Recordings. Zadebiutował na pierwszym miejscu na całym świecie, sprzedając prawie 800 tys. kopii w pierwszym tygodniu sprzedaży. Producentami albumu są Greg Fidelman, James Hetfield i Lars Ulrich

Zespół wielokrotnie występował w Polsce. Po raz pierwszy zagrał w katowickim Spodku w 1987 r., następnie występował także w Chorzowie (1991, 2004, 2008), ponownie w Katowicach (1996), Warszawie (1999, 2012, 2014).