Łódź, 04.01.2016. Budynek EC1 w Łodzi, w którym mieści się planetarium, 4 bm. Najnowocześniejsze w kraju, wyposażone w sprzęt wartości ok. 13 mln zł, planetarium zostanie otwarte w najbliższy piątek, 8 bm. Na pierwsze projekcje, odbywające się na 14-metrowym ekranie w kształcie kopuły, zarezerwowano już prawie 3 tys. biletów. (mr) PAP/Grzegorz Michałowski ***Zdjęcie do depeszy PAP pt. Łódź/ Otwarcie najnowocześniejszego w kraju planetarium - w piątek*** Archiwum PAP © 2017 / Grzegorz Michałowski
                                        

            Ponad 200 tys. widzów odwiedziło dotąd łódzkie Planetarium EC1, które działa od stycznia ub. roku. Ta jedna z najnowocześniejszych tego typu placówek w Europie działa w kompleksie zrewitalizowanej, zabytkowej elektrowni.
      
            "Tak duże zainteresowanie bardzo nas cieszy, szczególnie w kontekście zbliżającego się otwarcia Centrum Nauki i Techniki EC1, którego częścią jest nasze Planetarium. Powstająca w CNiT strefa Głębokiego Kosmosu oraz kino 3D na pewno uzupełnią i tak bogaty repertuar pokazów, które można oglądać pod naszą kopułą" - zapowiada kierownik Planetarium Tomasz Kisiel.

Planetarium EC1 zdobyło laur pierwszego z siedmiu nowych cudów Polski w ogólnopolskim plebiscycie National Geographic Magazine. Otrzymało także tzw. Turystycznego Oscara, czyli certyfikat Polskiej Organizacji Turystycznej, jako jeden z najlepszych krajowych produktów turystycznych minionego roku.

Obok pokazów astronomicznych czy popularno-naukowych Planetarium gościło wydarzenia kulturalne, jak chociażby cykl koncertów „Sfera Muzyki”, podczas których muzyce towarzyszyły specjalnie przygotowane animacje i wizualizacje, wyświetlane na kopule. Wystąpiły w nich: Joanna Woś i Iza Lach.

Zespół grafików Planetarium EC1 może się pochwalić międzynarodowymi wyróżnieniami m.in. za animacje do muzyki Gustava Theodore’a Holsta, za zestaw rysunkowych gwiazdozbiorów dla dzieci oraz animowaną ilustrację antycznego wyobrażenia budowy świata. Z kolei rok wcześniej, w 2015 roku, zespół graficzny Planetarium EC1 został doceniony za animowany model 3D planety Pluton, wykorzystujący najnowsze wówczas zdjęcia z sondy kosmicznej New Horizons.