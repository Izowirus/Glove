Tarnowskie Góry, 26.02.2016. Zabytkowa Kopalnia Srebra w Tarnowskich Górach, 26 bm. Kopalnia może zostać wpisana na listę światowego dziedzictwa UNESCO, stosowny wniosek został złożony w siedzibie tej organizacji. Obecnie turystom udostępniony jest ponad półtorakilometrowy fragment liczących ponad 150 km podziemi dawnej kopalni kruszców srebronośnych. (ag/mgut)  Archiwum PAP/Andrzej Grygiel
                                        

            Zarządzający Zabytkową Kopalnią Srebra i Sztolnią Czarnego Pstrąga w Tarnowskich Górach liczą, że uda im się przyciągnąć turystów z Japonii. Tarnogórskie zabytki, które aspirują do wpisu na listę UNESCO, zostały opisane w wydanym właśnie w Japonii magazynie „RISING Polska. Vol. 3”.
      
            W wydawnictwie promującym Polskę opisano m.in. atrakcje turystyczne, kulturę, zwyczaje i kulinaria z województwa śląskiego. Znajduje się tam także obszerny wątek poświęcony Tarnowskim Górom i tutejszym zabytkom techniki. To ważny krok, aby zainteresować turystów z Kraju Kwitnącej Wiśni i Tarnowskimi Górami, i całym Górnym Śląskiem – uważają przedstawiciele Stowarzyszenia Miłośników Ziemi Tarnogórskiej (SMZT).

Według nich sprowadzenie zagranicznych turystów, zwłaszcza z Kraju Kwitnącej Wiśni, do Tarnowskich Gór to duża szansa nie tylko dla miasta, ale i całego regionu. SMZT liczy, że dzięki publikacji japońscy touroperatorzy umieszczą w swoich katalogach ciekawe oferty wycieczek - zwłaszcza do Tarnowskich Gór.

Magazyn „RISING Polska" powstał we współpracy Ambasady Rzeczypospolitej Polskiej w Japonii, Instytutu Polskiego w Tokio oraz wydawnictwa Silver Stone. Materiały zdjęciowe oraz szczegółowe informacje japońscy dziennikarze zebrali podczas wizyty studyjnej w listopadzie ubiegłego roku. O tym jak bardzo docenili tarnogórskie bogactwa mineralne świadczy dwustronicowe zdjęcie podziemi Zabytkowej Kopalni Srebra. W artykule o Górnym Śląsku podkreślono, iż jest to region mało znany w Japonii, ale z dużym potencjałem turystycznym.

Według danych Polskiej Organizacji Turystycznej w ubiegłym roku Polskę odwiedziło ponad 50 tys. Japończyków. Należą oni do turystów zostawiających w Polsce najwięcej pieniędzy.