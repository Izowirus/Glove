Spływ kajakowy; warsztaty plastyczne i ruchowe; rejsy oraz aktywności grupowe - turnieje, rozgrywki i konkursy z nagrodami - to tylko niektóre z atrakcji zaplanowanych dla warszawiaków na sobotę 5 maja, w dniu Otwarcia Sezonu Letniego nad Wisłą.
      
            5 maja w sobotę w godzinach 11.00 - 22.00 odbędzie się Otwarcie Sezonu Letniego nad Wisłą. Wydarzenie to połączy dwa brzegi - atrakcje będą się odbywały równolegle na plaży Rusałka, oraz na przeciwległym brzegu, na bulwarze Karskiego.

Warszawiacy będą mogli wziąć udział w spływie kajakowym, warsztatach plastycznych, zajęciach taneczno-ruchowych oraz w lekcjach nauki jazdy np. nartorolkami. Odbywać się będą także rejsy - łodziami Taxi Wisła, Katamaranem Powiśle, Darem Mazowsza, czy też gondolami Aquatica. Zorganizowane będą liczne aktywności grupowe - rozgrywki, turnieje i konkursy z nagrodami. Dla najmłodszych przygotowano zajęcia edukacyjne.

Wiceprezydent stolicy Michał Olszewski podkreślił, że tego dnia miasto chce pokazać warszawiakom, że "Wisła jest miejscem bardzo aktywnej przestrzeni, zarówno na wodzie, jak i na lądzie". Dodał, że program atrakcji ma "zapoznać mieszkańców z ofertą, która będzie towarzyszyła cały sezon".

Zwrócił też uwagę, że tegoroczny sezon jest szczególny ze względu na zmiany legislacyjne. Przypomniał, że rada miasta zadecydowała, że na uregulowanym 6-kilometrowym odcinku bulwarów wyznaczona została strefa, gdzie można spożywać alkohol. Jak jednak zaznaczył, "to, że miasto dopuszcza do spożywania alkoholu to nie wszystko". "Będziemy prowadzili edukację dotyczącą konsekwencji nadmiernego spożywania alkoholu" - zaznaczył.

Olszewski poinformował też, że nad Wisłą powstanie bar mleczny. "Zależało nam na tym, żeby bulwar nie zyskiwał miana przestrzeni ekskluzywnej. Chcemy, żeby była to przestrzeń, w której każdy czuje się swobodnie i komfortowo" - podkreślił wiceprezydent.

Jak dodał, w tym roku pojawiły się także nowe elementy na wodzie - barki. "Dwa pawilony pływające stoją już przy bulwarze Karskiego. Są to obiekty, które mają podwójne funkcje - przystanków oraz obiektów gastronomicznych, dzięki czemu pojawi się nowa oferta gastronomiczna" - zaznaczył.

"Kolejna nowość jest taka, że na Cyplu Czerniakowskim powstaje tzw. Przystań Warszawa - miasteczko wodne, które będzie poświęcone organizacjom wodniackim" - zapowiedział Olszewski. Jak dodał przystań Warszawa ma być pewnego rodzaju "stolicą dzielnicy Wisła". "Program będzie różnorodny, mamy nadzieję zaludnić tę przestrzeń w tym roku" - dodał.

Dyrektor Zarządu Transportu Miejskiego Wiesław Witek podkreślił, że w tym roku ponownie ruszają Warszawskie Linie Turystyczne, jednak w nowej, powiększonej formie. "Na pokład naszych przepraw wodnych będzie mogło wejść jednorazowo 21 osób, na promy kursujące z Podzamcza do Zoo nawet 40, to prawie dwa razy więcej niż dotychczas" - mówił Witek.

Poinformował też, że 27 kwietnia uruchomiona zostanie sezonowa linia autobusowa 385, która kursuje od pl. Konstytucji, przez bulwary, do pl. Wilsona.

Przewodniczący komisji sportu, rekreacji i turystyki Rady m.st. Warszawy Paweł Lech zapowiedział, że "od 9 czerwca, jeżeli warunki pogodowe, np. wysoki stan Wisły, nie przeszkodzą, ruszy otwarta strefa aktywności sportowo-rekreacyjnej na plaży Poniatówka". "Tak, jak w zeszłym roku, będą boiska do piłki nożnej, plażowej czy siatkowej, będą się odbywały różne rozgrywki" - poinformował.

"To, co przyciąga nad Wisłę, to możliwości, które daje ścieżka rowerowa, ponadto w zeszłym roku otwarta została ścianka wspinaczkowa pod Mostem Świętokrzyskim. Niedługo ruszy możliwość korzystania z żaglówek" - wyliczał Lech. Poza tym, dodał, "odbywać się będzie szereg imprez jednodniowych, tak jak np. bieg Wisły realizowany od lat, czy też Triathlon w nieco odmiennej formie, bo bez pływania, a ze spływem kajakowym".

Otwarcie Sezonu nad Wisłą zakończy się koncertem zespołu smyczkowego Red Heels, który odbędzie się o godz. 20.30 na dachu nowej Barki Warszawskiej na bulwarze Jana Karskiego.