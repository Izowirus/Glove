Były Beatles Paul McCartney wystąpi 3 grudnia w krakowskiej Tauron Arenie. Będzie to jego druga wizyta w Polsce.
      
            Krakowski koncert odbędzie się w ramach nadchodzącej trasy artysty "Freshen Up", która rozpoczyna się we wrześniu w Kanadzie. Będzie to pierwsza trasa McCartneya od czasu "One On One Tour" - w latach 2016-2017 zgromadziła ona na całym świecie około 2 milionów fanów. Trasa będzie promować nowy album "Egypt Station", którego wydanie jest zapowiadane na 7 września nakładem Capitol Records.

Jak przypomina agencja Livenation, organizator wydarzenia, koncert w Krakowie to druga wizyta ex beatlesa w Polsce. Artysta gościł już w naszym kraju na koncercie w Warszawie w 2013 roku w ramach trasy "Out There".

Paul McCartney powiedział, że zawsze chciał zobaczyć Kraków, ponieważ słyszał o nim wiele wspaniałych rzeczy. "Świetnie się bawiliśmy podczas naszej ostatniej podróży do Polski, więc wiemy, że będzie to kolejna wyjątkowa noc dla nas. Nie możemy się doczekać powrotu - Get ready to rock Poland!" - zaznaczył.

Trasa Freshen Up rozpocznie się we wrześniu czterema koncertami w Kanadzie. Następnie w październiku Paul wystąpi jako główna gwiazda 17. edycji festiwalu Austin City Limits w Stanach Zjednoczonych. Europejska część tournee przypada na grudzień i zakończy się koncertami w Wielkiej Brytanii.

Koncerty Paula McCartneya spełnią wszelkie oczekiwania, jakie można mieć wobec rockowego show: prawie trzy godziny z najlepszymi utworami z przełomu ostatnich 50 lat; dziesiątki piosenek z solówkami w wykonaniu Paula, w tym niezapomniane kawałki zespołów, w których występował: Wings i The Beatles.

Skład zespołu towarzyszącego McCartneyowi uformował się w ostatnich 15 latach. Są to Paul "Wix" Wickens (instrumenty klawiszowe), Brian Ray (gitara basowa/gitara), Rusty Anderson (gitara), Abe Laboriel Jr (perkusja).