Angażowanie się w aktywność fizyczną w towarzystwie innych osób redukuje stres i poprawia jakość życia bardziej, niż ćwiczenie w pojedynkę - informuje „Journal of the American Osteopathic Association”.
      
            Naukowcy z University of New England College of Osteopathic Medicine (USA) wykazali, że chociaż ludzie więcej wysiłku wkładają w samodzielne wykonywanie ćwiczeń, lepsze efekty zdrowotne uzyskują dzięki treningowi grupowemu. Według specjalistów ćwiczenia w grupie pomagają łagodzić stres i wpływają na ogólną poprawę jakości życia.

W badaniu uczestniczyło 69 studentów medycyny – członków społeczności charakteryzującej się wysokim poziomem napięcia psychicznego i deklarującej zazwyczaj niskie zadowolenie z jakości życia. Brali oni udział w 12-tygodniowym programie ćwiczeń. Część z nich ćwiczyła samodzielnie lub w towarzystwie maksymalnie dwóch osób, pozostali uczęszczali na treningi grupowe.

Co miesiąc badacze prosili studentów o wypełnienie ankiety dotyczącej natężenia stresu oraz jakości życia w trzech aspektach: fizycznym, psychicznym i emocjonalnym.

Okazało się, iż uczestnicy ćwiczący samodzielnie poświęcali na aktywność fizyczną dwa razy więcej czasu. Mimo to nie odczuwali zmniejszenia napięcia psychicznego i deklarowali jedynie nieznaczną poprawę jakości życia.

Studenci trenujący w grupie doświadczali tymczasem redukcji stresu o przeciętnie 26 proc. i dużej poprawy jakości funkcjonowania, zarówno w jego aspekcie fizycznym, psychicznym, jak i emocjonalnym.

„Korzyści wynikające z przebywania z przyjaciółmi lub znajomymi z uczelni i wspierania się nawzajem w wykonywaniu forsownych ćwiczeń, przewyższają korzyści wynikające z wysiłku fizycznego podejmowanego w pojedynkę” – podsumowuje Dayna Yorks, koordynatorka badania.

O szczegółach przedsięwzięcia możemy przeczytać na stronie: http://jaoa.org/article.aspx?articleid=2661140 