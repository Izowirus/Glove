Wieliczka, 20.08.2011. Turyści zwiedzają Komorę Michałowice w zabytkowej części kopalni soli w Wieliczce (woj. małopolskie), 20 bm.  lm/soa PAP/Lech Muszyński Archiwum PAP © 2016 / Lech Muszyński
                                        

            Ponad 1 mln 700 tys. turystów z 200 krajów zwiedziło kopalnię soli w Wieliczce w 2017 r.  - jest to historyczny rekord frekwencji. W 2016 r. do kopalni zjechało ponad 1,5 mln osób – poinformowała we wtorek PAP Monika Szczepa z kopalni.
      
            W 2017 r. w kopalni zorganizowano ponad 350 imprez i wydarzeń; do dyspozycji kuracjuszy oddano po renowacji uzdrowiskową komorę Wessel; w różnych rejonach podziemi zabezpieczano ponad 20 wyrobisk i kilkanaście chodników - poinformowała kopalnia w podsumowaniu minionego roku.

Prawie połowę gości, którzy przyjechali do wielickiej kopalni (49 proc.), stanowili przybysze z zagranicy. Najwięcej było turystów z Wielkiej Brytanii, Włoch, Niemiec, Hiszpanii, Francji i USA. Wśród przybyszów z ponad 200 krajów znajdowali się też obywatele Surinamu, Bahrajnu, Brunei, Lesotho.

Jak podkreślają gospodarze kopalni, ogromne zainteresowanie podziemną Wieliczką przekłada się na upowszechnianie wiedzy o solnym górnictwie i górniczych tradycjach. Sprzyja także wieloaspektowemu udostępnianiu solnego zabytku. W 2017 w podziemiach odbyło się ponad 350 wydarzeń związanych z górniczą tradycją lub o charakterze kulturalnym, naukowym, edukacyjnym, społecznym czy sportowym.

W minionym roku po dwóch latach prac renowacyjnych do użytku w podziemnym uzdrowisku oddano komorę Wessel. Na trasach: turystycznej i górniczej renowacji poddano kilka wyrobisk, m.in zrekonstruowano mur w kaplicy św. Antoniego, zmodernizowano ekspozycję wraz z systemem oświetlenia w komorze Sielec; prowadzono też prace w komorach Korytno, Gospoda i Janik.

Górnicy zabezpieczali także komory Baum, Saurau, Margielnik, Gaisruck, Geramb i in., pracowali też przy renowacji chodników: Świętosławskie, Bąkle, Neustadter, Król Saski i Kaniów. Cały czas prowadzone były prace zabezpieczające, polegające na wypełnianiu pustek.

Na 2017 rok przypadała 25. rocznica groźnego wycieku na poprzeczni Mina, który 10 lat temu skutecznie zamknięto. Z okazji tej podwójnej rocznicy jesienią w wielickich podziemiach zorganizowano międzynarodowe sympozjum, którego tematem przewodnim było zagrożenie wodne występujące w kopalniach soli na całym świecie.

Wielicka kopalnia działa nieprzerwanie od połowy XIII wieku. Zorganizowany ruch turystyczny trwa tam od końca XVIII w. W 1978 r. kopalnia została wpisana na I Listę Światowego Dziedzictwa Kulturowego i Przyrodniczego UNESCO. W czerwcu 2013 na listę UNESCO została także wpisana kopalnia soli w Bochni razem z Zamkiem Żupnym w Wieliczce.

W ten sposób na liście jako "Królewskie Kopalnie Soli w Wieliczce i Bochni" znalazły się wszystkie trzy obiekty związane z historycznym wydobyciem soli w Małopolsce. Obiekty te razem z warzelniami i składami soli tworzyły powstałe pod koniec XIII wieku przedsiębiorstwo królewskie Żupy Krakowskie. Przedsiębiorstwo działało w tej formie przez blisko 500 lat, aż do pierwszego rozbioru Polski w r. 1772. Żupa krakowska była największym w dawnej Rzeczypospolitej zakładem przemysłowym i jednym z największych w Europie.