Puszczykowo (woj. wielkopolskie), 02.08.2014. Arkady Paweł Fiedler (na zdj.), wnuk słynnego pisarza i podróżnika Arkadego Fiedlera wyruszył, 2 bm. fiatem 126p z Puszczykowa na wyprawę do Afryki. Droga poprowadzi przez Czechy, Austrię i Włochy. Na kontynencie afrykańskim Fiedler pojedzie przez Libię, Niger, Czad, Sudan, Etiopię, Kenię, Ugandę i kilka innych krajów do RPA. W przedsięwzięciu "PoDrodze Afryka", podróżnikowi towarzyszyć będzie samochód z ekipą filmową, która będzie dokumentowała wyprawę. W sumie Fiedler przebędzie ok. 20 tys. km. Wyprawa ma potrwać mniej więcej 3 miesiące (jk/cat) 
PAP/Jakub Kaczmarczyk Archiwum PAP © 2014 / Jakub Kaczmarczyk
                                        

            Ponad 22 tys. km przejechał fiatem 126p Arkady Paweł Fiedler, wnuk znanego podróżnika, pisarza i dziennikarza Arkadego Fiedlera. W ramach projektu „PoDrodze Azja” popularnym maluchem odwiedził m.in. Kirgistan, Tadżykistan, Rosję i Mongolię.
      
            „Podróż trwała niespełna trzy miesiące. Wyruszyliśmy 4 czerwca z Puszczykowa, a na metę, kawałek za Władywostokiem, maluch dojechał dokładnie 2 września. Łącznie pokonaliśmy trasę 22 707 km” – powiedział PAP Life w czwartek Arkady Paweł Fiedler.

Jak mówił, celem wyprawy była nie tylko podróż małego fiata, ale także powstanie materiału do serialu, który ma pokazywać i udowadniać, że popularne maluchy sprawdzają się na każdej drodze i w każdych warunkach.

„Razem z ekipą dokumentującą moją podróż filmowo i fotograficznie udało się nam zrealizować wszystkie plany i szczęśliwie dotarliśmy do mety. Maluch poradził sobie bardzo dobrze z trudami tej podróży, bo drogi były bardzo wymagające, jak choćby step w Mongolii” – zaznaczył podróżnik.

Trasa wyprawy prowadziła m.in. przez Słowację, Węgry, Serbię, Turcję, Gruzję, Azerbejdżan, Kazachstan i Rosję. „Głównymi punktami w programie był Kirgistan i Tadżykistan. Spotkaliśmy tam niezwykłych ludzi żyjący w jurtach, przepiękne góry. Oczywiście była jeszcze zachwycająca Mongolia” – opowiadał Fiedler.

„Pokonaliśmy też ogromne góry, wspinając się nawet na wysokość 4,655 tys. m. Mimo tych trudów maluch świetnie dawał sobie radę. Miał oczywiście kilka usterek, ale nie były one na tyle poważne by nas zatrzymać na dłuższy czas. W trakcie podróży to właśnie fiat 126p przede wszystkim przyciągał zainteresowanie miejscowych” – dodał.

Podróż po Azji była już trzecią wyprawą Fiedlera małym fiatem. Wcześniej podróżnik przejechał nim Polskę i Afrykę. Jak przyznał w rozmowie z PAP Life podróżnik, wyprawa po Azji była najbardziej wymagająca.