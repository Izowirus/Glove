Z obszernym golfem lub klasycznym dekoltem w serek; z wycięciami, frędzlami albo warkoczami - sweter to niekwestionowana podstawa jesiennej garderoby. W tym sezonie modne są zarówno klasyczne fasony, jak i te z nutą ekstrawagancji.
      
            Gdy temperatury robią się coraz niższe, chętniej zamieniamy zwiewne bluzki i transparentne koszule na ciepłą dzianinę. Swetry to w istocie podstawa jesiennozimowej garderoby – doskonale chronią przed chłodem, dzięki czemu codzienne zmagania z ponurą aurą stają się nieco mniej uciążliwe.

Choć niektórym być może kojarzą się z modową nudą, swetry mają szansę stać się w tym sezonie jednym z bardziej wyrazistych elementów stylizacji. Projektanci zaproponowali nam bowiem całe mnóstwo fasonów wzbogaconych o intrygujące detale, jak choćby frędzle, warkocze, które pojawiły się na pokazach domów mody Altuzarra i Saint Laurent czy wycięcia – te z kolei lansowali m.in. Christopher Kane i Chloe.

Modne są obecnie zarówno długie, oversize’owe swetry, które znakomicie sprawdzą się wówczas, gdy pogoda przestanie nas rozpieszczać, jak i króciutkie sweterki będące jesienną odpowiedzią na crop topy – jeden z największych trendów sezonu wiosennoletniego. Widzieliśmy je najpierw na wybiegach u Chanel, Alexandra Wanga czy Monse, a następnie w większości sieciówek, które natychmiast podchwyciły ów trend. Krótki dopasowany sweter najlepiej zaprezentuje się w tercecie z trapezową spódnicą z wysokim stanem i luźną kraciastą marynarką.

Nie mija także moda na golfy – bodaj najbardziej ponadczasowy, a zarazem praktyczny fason swetra. Otulający szyję zabudowany kołnierz z powodzeniem zastąpi szalik, świetnie komponując się z dwurzędowym płaszczem. Sweter z golfem kojarzy się z nieco nudnym i zachowawczym strojem – zupełnie niepotrzebnie. Zestawiony z efektownymi kolczykami, ołówkową spódnicą i botkami na obcasie nabierze eleganckiego, wyrafinowanego charakteru.

Golf to niejedyny modny obecnie rodzaj dekoltu. Jednym z najbardziej trendowych jest wciąż dekolt typu carmen, który śmiało możemy założyć w słoneczny dzień. Podobnie, jak sweter z klasycznym dekoltem w serek – idealnie nadaje się na niezbyt chłodne dni. Sweter o dopasowanym kroju wystarczy wsunąć w dżinsy lub spódnicę z wysokim stanem; oversize’owy zaś dla kontrastu zestawić z parą obcisłych skórzanych spodni.

Swetry to baza jesiennych stylizacji – zapewniają komfort i skuteczną ochronę przed chłodem, dzięki czemu chętnie zastępujemy nimi cieniutkie bluzki i koszule. Nawet jeśli mimo niskich temperatur trudno nam się rozstać z ulubioną koszulą z delikatnej tkaniny, na podorędziu warto mieć obszerny wełniany sweter, który wystarczy nonszalancko narzucić na ramiona. Niezależnie od fasonu, jest on najlepszym przyjacielem jesiennej garderoby.