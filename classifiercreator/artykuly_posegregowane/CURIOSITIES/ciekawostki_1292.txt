Tego jeszcze nie było: cztery piaszczyste boiska oraz miejska plaża powstaną w samym centrum stolicy - przed Pałacem Kultury i Nauki. Plażować będzie można od czerwca do września.
      
            Plaża oraz boiska powstaną w bezpośrednim sąsiedztwie Pałacu Kultury i Nauki, w pobliżu parku Świętokrzyskiego i ulicy Marszałkowskiej. W obrębie boisk teren wysypany zostanie 40-centymetrową warstwą piachu, a w strefie rekreacyjnej 25-centymetrową. Do wykonania sezonowej strefy rekreacyjnej zostanie zużytych 750 metrów sześciennych piasku, co w przybliżeniu daje blisko 1000 ton - czytamy na oficjalnej stronie ratusza.

W skład kompleksu sportowego wejdą boiska do piłki nożnej plażowej, do piłki siatkowej i do badmintona.

Boiska będą przygotowane do prowadzenia półprofesjonalnych rozgrywek. Otoczą je trzymetrowe siatki piłko-chwyty, a w ich zachodniej części zostaną ustawione trybuny dla 200 kibiców. Cały teren zostanie oświetlony sześcioma przenośnymi reflektorami, pozwalającymi na prowadzenie rozgrywek także wieczorem.

Do dyspozycji sportowców przygotowane zostanie również zaplecze – szatnie oraz sanitariaty. W specjalnych boksach zlokalizowane zostaną przebieralnie, natryski i toalety.

W części plażowej dostępne będą leżaki, a także komplety ogrodowych stołów i krzeseł. Wypocząć będzie można także pod jednym z parasoli o trzymetrowej średnicy.