Sto skoków spadochronowych zamierzają w niedzielę oddać spadochroniarze w Bielsku-Białej, by uczcić 100. rocznicę odzyskania nieodległości. Na zboczach góry Żar w Międzybrodziu Żywieckim młodzież chce utworzyć w sobotę "żywą" biało-czerwoną flagę.
      
            Organizator akcji skoczków Robert Malarczyk z Aeroklubu Bielsko-Bialskiego w rozmowie z PAP powiedział, że udział w niej zapowiedziało już ponad 30 spadochroniarzy nie tylko z Bielska-Białej, ale i innych ośrodków. "Wciąż jeszcze dopisują się kolejne osoby. Zaczniemy skoki ok. godz. 9.30" - powiedział Malarczyk.

Skoczkowie będą skakali z cessny 206. Każdorazowo wyniesie ona w przestrzeń nad Bielskiem-Białą pięciu uczestników akcji. Po lądowaniu wsiądą kolejni. "Pilot po lądowaniu nawet nie będzie wyłączał silnika. Przerwę przewidzieliśmy jedynie na tankowanie" - dodał Robert Malarczyk.

Akcja odbędzie się, jeśli pozwoli na nią pogoda. Malarczyk dodał, że atrakcją dla mieszkańców będzie także balon na lotnisku w Aleksandrowicach. Chętni będą mogli się nim wznieść na wysokość 30 m.

Uczniowie szkoły podstawowej w Międzybrodziu Żywieckim zamierzają uczcić w sobotnie południe setną rocznicę odzyskania przez Polskę niepodległości akcją "Żar biało-czerwony".

"Młodzież chce utworzyć ogromną biało-czerwoną, +żywą+ flagę na stoku góry Żar, przy dolnej stacji kolejki linowo-terenowej. Zapraszają wszystkich do udziału w tym wydarzeniu. Happening zakończy wspólne odśpiewaniem hymnu z towarzyszeniem orkiestry dętej. Całość zostanie sfilmowana przy pomocy drona. Uczestnicy wydarzenia będą mogli wygrać atrakcyjne nagrody. Jedną z nich jest lot szybowcem" - podało centrum kultury w Czernichowie.