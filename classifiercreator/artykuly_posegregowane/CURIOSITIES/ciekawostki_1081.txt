W ukraińskich miastach nie ma już pomników wodza bolszewickiej rewolucji, Włodzimierza Lenina. Ostatni pomnik obalono w Nowogrodzie Siewierskim w obwodzie czernihowskim – poinformowała w poniedziałek stacja telewizyjna Espreso.tv.

      
            „Miejscowy Lenin przetrwał tu 2,5 roku od początku +leninopadu+. Tutejsze władze nie spieszyły się z realizacją ustawy o dekomunizacji, jednak urzędnicy zostali przyciśnięci przez działaczy społecznych” – podała stacja.

Zdemontowany pomnik zostanie wystawiony na sprzedaż. Jeśli nie znajdzie nabywcy, zostanie przetopiony; ważący 4,5 tony posąg Lenina odlano z metali kolorowych – czytamy na portalu Espreso.tv.

Szef ukraińskiego Instytutu Pamięci Narodowej Wołodymyr Wiatrowycz uściślił, że jest to ostatni pomnik Lenina w mieście na terytorium kontrolowanym przez władze w Kijowie. Część obwodów donieckiego i ługańskiego na wschodzie kraju opanowana jest przez prorosyjskich separatystów, którzy nadal Lenina szanują.

„Mogę potwierdzić, że ostatni pomnik na terytorium pod kontrolą Ukrainy został obalony. Niewykluczone, że pozostały jakieś pomniki we wsiach, ale w miastach pomników Lenina już nie ma” – powiedział Wiatrowycz portalowi UNN.

„Leninopad” rozpoczął się w grudniu 2013 r., gdy w Kijowie mieszkańcy obalili najważniejszy na Ukrainie pomnik Lenina. Doszło do tego podczas rewolucji godności, która zakończyła się w lutym 2014 roku odsunięciem od władzy prorosyjskiego prezydenta Wiktora Janukowycza.

Według Interfax-Ukraina od końca 2013 roku do czerwca bieżącego roku na Ukrainie usunięto 1221 pomników Lenina. Agencja podaje, że w części kraju kontrolowanej przez Kijów, wciąż stoi 578 pomników z jego podobizną. Na zajętym przez Rosjan Krymie i w Donbasie pozostało prawie 300 pomników.

Zgodnie z przyjętymi w 2015 roku ustawami dekomunizacyjnymi na Ukrainie obowiązuje zakaz propagandy komunizmu i nazizmu oraz ich symboli, a system komunistyczny i nazistowski uznawany jest za przestępczy.