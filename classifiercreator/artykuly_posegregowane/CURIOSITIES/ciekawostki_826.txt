epa05982948 Chinese Go player Ke Jie (C) speaks beside Demis Hassabis (L), co-founder of Google's artificial intelligence (AI) startup DeepMind and Dr. David Silver (R), Research Scientist and AlphaGo Team Lead during the press conference after the match between Ke and Google's artificial intelligence program AlphaGo in which AlphaGo defeated Ke Jie 1:0, during the Future of Go Summit at Wuzhen internet International Conference and Exhibition Center in Wuzhen, Zhejiang province, China, 23 May 2017. The summit is held from 23 to 27 May in Wuzhen, and features a three game match between AlphaGo and Ke Jie.  EPA/WU HONG 
Dostawca: PAP/EPA. PAP/EPA © 2017 / WU HONG
                                        

            Chiński arcymistrz gry go Ke Jie, uważany za najlepszego gracza na świecie, przegrał pojedynek z programem AlphaGo stworzonym przez firmę DeepMind należącą do koncernu Google. Ke nie zdołał wygrać ze sztuczną inteligencją żadnej z trzech partii.
      
            Pojedynek zaplanowany na trzy rozgrywki odbył się w mieście Wuzhen w prowincji Zhejiang, w którym od 2014 r. co roku organizuje się Światową Konferencję Internetu (World Internet Conference). Dla Chin miało to dodatkowe znaczenie, ponieważ podczas corocznego szczytu prezentowane są korzyści wynikające z kontroli nad siecią nadzorowaną przez państwo, a jednym z głównych koncernów, którego usługi blokowane są na terenie Chin kontynentalnych, jest amerykański Google.

Turniej z udziałem arcymistrza i superkomputera odbył się w ramach konferencji "Przyszłość Go" zorganizowanego w Wuzhen właśnie przez Google. Koncern jest właścicielem firmy DeepMind, która opracowała neuronowe sieci stanowiące podstawę sztucznej inteligencji programu AlphaGo.

Ostatnia z trzech partii w go została rozegrana w sobotę. AlphaGo potrzebował 3,5 godziny na pokonanie Ke. Podczas sobotniej partii, podobnie jak na początku czwartkowej (mecze rozgrywano co dwa dni od wtorku), komputer rozpoczął od ruchu nazywanego przez graczy "niegrzecznym" - informuje chińska telewizja CGTV, która relacjonowała pojedynek. Zgodnie z tradycją pierwszy kamień na planszy do gry umieszczany jest w okolicach prawego górnego rogu, podczas gdy AlphaGo rozpoczął od dolnego prawego rogu.

Ke, 19-letni chiński arcymistrz, który przeszedł na zawodowstwo w wieku 11 lat, nazywany jest przez media i światowe organizacje go "cudownym dzieckiem" oraz najlepszym zawodnikiem wszechczasów. Przed meczem Ke zapowiadał, że jego komputerowy przeciwnik "to w końcu tylko zimna maszyna, u której nie widzi pasji czy entuzjazmu". Arcymistrz twierdził, że nie wycofa się niezależnie od tego, jak mocny okazałby się AlphaGo. Po pierwszym 4,5-godzinnym meczu rozegranym we wtorek Ke powiedział, że jest "zszokowany" i "wiele z ruchów nigdy nie zdarzyłoby się podczas zawodów między ludźmi". Na wygraną w drugiej partii komputer potrzebował 3,5 godziny, a arcymistrz stwierdził, że przeciwnik jest "poza jego zasięgiem".

Ke: komputer to gracz w go o boskich umiejętnościach

Ke już w styczniu, wówczas razem z innymi graczami z Chin, rozegrał pojedynek z AlphaGo. Po tamtej rozgrywce posiadacz najwyższego stopnia, tzw. 9 dana, w grze go Zheng Hong twierdził, że jest jedynie "niewielka szansa" na wygraną człowieka. "Sztuczna inteligencja poprawia się nieustannie, rozgrywając miliony pojedynków z samą sobą. Świat się nie skończy, jeżeli AlphaGo wygra. Żaden człowiek nie może prześcignąć samochodu, ale zdobycie olimpijskiego medalu dla najszybszego człowieka wciąż wiele znaczy" - cytował wypowiedź Zhenga dziennik "South China Morning Post". Sam Ke po styczniowej przegranej określił komputer jako "gracza w go o boskich umiejętnościach".

AlphaGo został stworzony przez londyńską firmę DeepMind przejętą przez Google w 2014 r. To pierwszy program do gry w go oparty na sztucznej inteligencji, który jest w stanie wygrać z człowiekiem. Go uchodzi za najbardziej skomplikowaną grę logiczną na świecie. Specjaliści twierdzą, że do dobrej gry potrzebny jest instynkt, a nie tylko zdolność przewidywania na kilka ruchów do przodu jak w szachach. "Jeżeli zapyta się szachistę: +dlaczego zrobiłeś ten ruch?+, on lub ona prawdopodobnie opowie o swoim planie: +ponieważ A, B i C+. Ale jeżeli zada się to samo pytanie zawodnikowi go, w odpowiedzi usłyszy się przeważnie: +ponieważ to wydaje się dobrym ruchem+" - twierdził przed meczem w Wuzhen współtwórca i dyrektor generalny DeepMind Demis Hassabis.

AlphaGo bazuje na dwóch odrębnych od siebie sieciach neuronowych nazywanych mózgami. Jedna z nich odpowiada za wybór kolejnego ruchu, druga ocenia ten ruch i przewiduje zwycięzcę pojedynku. Dzięki temu program jest w stanie dopasowywać się do sytuacji na planszy w czasie rzeczywistym. AlphaGo jest może doskonalić swoje umiejętności, grając z samym sobą. Potrafi przewidywać 50 ruchów do przodu, korzysta z innej niż ludzie strategii gry.

Pojedynki ludzi z komputerami w grach wymagających dużej inteligencji i strategicznego myślenia od lat budzą emocję i są pretekstem do debat o kierunkach rozwoju sztucznej inteligencji. Pierwszy raz człowiek został pokonany przez program w 1997 r. Wówczas arcymistrz szachów Garri Kasparow przegrał z systemem opracowanym przez IBM o nazwie Deep Blue.

AlphaGo w ub.r. wygrał pierwszy ważny pojedynek z arcymistrzem, zawodnikiem z Korei Południowej Li Se Dolem. Wówczas człowiek zdołał wygrać tylko jedną na pięć rozegranych w marcu 2016 r. w Seulu partii. Główny specjalista zajmujący się AlphaGo w firmie DeepMind David Silver twierdzi, że obecna wersja programu wykorzystuje 10-krotnie mniejszą moc obliczeniową niż podczas pojedynku z Li.

W Chinach pojedynek Ke z komputerem miał wymiar wizerunkowy. Pierwotnie mecze miały być pokazywane przez państwową telewizję CCTV5, jednak ostatecznie zrezygnowano z tego pomysłu. Jedyna dostępna transmisja na żywo była prowadzona na kanale YouTube, który również jest zabroniony w Chinach kontynentalnych. Chińskie media miały zostać poinstruowane, by nie wspominać nazwy Google w relacjach z meczów - pisze "South China Morning Post".

Po sobotniej wygranej Hassabis oświadczył, że AlphaGo nie będzie już mierzyć się z ludźmi. "To dlatego, że najlepsi gracze w Chinach reprezentują najwyższy możliwy poziom ludzkich umiejętności w tej grze" - powiedział współzałożyciel DeepMind. Na pierwszą wygraną z Ke komputer potrzebował we wtorek 289 ruchów, natomiast ostatni pojedynek w sobotę wygrał 209 posunięciami.

Z Pekinu Rafał Tomański