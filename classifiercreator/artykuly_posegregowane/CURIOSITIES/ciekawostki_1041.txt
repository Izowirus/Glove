460 restauracji z całej Polski znalazło się w III edycji „Żółtego Przewodnika Gault&amp;Millau. Polska 2017”. W przewodniku wyróżniono też ponad 160 produktów regionalnych i miejsc, w których można je kupić oraz 120 hoteli.
      
            Premierę nowego "Żółtego Przewodnika Gault&Millau Polska 2017" zaplanowano na niedzielę podczas uroczystej gali, która odbędzie się w Łodzi.

Przewodnik Gault&Millau jest ogólnoświatowym źródłem informacji o tym, gdzie warto jeść. Każdego roku zespół kilkunastu całkowicie anonimowych inspektorów skrupulatnie ocenia około tysiąca miejsc w Polsce. Do przewodnika trafia mniej niż połowa, są to – jak zapewniają jego autorzy – prawdziwe perły gastronomiczne.

W tym roku w przewodniku znalazło się 460 restauracji, czyli aż o 220 więcej niż w pierwszej jego edycji. Umieszczono w nim także ponad 160 produktów regionalnych oraz miejsc w całym kraju, gdzie można je kupić.

Twórcy przewodnika rekomendują też 120 najciekawszych – ich zdaniem - miejsc noclegowych: od niewielkich, butikowych pensjonatów po luksusowe hotele i wspaniałe zamki. Wspólnym mianownikiem wszystkich lokalizacji jest dbałość o gościa i znakomity dobór nawet najmniejszych detali.

Tegoroczna edycja jest także dwujęzyczna; angielska wersja ma ułatwiać korzystanie z niego wszystkim obcokrajowcom.

Podczas niedzielnej gali wręczone zostaną także nagrody najlepszym w Polsce szefom kuchni, które - już po raz trzeci - zostaną przyznane w 5 kategoriach: Szef Kuchni Tradycyjnej, Kobieta Szef, Młody Talent, Szef Jutra i Szef Roku. W każdej kategorii jest pięcioro nominowanych.

"Żółty przewodnik Gault&Millau" powstał ponad 50 lat temu we Francji. Dyktuje trendy kulinarne w 12 krajach. Najlepsze restauracje wyróżniane są kucharskimi czapkami Q. Ich liczba wskazuje na rangę restauracji i poziom serwowanych dań.