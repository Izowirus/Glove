Szczęśliwiec z amerykańskiego stanu Massachusetts jako jedyny poprawnie wytypował wszystkie sześć liczb w środowym losowaniu amerykańskiej loterii Powerball, dzięki czemu wygrał blisko 760 mln dolarów.
      
            Zwycięskie okazały się liczby: 6, 7, 16, 23, 26 i 4. Szanse na poprawne wytypowanie całej szóstki wynosiły 1:292,2 mln.

To druga najwyższa wygrana w historii tej gry liczbowej; najwyższa padła w styczniu 2016 roku i wyniosła niebotyczne 1,6 mld dolarów.

Zwycięzca może liczyć na pełną kwotę wygranej, jeśli zdecyduje się na jej wypłatę w corocznych ratach. Jeśli swoją nagrodę będzie wolał otrzymać od razu w gotówce, dostanie "jedynie" 443,3 mln dolarów, która to kwota zostanie pomniejszona o podatki federalne i stanowe, szacowane na ok. 30 proc.

W loterię Powerball grają mieszkańcy 44 stanów USA, a także stołecznego Dystryktu Kolumbii oraz należących do USA Wysp Dziewiczych i Portoryko.