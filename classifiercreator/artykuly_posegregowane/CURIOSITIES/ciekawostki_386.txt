Katowice, 23.04.2012 Gmach Biblioteki Śląskiej. soa
 PAP/Andrzej Grygiel Archiwum PAP © 2018 / Andrzej Grygiel
                                        

            Rzęsiście, ancymonek i prażynka - te słowa uznano za najpiękniejsze w plebiscycie ogłoszonym przez Bibliotekę Śląską w Katowicach z okazji ustanowionego przez UNESCO Międzynarodowego Dnia Języka Ojczystego, przypadającego 21 lutego.
      
            Uczestnicy zabawy językowej "Mów do mnie pięknie" mieli za zadanie zaproponować słowa i zwroty językowe, które uważają za piękne, a na drugiej szali położyć te, których uroda językowa jest kontrowersyjna.

"Nadesłane propozycje wyraźnie pokazują, że jesteśmy wrażliwi na piękno języka i słów. Na uwagę zasługują także argumenty przedstawiane przez autorów uzasadniających swoje wybory" - powiedziała Monika Wieczorek z Biblioteki Śląskiej.

Autor zwycięskiej propozycji uzasadnił ją "skojarzeniem z wachlarzem rzęs, delikatnością, zwiewnością", przestrzegając jednocześnie panie z makijażem przed spacerem podczas rzęsistego deszczu.

Na drugim miejscu znalazło się słowo ancymonek, a na trzecim - prażynka. Wśród niepięknych słów pierwsze miejsce zajął czasownik szpanować, drugie - flaki, a trzecie - flegma.

Przyznano również wyróżnienie za słowotwórczość. Wyróżniony w tej kategorii autor zaproponował nazywanie towarzysza życia razemkiem lub razemką.

"Język polski nie nadążył za zmianami obyczajowymi - brakuje nam ładnego słowa na partnera, z którym pozostajemy w związku romantycznym, lecz niesformalizowanym. Konkubenci muszą mieszkać razem i najczęściej pojawiają się w kronikach kryminalnych, partnerzy są biznesowi, chłopaka mamy w gimnazjum, narzeczeni to już prawie małżeństwo. Kiedyś się z kimś chodziło, teraz się z kimś jest. Więc jak już jesteśmy z kimś, to kto to właściwie dla nas jest? Wychodząc naprzeciw temu oczekiwaniu, utworzono rzeczownik od wyrażenia +być razem+" - napisał w uzasadnieniu.

Autorzy najciekawszych propozycji otrzymają nagrody książkowe.

Obie grupy językowe znajdą się w Wirtualnym leksykonie pięknych (i niepięknych) słów, który wkrótce ukaże się na stronie www.bs.katowice.pl. Dzięki współpracy z Instytutem Monitorowania Mediów wyniki zabawy językowej posłużą do stworzenia specjalnego raportu, który podsumuje akcję.

Biblioteka Śląska jest najstarszą książnicą na Górnym Śląsku. Powołano ją do życia na przełomie 1922 i 1923 r. jako Bibliotekę Sejmu Śląskiego, stała się jedną z najprężniejszych instytucji krzewiących kulturę w regionie. Pełni funkcję biblioteki publicznej o profilu naukowym.