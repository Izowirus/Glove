Deweloper z Hongkongu Henderson zapłacił 3 mld dolarów za działkę w tym mieście, pobijając światowy rekord cen gruntu. Przebito ośmiu konkurentów i pokonano m.in. przedsiębiorstwa z Chin kontynentalnych, przełamując ich dominację obserwowaną przez ostatnie lata.
      
            Aukcja odbyła się we wtorek.

Na terenie o powierzchni 2,88 tys. metrów kwadratowych znajduje się obecnie pięciopiętrowy parking. Henderson planuje wybudować tam do 2022 r. budynek komercyjny, który ma stać się symbolem okolicy.

Działka na Murray Road to pierwszy komercyjny obszar w prestiżowej dzielnicy Central wystawiony na sprzedaż od ostatnich 20 lat. Brytyjski dziennik "Daily Mail" przypomina, że ostatni raz dokonano tam transakcji o przeznaczeniu komercyjnym w 1996 r. przed przekazaniem Hongkongu Chinom przez Brytyjczyków. Wartość obecnej transakcji ustaliła cenę za metr kwadratowy na ponad milion dolarów.

Dotychczas najbardziej aktywne były w Hongkongu chińskie firmy HNA, KWG oraz Longfor, które przejęły grunt po byłym lotnisku Kai Tak za łącznie ponad 4,4 mld dolarów. Według dziennika "South China Morning Post" oferty przebijały szacunki analityków rynku nieruchomości o 15 proc.

Za zakupem stoi drugi najzamożniejszy człowiek Hongkongu Lee Shau-kee, którego majątek magazyn "Forbes" szacował w lutym br. na ponad 26 mld dolarów.

Z Pekinu Rafał Tomański