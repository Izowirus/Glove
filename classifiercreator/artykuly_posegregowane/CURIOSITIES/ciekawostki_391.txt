Drezno, Niemcy, 09.08.2007. Na zdjęciu archiwalnym nietoperz.   PAP/EPA © 2018 / KLAUS BOGON
                                        

            Nowy mieszkalny rejon 65-tysięcznego miasta Barneveld w środkowej Holandii od zeszłego tygodnia ma uliczne latarnie emitujące czerwone światło. Czerwone oświetlenie mniej razi nietoperze, a dzielnica leży na trasach ich przelotu - tłumaczą lokalne władze.
      
            Nie przekonuje to mieszkańców, którzy narzekają, argumentując, że może takie oświetlenie pasuje lepiej do tzw. czerwonych dzielnic Amsterdamu.

Władze jednak trzymają stronę nietoperzy i przepisów, które nakazują chronić zwierzęta. "Jako lokalne władze musimy przepisów przestrzegać" - powiedział rzecznik lokalnemu radiu.

W zeszłym roku naukowcy z Holenderskiego Instytutu Ekologii stwierdzili, że oczy nietoperzy są zbyt wrażliwe na niebieskie pasmo widma i promienie ultrafioletowe, ale o wiele lepiej radzą sobie ze światłem pomarańczowym i czerwonym.

Raport zakończyli zaleceniem: "aby ograniczyć negatywne dla nietoperzy działanie nocnego oświetlenia, należy unikać światła białego i zielonego w ich naturalnym habitacie lub w jego pobliżu, a jeśli zachodzi konieczność oświetlania, można stosować światło czerwone".

Lokalne władze informują, że prowadzą rozmowy z organizacjami obrońców przyrody, żeby znaleźć rozwiązanie.