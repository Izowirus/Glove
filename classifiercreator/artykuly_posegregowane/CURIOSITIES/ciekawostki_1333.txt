Anna Kasprzak, spadkobierczyni miliardowej fortuny duńskiego koncernu obuwniczego Ecco, zakwalifikowała się do jeździeckiego konkursu olimpijskiego w ujeżdżaniu. Będą to jej drugie igrzyska, po Londynie w 2012 roku, gdzie była czwarta w drużynie i 18. indywidualnie.
      
            23-letnia Dunka wystartuje w Rio de Janeiro na fińskim koniu Donnperignon. Zdaniem duńskich mediów, jest obecnie numerem jeden w tej konkurencji w swoim kraju i ma dużą szansę na medal.

Jest córką najbogatszej kobiety w Danii, Hanni Toosbuy Kasprzak, właścicielki Ecco, której majątek oceniany jest na 14 miliardów duńskich koron (8 mld złotych).

"Posiadam wykształcenie ekonomiczne, więc w przyszłości prawdopodobnie wejdę do zarządu koncernu. Na razie jednak interesują mnie tylko konie, którym poświęcam sześć dni w tygodniu. Wiążę wielkie nadzieje ze startem w Brazylii i sądzę, że nie będzie to moja ostania olimpiada" - powiedziała Kasprzak w wywiadzie dla duńskiego dziennika finansowego "Boersen".

Zwracając uwagę na swoje doświadczenie w ujeżdżaniu Dunka zauważyła, że koncern nigdy nie będzie produkował butów... jeździeckich. "Z prostej przyczyny. Są po prostu bardzo niewygodne do chodzenia" - przyznała.

Igrzyska olimpijskie w Rio de Janeiro odbędą się w dniach 5-21 sierpnia.