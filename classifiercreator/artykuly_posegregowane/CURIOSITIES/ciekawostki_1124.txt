Dwieście gatunków grzybów zobaczyć można na 22. Wystawie Grzybów Puszczy Białowieskiej, otwartej w piątek w Białowieży (Podlaskie). To znacznie więcej, niż przed rokiem. Specjaliści zwracają jednak uwagę, że suchy wrzesień zbiorom nie służy.

      
            To unikatowa wystawa żywych okazów zebranych w puszczy przez naukowców badających grzyby - mikologów, pracowników Białowieskiego Parku Narodowego i uczniów miejscowych szkół średnich. Z powodu nietrwałości zebranych okazów, ekspozycja będzie otwarta tylko przez trzy dni; oglądać ją można w Ośrodku Edukacji Przyrodniczej Białowieskiego Parku Narodowego.

W ubiegłym roku, gdy z powodu dużej suszy grzybów w puszczy było mało, na wystawie pokazano tylko nieco ponad sto ich gatunków. W tym obejrzeć można 201 gatunków.

"Daje się jednak odczuć, że to nie jest taki optymalny okres grzybowy, bo warunki pogodowe nie sprzyjają takiemu owocnikowaniu grzybów, jakiego byśmy oczekiwali" - powiedziała PAP dr Anna Kujawa z Instytutu Środowiska Rolniczego i Leśnego PAN w Poznaniu, od wielu lat pracująca przy organizacji wystaw w Białowieży. Dodała, że chodzi o brak deszczu we wrześniu.

Jak co roku, oprócz okazów, które trafiły na ekspozycję, udało się też znaleźć gatunki tzw. pozawystawowe, czyli zbierane w celu uzupełnienia listy grzybów występujących w Puszczy Białowieskiej. Kujawa dodała, że na pewno są wśród nich dwa gatunki nie notowane dotąd w Polsce, zaznaczyła przy tym, że jeszcze nie wszystkie zostały oznaczone.

Informacje o tym znajdą się za kilka miesięcy w specjalnej publikacji naukowej, która tradycyjnie powstaje po wystawie.

Na wystawie można zobaczyć grzyby jadalne, niejadalne i trujące; oddzielnie eksponowane są grzyby rozkładające martwe drewno lub występujące na żywych drzewach. Aspekt edukacyjny wystawy podkreśla porównanie grzybów jadalnych i ich trujących sobowtórów, jest też kącik zapachów grzybowych, gdzie są okazy o zapachu np. przypominającym zapach padliny, anyżu czy migdałów.

Prezentowane są też grzyby, które od 2014 roku nie są już gatunkami chronionymi i można je zbierać, jak szmaciak gałęzisty (siedzuń sosnowy) czy jeden z gatunków gwiazdoszy.

Przed otwarciem wystawy w Białowieży ok. czterystu uczniów wzięło w piątek udział w zajęciach edukacyjnych. Oglądali zebrane grzyby, wysłuchali opowieści specjalistów, rywalizowali w konkursach.

W całej Polsce znanych jest ok. 4,3 tys. gatunków grzybów wielkoowocnikowych (takich, które są widoczne gołym okiem). W Białowieskim Parku Narodowym udokumentowano dotąd ponad 1,7 tys. gatunków takich grzybów, specjaliści uważają jednak, że wciąż brakuje kompleksowej oceny różnorodności mikologicznej Puszczy Białowieskiej.

Od połowy 2014 roku park realizuje duży projekt edukacyjny o grzybach "Grzybowo.Naturowo", by pokazać ich różnorodność w Puszczy Białowieskiej. Jest on finansowany ze środków Narodowego Funduszu Ochrony Środowiska i Gospodarki Wodnej.