Fundacja NaszeZoo.pl podkreśla, że bezdomnym czworonogom można pomagać na wiele sposobów; można zostać wolontariuszem, przekazać dary albo kupić kalendarz „Psie i kocie focie”. Dochód z jego sprzedaży zostanie przekazany na rzecz zwierząt w schroniskach.
      
            Jak wskazuje fundacja, bohaterami kalendarza został m.in. kot „Piorun” – mały łobuziak, który gdy nikt nie patrzy, szybko wchodzi na kolana i domaga się głaskania, pies „Lisek” – bystry, nieco skryty przystojniak, którego marzeniem jest dom i ciepłe łóżeczko czy „Carmen” – dama z klasą, młoda, kudłata suczka, która docenia każdy spacer. Przedsprzedaż kalendarza „Psie i kocie focie” właśnie ruszyła; dochód ze sprzedaży wydawnictwa zostanie przekazany na rzecz zwierząt w schroniskach, którymi opiekuje się kilkadziesiąt organizacji z całej Polski, m.in. poznańska Fundacja Animal Security i Fundacja Pomocy Zwierzętom „Kłębek. Zamawiając kalendarz darczyńcy sami mogą wybrać, którą placówkę chcą wesprzeć.

„Zdecydowaliśmy się na wydanie już czwartej odsłony tego wydawnictwa, ponieważ bardzo cieszy nas to, że taki mały gest jak zakup kalendarza realnie wpływa na życie bezdomnych zwierzaków. Większość naszych czworonożnych modeli pozujących do zdjęć w poprzednich edycjach właśnie po tych sesjach znalazło nowy dom. Tym zwierzakom, których nie widzimy w kalendarzu, środki zebrane dzięki jego sprzedaży pomagają za to w utrzymaniu lub czasem odbudowaniu zdrowia i dobrej kondycji. Dla wielu osób myślących o adopcji dobry stan fizyczny psa czy kota może bowiem być dodatkową zachętą do jego przygarnięcia” – podkreśliła przedstawicielka Fundacji NaszeZoo.pl Gabriela Cichocka.

Fundacja wskazuje, że potrzeby schronisk i fundacji, które często mają kilkudziesięciu, a nieraz i kilkuset podopiecznych, są bardzo duże. Weronika Depa z Fundacji Pomocy Zwierzętom „Kłębek” z Poznania zaznaczyła, że dla zwierzaków z placówki prowadzonej przez fundację liczy się każda pomoc.

„Wiemy, że nie wszyscy mają możliwość przygarnięcia czworonoga, jednak pamiętajmy, że można im pomóc również w inny sposób. Czasem potrzeba naprawdę niewiele – tak jak w przypadku zakupu kalendarza +Psie i kocie focie+, co zajmuje tylko chwilę, a dla naszych podopiecznych przekłada się na konkretne wsparcie. To może być też dobry pomysł na prezent pod choinkę – dzięki takiemu podarkowi obdarowujemy podwójnie – bliską nam osobę i zwierzaki w potrzebie” – podkreśliła Depa.

Nakład kalendarza jest limitowany. Do wyboru są jego dwa warianty – zarówno w formie kalendarza ściennego, jak i mniejszej wersji, która można postawić na biurku. Kalendarz można zamówić za pośrednictwem strony internetowej fundacji NaszeZoo.pl.

Fundacja NaszeZoo.pl powstała w grudniu 2015 r. Jej celem jest wspieranie bezdomnych zwierząt, które zostały źle potraktowane w wyniku zdarzeń losowych lub celowej działalności człowieka. Członkowie Fundacji ratują i leczą czworonogi, wspierają schroniska, edukują i propagują humanitarne traktowanie zwierząt, a także tworzą nowoczesne narzędzia online, które ułatwiają pomaganie. Pod jej egidą działa między innymi charytatywna akcja dlaSchroniska.pl, dzięki której psy i koty można wspierać przez internet.