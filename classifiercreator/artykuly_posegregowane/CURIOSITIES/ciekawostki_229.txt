Samolot Lockheed Martin z 1962 r., który należał kiedyś do Elvisa Presleya, można kupić na aukcji internetowej. Król rock and rolla osobiście zaprojektował wnętrze tego odrzutowca.
      
            Samolot od 36 lat stoi na złomowisku w Roswell, w amerykańskim stanie Nowy Meksyk. Ma oryginalną stolarkę, inkrustacje, czerwone aksamitne fotele i dywan w tym samym kolorze. Jego wnętrze zaprojektował sam Elvis. Maszyna nigdy nie była remontowana, nie posiada też silników i ma zniszczony kokpit.

Odrzutowiec sprzedaje prywatny kolekcjoner, który kupił go rok wcześniej za 430 tys. dolarów. Aukcja, którą przeprowadza portal IronPlanet, potrwa do 27 lipca. Nowy właściciel, poza samolotem, otrzyma oryginalne dokumenty, podpisane przez Presleya.

Muzyk posiadał jeszcze dwa inne prywatne samoloty. Oba znajdują się w muzeum króla rock and rolla w Memphis w stanie Tennessee.