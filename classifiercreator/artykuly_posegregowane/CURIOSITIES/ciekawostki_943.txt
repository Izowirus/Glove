O najważniejszych zasadach bezpieczeństwa na drodze, rozwadze i noszeniu odblasków – mówiła w środę podczas specjalnej lekcji uczniom Szkoły Podstawowej nr 2 w Łowiczu pierwsza dama Agata Kornhauser-Duda. "Dbanie o bezpieczeństwo dzieci jest naszym wspólnym obowiązkiem" - podkreśliła.
      
            Pierwsza dama uczestniczyła w lekcji poświęconej bezpieczeństwu ruchu drogowego zorganizowanej w Łowiczu. Podczas zajęć teoretycznych i praktycznych przygotowanych dla uczniów klas 1-3 przez Główny Inspektorat Transportu Drogowego (GITD) najmłodsi uczestnicy ruchu poznawali podstawowe przepisy obowiązujące na drodze oraz uczyli się zasad bezpieczeństwa.

"Nie mam wątpliwości, że wasi rodzice nauczyli już was, jak bezpiecznie przemierzać drogę do i ze szkoły; jak zachowywać się w podróży i w miejscach, w których poruszają się pojazdy. Dziś te wszystkie zasady sobie przypomnimy, pewnie nauczycie się też czegoś nowego, a zdobytą wiedzą będziecie mogli wykorzystać w praktyce" - powiedziała Agata Kornhauser-Duda.

Około stu uczniów przywitała wierszem Wandy Chotomskiej "Gdy zamierzasz przejść ulicę". Zwracając się do najmłodszych prosiła ich, by przestrzegając przepisów dbali nie tylko o swoje bezpieczeństwo, ale także innych uczestników ruchu drogowego.

"Równie ważne, jak przestrzeganie przepisów, jest pracowanie nad pewnymi cechami, które ułatwią nam bezpieczny powrót do domu ze szkoły, czy podróży. Chciałabym byście pracowali nad takimi cechami, jak: rozwaga, koncentracja, ostrożność i zachowanie spokoju. A także zawsze, kiedy czujecie się niepewnie na drodze, zadawali pytania i prosili o pomoc. Dzięki tym cechom na pewno łatwiej będzie wam się poruszać bezpiecznie po drodze. Życzę wam, aby każda podróż zawsze bezpiecznie prowadziła was do celu" – podkreśliła.

Małżonka prezydenta RP odpowiedziała także na kilka pytań, m.in. o swoją drogę do szkoły i dlaczego warto nosić elementy odblaskowe.

"Rodzice zawsze zwracali mi uwagę, żebyśmy nie zagadywały się z koleżankami dochodząc do przejścia dla pieszych. To bardzo ważne, żeby być skoncentrowanym na drodze, a nie rozmowie. Swojej córce - kiedy dostała już swój pierwszy telefon komórkowy - też zwracałam uwagę, żeby nie korzystała z niego przechodząc przez ulicę" – tłumaczyła.

Po części teoretycznej Agata Kornhauser-Duda razem z uczniami wzięła udział w zajęciach praktycznych w zaimprowizowanym miasteczku ruchu drogowego, gdzie uczniowie poznawali m.in. znaki drogowe. Rozdała również dzieciom materiały edukacyjne oraz odblaskowe worki i opaski poprawiające ich widoczność na drodze.


Lekcję w SP nr 2 w Łowiczu zorganizowano w ramach akcji informacyjno-edukacyjnej GITD - "Bezpieczna Szkoła Tirka". Jej celem jest promowanie wśród dzieci bezpiecznych zachowań na drodze i wyczulanie najmłodszych na niebezpieczeństwa mogące wystąpić w ruchu drogowym.