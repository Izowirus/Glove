Papież Franciszek obejrzy w środę charytatywny mecz "Football for Peace", w którym udział wezmą weterani światowych boisk piłkarskich. Wśród zaproszonych znaleźli się Argentyńczyk Diego Maradona, Brazylijczycy Ronaldinho i Roberto Carlos, Włoch Francesco Totti.
      
            Franciszek był inicjatorem spotkania, które odbędzie się na rzymskim Stadionie Olimpijskim. Zyski zostaną przekazane papieskiej fundacji Scholas Occurrentes, która wspomoże ofiary trzęsienia ziemi we Włoszech w sierpniu tego roku.

Zaproszenie przyjęli też inni piłkarze, którzy zakończyli już kariery, m.in. Argentyńczycy Hernan Crespo i Juan Sebastian Veron czy Brazylijczycy Cafu i Aldair. Nie zabraknie także przedstawicieli innych kontynentów.

Przed rozpoczęciem meczu Franciszek przyjmie wszystkich uczestników na audiencji w Watykanie. Każdemu z nich ma podarować gałązkę oliwną - symbol pokoju.

Papież nigdy nie ukrywał, że jest kibicem piłki nożnej. Uważa ją za idealne narzędzie do promocji pozytywnych wartości.