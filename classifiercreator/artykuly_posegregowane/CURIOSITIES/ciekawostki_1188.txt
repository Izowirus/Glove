Kraków, 28.07.2016. Papież Franciszek (C) w tramwaju "Krakowiak" z młodzieżą niepełnosprawną, 28 bm. przed Domem Arcybiskupów przy ul. Franciszkańskiej w Krakowie. Ojciec święty udaje się do przystanku Park Jordana przy Błoniach, na których odbędzie się ceremonia powitania papieża przez młodzież. XXXI Światowe Dni Młodzieży, połączone z pielgrzymką papieża Franciszka do Polski, potrwają do 31 lipca br. (zuz)  PAP © 2016 / Maciej Kulczyński
                                        

            Papal Tram - tak będzie się nazywał tramwaj, którym papież Franciszek jechał z Franciszkańskiej na błonia, na spotkanie z młodzieżą - poinformowało krakowskie MPK. Wysiadając, papież wręczył motorniczym różańce, sam zaś dostał specjalny bilet.
      
            Około kwadransa trwał przejazd Franciszka tramwajem na trasie między siedzibą kurii krakowskiej a błoniami. Wraz z nim jechało kilkanaścioro młodych osób niepełnosprawnych z opiekunami.

Razem z papieżem do tramwaju wsiadł metropolita krakowski kard. Stanisław Dziwisz. Franciszek witał się z każdym, błogosławił i zamieniał kilka słów.

Po osobistym przywitaniu ze wszystkimi papież zajął miejsce i w trakcie jazdy cały czas pozdrawiał wiwatujących na jego cześć ludzi, zgromadzonych na trasie przejazdu. Po kilku minutach zmienił miejsce.

Towarzyszący Franciszkowi pasażerowie tramwaju byli bardzo wzruszeni, mieli łzy w oczach i dziękowali za spotkanie z papieżem. Franciszek był poruszony spotkaniem z nimi i bardzo szczęśliwy z gorącego powitania, które zgotowano mu na ulicach Krakowa. Cały czas uśmiechał się, machał do stojących młodych ludzi na ulicach, pozdrawiał i udzielał błogosławieństwa.

MPK przygotowało dwa specjalne komunikaty odtworzone podczas podroży Franciszka: zapowiedź po hiszpańsku skąd i dokąd jedzie Papal Tram oraz informacje o przystanku końcowym na błoniach.

Jak poinformowało MPK, po przyjeździe na miejsce Franciszek podszedł do motorniczych, przywitał się z nimi i przekazał im pamiątkowe różańce. Papieżowi wręczono specjalny bilet – kartę miejską z jego zdjęciem i model tramwaju - jedyny na świecie taki egzemplarz.

Pamiątkowe bilety pasażera otrzymali wszyscy, którzy towarzyszyli papieżowi.

MPK poinformowało, że tramwaj, którym podróżował będzie się nazywał od czwartku Papal Tram - Tramwaj Papieski.