Zakopane, 19.10.2012. Tatry widziane z powietrza. Zdjęcie lotnicze z pokładu śmigłowca. gj/obm Archiwum fot. PAP/Grzegorz Momot
                                        

            Blisko pięć godzin trwała wspinaczka 60 kucharzy na Rysy. Potem było gotowanie na szczycie. Turyści byli częstowani świeżymi stekami. Cel akcji - pomoc kalekiemu koledze kucharzowi.
      
            Wyprawa 60 polskich kucharzy na Rysy rozpoczęła się 22 sierpnia o godzinie 6.30 i wystartowała z Morskiego Oka. Ekipa zdobyła szczyt po prawie pięciu godzinach wspinaczki. Zgodnie z planem, po słowackiej stronie urządzono gotowanie, a potrawy serwowano turystom na szlaku. W Zakopanem odbywała się natomiast kwesta, w ramach której wydano 10 tysięcy posiłków. Akcja miała na celu pomoc jednemu z kucharzy, który stracił rękę podczas pracy.

Po słowackiej stronie góry, na szczycie Rysów przyrządzone zostały steki, które serwowane były turystom zdobywającym Rysy. Dodatkiem do mięsa był sos serowy.

Około godziny 20 ekipa dotarła z powrotem do Zakopanego. Tam zaś, od wczesnych godzin rannych przygotowywały potrawy i kwestowały na rzecz poszkodowanego kucharza. W Zakopanem pracowało prawie 200 kuchmistrzów. Na placu stanęło kilkanaście stoisk, gdzie przygotowywano różne przysmaki, takie jak wielkie steki, gulasz, czy bigos na gigantycznej patelni o średnicy blisko dwóch metrów. W sumie na turystów czekało około pół tony jedzenia.

Na biodynamiczną protezę dla 27-letniego Tomasza Wagnera potrzebne jest 120 tysięcy złotych. Podczas akcji udało się zebrać ponad 1/3 środków. Wszyscy, którzy pragną pomóc, mogą przesłać pieniądze na konto: TPK G&F 68 8335 0003 0100 2090 2000 0010.