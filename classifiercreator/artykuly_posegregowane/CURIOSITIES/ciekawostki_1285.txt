Ponad pół miliona osób obserwuje profil papieża Franciszka na Twitterze redagowany po łacinie. Media zauważają, że to nieoczekiwany sukces, gdyż początkowo przypuszczano, że tę wersję językową papieskich wiadomości będzie śledzić garstka internautów.
      
            Profil działa łącznie w dziewięciu językach: również po włosku, francusku, hiszpańsku, portugalsku, polsku, niemiecku, angielsku i po arabsku. Liczba obserwujących przekroczyła 27 milionów.

Oficjalny papieski profil na popularnym portalu społecznościowym został otwarty w grudniu 2012 roku, za pontyfikatu Benedykta XVI. W styczniu 2013 r. uruchomiona została jego wersja po łacinie, czyli w oficjalnym języku watykańskich dokumentów.

We wtorek pojawiły się tam następujące słowa Franciszka: „Christus, misericordia Patris in carne visibilis, ob amorem nostri in cruce mortuus, surrexit vere“. (Jezus Chrystus, który jest wcieleniem miłosierdzia Bożego, z miłości umarł na krzyżu i z miłości zmartwychwstał).