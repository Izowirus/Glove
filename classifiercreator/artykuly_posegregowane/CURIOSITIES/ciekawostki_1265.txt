Katowice, 23.11.2015. W Centrum Kultury Katowice otwarta została 23 bm. pierwsza ekspozycja komputerów ze zbiorów Muzeum Historii Komputerów i Informatyki. Na wystawie znajduje się około 50 działających komputerów i konsol do gier. (ag/mr) PAP/Andrzej Grygiel Archiwum PAP © 2016 / Andrzej Grygiel
                                        

            W Departamencie Obrony USA wciąż używane są 8-calowe miękkie dyskietki dla kontroli operacyjnej gotowości sił jądrowych – wynika z raportu Rządowego Biura Kontroli (GAO). Przy ich użyciu monitorowana jestm.in. sprawność pocisków międzykontynentalnych.
      
            Raport Rządowego Biura Kontroli (Government Accountability Office) został opublikowany w środę.

"Wynika z niego, że w amerykańskim ministerstwie obrony wciąż jeszcze są w użyciu zakupione w latach 70. komputery IBM series/1" – zauważa agencja AFP.

Do zapisywania i przenoszenia danych wykorzystywano w nich dyskietki typu "floppy" wykonane z wytrzymałego tworzywa sztucznego (najczęściej mylaru – politereftalanu etylenu) pokrytego warstwą magnetyczną.

Przenośne nośniki magnetyczne o niewielkiej pojemności zostały wyparte w ostatnich dekadach m.in. przez nośniki pamięci USB i flash.

"System ten nadal nam służy z tej prostej przyczyny, że wciąż działa bez zarzutu" – wyjaśniła rzeczniczka Pentagonu pułkownik Valerie Henderson.

Zapowiedziała jednocześnie, że miękkie dyskietki zostaną zastąpione przez inne, nowocześniejsze nośniki pamięci "najpóźniej do końca 2017 r."