Koszulka LeBrona Jamesa, w której lider Cleveland Cavaliers zagrał w pierwszym meczu tegorocznego finału koszykarskiej ligi NBA przeciw Golden State Warriors, została sprzedana na aukcji za 100 322 dolarów - poinformował portal NBA Auctions.
      
            To jedna z najwyższych cen osiągniętych na aukcji pamiątek koszykarskich. Przegrane przez Cavaliers finały z Warriors (0:4) były ósmym z rzędu występem 33-latka w rywalizacji o mistrzowskie pierścienie.

Pierwsze spotkanie finału było najbardziej zacięte i zakończyło się dopiero po dogrywce triumfem Golden State 124:114. James zdobył w tym meczu aż 51 punktów i był to jego rekord w serii decydującej o mistrzostwie. Tylko czterech koszykarzy w historii zdobyło w finale więcej punktów, a rekordzistą jest Elgin Baylor z Los Angeles Lakers, który w 1962 roku uzyskał 61 pkt.