Ponad 400 strojów z okresu PRL, w tym ubiory okolicznościowe i te noszone na co dzień – można od poniedziałku obejrzeć na wystawie w Muzeum Narodowym we Wrocławiu. To największa w Polsce wystawa muzealna poświęcona zagadnieniom mody z tamtego okresu.
      
            Ekspozycja została zorganizowana przez Muzeum Narodowe we Wrocławiu i Muzeum Narodowe w Krakowie. Jak poinformowała PAP rzeczniczka Muzeum Narodowego we Wrocławiu Anna Kowalów, wystawa zatytułowana „Modna i już! Moda w PRL” to największa i najbardziej przekrojowa prezentacja muzealna w Polsce poświęcona tej tematyce.

Wśród eksponatów są m.in. suknie ślubne, dzienne i wieczorowe, dzianiny, kombinezony, buty, torebki i kapelusze. Łącznie to ponad 400 strojów i akcesoriów pochodzących z okresu od końca II wojny św. do 1989 r.

Kuratorki wystawy Małgorzata Możdżyńska-Nawotka oraz Joanna Regina Kowalska w katalogu towarzyszącym ekspozycji wskazały, że w początkowym okresie PRL moda nawiązywała do dziedzictwa II Rzeczypospolitej. „Jednocześnie stanowiła odpowiedź na wojnę i biedną powojenną rzeczywistość. Surowe czasu stalinizmu przekornie zbiegły się z narodzinami stylu New Look Christiana Diora krytykowanego przez komunistyczną propagandę. Lata +małej stabilizacji+ pod rządami Gomułki oraz podarowany przez Gierka czas +dobrobytu na kredyt+ to okres stopniowego otwierania się na kontakt z Zachodem. Zaskakująco śmiałe formy moda przybrała w trudnych, brzemiennych w polityczne wydarzenia latach 80-tych” - napisały w katalogi kuratorki.