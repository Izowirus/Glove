Miesiące tematyczne, poświęcone ginącym gatunkom czy ekologii, wystawy, zabawy edukacyjne, konkursy - to niektóre z atrakcji, jakie przygotował dla swoich gości Miejski Ogród Zoologiczny w Warszawie z okazji 90-lecia istnienia. 11 marca władze zoo chcą ustanowić Dniem Misji Ogrodów Zoologicznych.
      
            Miejski Ogród Zoologiczny, znajdujący się przy ulicy Ratuszowej na warszawskiej Pradze, został otwarty 11 marca 1928 r.

"Na przestrzeni tych 90 lat nasze zoo bardzo się zmieniło - wyglądem, powierzchnią i warunkami życia zwierząt" - mówiła w czwartek na okolicznościowej konferencji prasowej dyrektor warszawskiego Biura Ochrony Środowiska Grażyna Sienkiewicz. Podkreśliła, że "od początku istnienia ogród zoologiczny był nieodzowną częścią miasta; miejscem chętnie odwiedzanym przez mieszkańców oraz osoby wizytujące Warszawę". Dodała, że najlepszym dowodem na rozwój ogrodu jest jego rosnąca popularność.

Dyrektor warszawskiego zoo Andrzej Kruszewicz zadeklarował, że władze ogrodu zamierzają wyjść z inicjatywą ustanowienia daty powstania warszawskiego ogrodu - 11 marca - jako Dnia Misji Ogrodów Zoologicznych. Jego zdaniem, ustanowienie takiego święta "będzie dobrym pretekstem, by szerzyć przekaz, jak ważna jest rola ogrodów zoologicznych w zachowaniu bioróżnorodności".

"Jako ogród zoologiczny, staramy się uratować określone gatunki zwierząt, które są zagrożone wymarciem, lub bliskie wymarcia (...). Rola ogrodów zoologicznych na świecie będzie rosła, nad czym należy ubolewać, bo to oznacza, że z przyrodą będzie się działo coraz gorzej" - mówił Kruszewicz.


Miejski Ogród Zoologiczny na warszawskiej Pradze początkowo obejmował jedynie 12 ha, a obecnie 40 ha
 
W niedzielę, w 90-lecie istnienia warszawskiego ogrodu ruszają miesiące tematyczne, które mają być "pretekstem do informowania o ginących gatunkach, ekologii i roli ogrodów zoologicznych". Każdy miesiąc ma być poświęcony określonemu tematowi przewodniemu, każdemu z miesięcy patronować będzie też inne z mieszkających w warszawskim zoo zwierząt. Oprócz tego, aż do grudnia na terenie ZOO odbywać się będą wystawy; gry terenowe; gry i spacery historyczne; wydarzenia tematyczne oraz konkursy.

Miejski Ogród Zoologiczny na warszawskiej Pradze początkowo obejmował jedynie 12 ha - obecnie 40 ha, gdzie eksponowanych jest ponad 12 tys. zwierząt, należących do 543 gatunków, z których 47 jest objętych programami ratowania zwierząt zagrożonych wyginięciem. Wśród nich spotkać można zarówno zwierzęta żyjące w Polsce, takie jak wydry, niedźwiedzie, czy bociany, jak i okazy egzotyczne - słonie afrykańskie, żyrafy, czy nosorożce. Na terenie ZOO znajdują się m.in. Ptaszarnia z Halą Wolnych Lotów, Hipopotamiarnia, rezydencja goryli i szympansów oraz Akwarium z panoramiczną ekspozycją Amazonii.

Za wyjątkowo dynamiczny rozwój Ogrodu na początku jego istnienia odpowiadał Jan Żabiński, zoolog z dorobkiem naukowym i popularyzator tej dziedziny nauki; organizator zoo w Warszawie i dyrektor Ogrodu od 1929 r. Wraz z żoną Antoniną w czasie okupacji w swojej wilii i na terenie zoo Żabińscy ukrywali Żydów, za co w 1965 r. Instytut Yad Vashem przyznał im tytuł Sprawiedliwych Wśród Narodów Świata.