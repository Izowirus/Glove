Szczecin, 04.07.2015. Upalna sobota na kąpielisku Arkonka w Szczecinie, 4 bm. Temperatura sięga ponad 30 stopni Celsjusza (mb/mr) PAP/Marcin Bielecki Archiwum PAP © 2018 / Marcin Bielecki
                                        

            Park wodny w Jarosławcu zostanie rozbudowany o 11 nowych zjeżdżalni, w tym o jedną o długości ponad 240 m, która ma być jedyną tak dużych rozmiarów w Polsce. Inwestycję wesprze unijna dotacja w ramach programu RPO. Umowę dotyczącą jej przekazania podpisano w czwartek.
      
            Jak poinformowały służby prasowe marszałka województwa zachodniopomorskiego, rozbudowa Aquaparku Panorama Morska w Jarosławcu polegać ma na budowie 11 nowych zjeżdżalni, w tym tej ponad 240-metrowej, „najdłuższej w Polsce”.

Jej konstrukcja o szerokości 2,5 m umożliwi zjazd 4-osobowymi pontonami, a wykorzystana technologia multimedialna pozwoli na emisję dźwięków, świateł oraz wyświetlanie obrazów wewnątrz zjeżdżalni.

Nowe zjeżdżalnie ulokowane zostaną na trzech kondygnacjach parku wodnego i zajmą prawie 6 tys. m kw.

Z nowych wodnych atrakcji mieszkańcy regionu i turyści będą mogli korzystać od 2020 r. Inwestycja ma pomóc w przedłużeniu sezonu letniego nad Morzem Bałtyckim i uatrakcyjnić pobyt w „Panoramie Morskiej”.

Jak poinformowały służby prasowe marszałka województwa, inwestycja ma kosztować ponad 14 mln zł, z czego 4 mln zł dołoży Urząd Marszałkowski w ramach RPO WZ 2014-2020.