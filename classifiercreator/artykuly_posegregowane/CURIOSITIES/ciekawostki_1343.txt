Narty triumfatora tegorocznego Pucharu Świata i zwycięzcy prestiżowego Turnieju Czterech Skoczni Petera Prevca zostały sprzedane na aukcji za rekordową w Europie kwotę 45 000 euro. Dochód z niej będzie przeznaczony na program wspomagający dzieci w Słowenii.
      
            Z tych pieniędzy 125 dzieci objętych programem Sponsorship (Botrstvo), otrzymywać będzie przez rok po 30 euro miesięcznie. Narty uzyskały wyższą cenę niż koszulki portugalskiego piłkarza Cristiano Ronaldo czy brytyjskiego kolarza Chrisa Froome'a, które licytowano wcześniej.

Skoczek osobiście przekaże narty zwycięzcy licytacji 22 marca w Lublanie.

"Narty są szczególnie ważne w naszej dyscyplinie, dają skoczkowi +skrzydła+. Ważne jest znalezienie odpowiedniej pary, która +pasuje+ przez cały sezon. Ta para była naprawdę wielka" - powiedział Prevc.

23-letni Prevc ma 2203 punkty w klasyfikacji generalnej PŚ i wyprzedza drugiego Niemca Severina Freunda o ponad 700 pkt (1454).

Słoweński skoczek pobił już w tym sezonie (został jeszcze do rozegrania jeden konkurs indywidualny w Planicy) dwa rekordy w rywalizacji PŚ należące do tej pory do Gregora Schlierenzauera: pod względem liczby triumfów - 14 (Austriak miał 13 w 2008/09) i liczby podiów - 21 (Austriak miał 20 w sezonie 2008/09).

Jest drugim słoweńskim narciarzem, który wygrał prestiżowy Turniej Czterech Skoczni, po Primożu Peterce (1997). W trzech ostatnich latach wybierany był najlepszym sportowcem w swoim kraju.