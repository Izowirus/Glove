Angielski piłkarz Evertonu Wayne Rooney, który został przyłapany na jeździe samochodem pod wpływem alkoholu, w ramach kary będzie musiał pomalować miejskie ławki - dowiedział się brytyjski dziennik "Daily Mail".
      
            Rooney, który we wtorek obchodził 32. urodziny, musi odpracować społecznie sto godzin.

Auto prowadził w nocy 31 sierpnia na 1 września. Według relacji, miał znacznie przekroczony dopuszczalny limit alkoholu we krwi. Piłkarz, który dostał także dwuletni zakaz prowadzenia pojazdów, przeprosił później za swoje zachowanie.

"Akceptuję decyzję sądu i mam nadzieję, że służba społeczna pozwoli mi trochę się zrehabilitować" - napisał.

Rooney jest najskuteczniejszym strzelcem w historii angielskiej drużyny narodowej - 53 gole w 119 występach. W sierpniu zapowiedział, że nie zagra już w reprezentacji i skupi się na karierze klubowej.