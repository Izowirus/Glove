Majdan, 01.05.2012. Turyści podczas przejażdżki Bieszczadzką Kolejką Leśną, 1 bm. Przez długi majowy weekend kolejka kursuje 2 razy dziennie, malowniczą trasą z Majdanu do Przysłupa i z Majdanu do Balnicy. (dd/mr) PAP/Darek Delmanowicz Archiwum PAP © 2016 / DAREK DELMANOWICZ
                                        

            Ponad 127 tys. turystów, najwięcej w swojej historii, przewiozła w tym roku wąskotorowa Bieszczadzka Kolejka Leśna. Od początku listopada jej pracownicy  remontują torowisko i tabor.
      
            "W maju i czerwcu oraz we wrześniu i październiku kursujemy w weekendy, w czasie wakacji codziennie. W weekendy jeździmy także w okresie ferii zimowych. Natomiast niezależnie od pory roku zawsze możemy przygotować kursy na zamówienie" – przypomina prezes fundacji zarządzającej BKL Mariusz Wermiński.

Od kilku lata systematycznie rośnie liczba przewożonych pasażerów. "Należymy do sprawdzonych produktów turystycznych regionu" – dodaje Wermiński.

Jak dodał, kolejką leśną podróżują zarówno grupy zorganizowane jak i turyści indywidualni. "Wśród blisko 200 pasażerów w każdym pociągu mamy pełny przekrój wiekowy. Są dzieci, ich rodzice, ale również osoby starsze pamiętające jeszcze czasy, kiedy kolejka przewoziła drewno, a dla podróżnych był przeznaczony tylko jeden wagon" – zauważył prezes fundacji zarządzającej BKL.

W skład taboru kolejki wchodzą także lokomotywy spalinowe oraz 21 wagonów osobowych. W każdym składzie są zarówno wagony odkryte, jak i zabudowane. BKL jeździ z Majdanu k. Cisnej do Przysłupia i z Majdanu do Balnicy. Pierwsza trasa liczy 12 km, a druga 9 km.

Bieszczadzka kolejka wąskotorowa powstała w 1898 r.; przez dziesięciolecia służyła tylko do przewozu drewna.

Na początku lat 90. ubiegłego stulecia z przyczyn ekonomicznych została wyłączona z eksploatacji. 20 lat temu powstała Fundacja BKL, która postanowiła utrzymać zabytkową kolejkę w ruchu oraz uczynić z niej atrakcję turystyczną.