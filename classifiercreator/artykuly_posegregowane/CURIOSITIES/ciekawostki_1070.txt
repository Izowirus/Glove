Mysłowice, 28.05.2010. Uczeń Szkoły Podstawowej nr 3 im. Kawalerów Orderu Uśmiechu podczas uroczystości wręczenia odznaczenia. Jolanta Grabowska-Markowska, lekarz medycyny, pediatra, założyciel i prezes Społecznego Towarzystwa Hospicjum Cordis w Mysłowicach została przyjęta do grona Kawalerów Orderu Uśmiechu. Uroczystość wręczenia Orderu – jedynego odznaczenia na świecie nadawanego dorosłym przez dzieci za okazywane im serce, dobroć, przyjaźń i cierpliwość odbyła się 28 bm. w Mysłowicach. (ag/cat/bpt) PAP/Andrzej Grygiel Archiwum PAP © 2016 / Andrzej Grygiel
                                        

            Noblistka Malala Yousafzai i piłkarz Jakub Błaszczykowski znaleźli się wśród nowych kawalerów Orderu Usmiechu - poinformowała w środę kapituła. Malala Yousafzai od tej pory będzie najmłodszą osobą wyróżnioną tym odznaczeniem.
      
            Członkowie Międzynarodowej Kapituły Orderu Uśmiechu zebrani na jesienno-zimowym posiedzeniu przyjęli do grona Kawalerów Orderu Uśmiechu siedem kolejnych osób.

Malala Yousafzai, laureatka Pokojowej Nagrody Nobla w 2014 r., jest działaczką na rzecz praw dziewczynek do edukacji i rozwoju oraz praw dzieci do wyrażania własnego zdania. O odznaczenie jej Orderem Uśmiechu wnioskowały licznie dzieci ze szkół w całej Polsce, wpłynęło także 18 wniosków od dzieci z Islamabadu w Pakistanie.

Order Uśmiechu otrzyma także Jakub Błaszczykowski, piłkarz, uczestnik wielu akcji dobroczynnych, założyciel fundacji charytatywnej, aktywnie uczestniczący w życiu dzieci chorych i opuszczonych. O odznaczenie go wnioskowali m.in. pacjenci kliniki Transplantacji Szpiku, Onkologii i Hematologii Dziecięcej we Wrocławiu, wychowankowie Domu im. Janusza Korczaka w Kłobucku, Placówki Opiekuńczo-Wychowawczej w Krzepicach, Publicznej Domu Dziecka w Krasnym Polu, Placówki Interwencyjnej w Głubczycach.

Kapituła wyróżniła także Alicję Barton, poetkę, autorkę bajek dla dzieci, "Jaśkową Babcię" z audycji "Jasiek" Radia Lublin, działającą na rzecz dzieci chorych i opuszczonych. Order przyznano na wniosek pacjentów szpitali, uczniów szkół i przedszkoli z Lublina oraz słuchaczy audycji "Jasiek" w Radiu Lublin.

Order trafi także do Piotra Burcana, kompozytora, animatora kultury, nauczyciela muzyki i kierownika zespołu TRIOLKI z Rabki Zdroju. Wnioskowały o to dzieci - członkowie tego zespołu.

Orderu Uśmiechu otrzyma także prof. Danuta Chlebna-Sokół, lekarz pediatra z Kliniki Propedeutyki Pediatrii i Chorób Metabolicznych Kości UM w Łodzi. Wnioskodawcami byli jej pacjenci z całej Polski.

Kapituła zdecydowała także o przyznaniu orderu Barbarze i Ryszardowi Kucharskim, którzy od ponad 50 lat są instruktorami harcerskimi, działają też społecznie. O odznaczenie dla nich wnioskowały zuchy z 19. Gromady "Krasnalek" i "Wilczków" Borkowskich w Krakowie.

Order otrzyma też Kazimierz Pleśniak, wieloletni prezes TPD w Legnicy, działacz społeczny, animator akcji charytatywnych na rzecz dzieci. Wyróżniono go na wniosek dzieci i młodzieży z Legnicy i okolic.

Do grona członków Międzynarodowej Kapituły Orderu Uśmiechu przyjęto prof. Jerzego Stuhra oraz ks. Piotra Sadkiewicza. Członkostwo w Kapitule jest dożywotnie.

Kapituła Orderu Uśmiechu - jedynego odznaczenia przyznawanego na wniosek dzieci - zbiera się dwa razy do roku, wiosną i jesienią. Na każdym posiedzeniu przyznaje kilka lub kilkanaście odznaczeń. Rocznie otrzymuje kilkaset do tysiąca wniosków.

Order Uśmiechu przyznawany jest od 1968 r. Z wnioskiem mogą występować tylko osoby do 18. roku życia.

Kawalerem z legitymacją nr 1 był prof. Wiktor Dega, światowej sławy chirurg ortopeda z Poznania, rzecznik rozpowszechnienia szkół integracyjnych. W czasie dekoracji był pasowany czerwoną różą i musiał z uśmiechem wypić puchar kwaśnego soku z cytryny. Ta ceremonia obowiązuje do dziś.

Do grona Kawalerów Orderu Uśmiechu należą m.in. Dalajlama XIV, Matka Teresa z Kalkuty, ks. Jan Twardowski, Jacek Kuroń, małżonka emira Kataru Szejcha Mouza bint Nasser, król Arabii Saudyjskiej Abdullah bin Abdulaziz Al Saud, prof. Zbigniew Religa.

Orderem odznaczono też Jana Pawła II. Papież odebrał Order, choć z zasady nie przyjmował żadnych odznaczeń. Był 267 kawalerem, na wniosek niewidomych dzieci z Krakowa i Lasek. Wniosek został napisany alfabetem Braille'a.

Na poprzednim, wiosennym posiedzeniu Kapituła zdecydowała o odznaczeniu papieża Franciszka. Przypadnie mu Order Uśmiechu z numerem legitymacji 1000.

Urodzona w 1997 r. Malala Yousafzai będzie najmłodszą osobą odznaczoną Orderu Uśmiechu. Dotychczas najmłodszym kawalerem Orderu Uśmiechu był Marek Michalak (obecny rzecznik praw dziecka i Kanclerz Międzynarodowej Kapituły Orderu Uśmiechu), został odznaczony w 1994 r., miał wówczas 23 lata; najstarszą odznaczoną tym orderem osobą była 97-letnia Irena Sendlerowa (w 2007 r.).