Ruiny Twierdzy Osowiec (woj. podlaskie) 22.07.2015 – zbudowanej w latach 1882 - 1915 roku. Mieści się na bagnach - w zwężeniu doliny Biebrzy w okolicy osady Osowiec-Twierdza należącej do gminy Goniądz w powiecie monieckim. Na początku XX wieku zaliczana do najnowocześniejszych twierdz świata. Nigdy nie została zdobyta. (jo/abug) PAP/Jerzy Ochoński Archiwum PAP © 2017 / Jerzy Ochoński
                                        

            Dolina rzeki Biebrzy, Narwi, Bugu, jeziora na Suwalszczyźnie  - to niektóre z miejsc atrakcyjnych dla miłośników turystyki wodnej.  Opisano je w najnowszym wydawnictwie Podlaskiej Regionalnej Organizacji Turystycznej "Podlaskie. Turystyka wodna".
      
            "Trudno zaprzeczyć, że Podlaskie to królestwo wody, oferujące moc atrakcji dla przyjezdnych" - piszą autorzy wydawnictwa.

"Nieujarzmiona" Biebrza i jej rozlewiska (jedne z największych w Europie obszarów bagiennych), płynąca wieloma korytami Narew nazywana "polską Amazonią", "majestatyczny" Bug, malownicza rzeka Czarna Hańcza na Suwalszczyźnie - "cel wyprawy kajakarzy z całego świata", Rospuda - "najkrótsza, czasem kapryśna, łącząca w swym biegu aż 9 jezior", Kanał Augustowski "cud XIX-wiecznej techniki" (zabytek hydrologiczny), którym można popłynąć kajakiem przez Białoruś do Druskiennik na Litwie - to tylko niektóre z propozycji dla turystów.

Kajakarzom polecane są także spływy rzeką Narewką w Puszczy Białowieskiej, rzeką Supraśl w Puszczy Knyszyńskiej. Oprócz licznych jezior na Suwalszczyźnie czy Pojezierzu Rajgrodzkim PROT poleca żeglowanie po sztucznym zbiorniku wodnym Siemianówka, który znajduje się w okolicach Puszczy Białowieskiej.

Oprócz opisów najpiękniejszych i najbardziej atrakcyjnych miejsc dla wodniaków, PROT podaje również informacje na temat terminów cyklicznych imprez dla kajakarzy czy miłośników żeglarstwa, które odbywają się w regionie w poszczególnych miesiącach.

Są również kontakty do organizatorów spływów kajakowych, spływów tratwami, rejsów statkami pasażerskimi, katamaranami, gondolami, łodziami-pychówkami, nurkowania, wędkarstwa, wypożyczalni sprzętu pływającego. "Rajem" dla nurków, "polską stolicą nurkowania" jest na przykład najgłębsze jezioro w Polsce - Hańcza, które znajduje się na terenie Suwalskiego Parku Krajobrazowego.

Amatorzy ekstremalnych sportów mogą także korzystać z wyciągu dla narciarzy wodnych na jeziorze Necko w Augustowie oraz z wyciągu na jeziorem Szelment Wojewódzkiego Ośrodka Sportu i Rekreacji w Szelmencie na Suwalszczyźnie.