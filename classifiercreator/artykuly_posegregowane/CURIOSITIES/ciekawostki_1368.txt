Nowoczesne Orientarium, prezentujące zwierzęta z Azji południowo-wschodniej, ma powstać do 2019 r. na terenie ogrodu zoologicznego. Wartość inwestycji, która ma być realizowana w systemie "zaprojektuj, wybuduj i sfinansuj" to 300 mln zł.
      
            "Podjęliśmy decyzję o budowie Orientarium, czyli nowoczesnej przestrzeni umożliwiającej bezpośredni kontakt zwiedzającego ze zwierzętami i umożliwiającego ich hodowlę. Jest to forma poznawania zwierząt w warunkach zbliżonych do naturalnych, gdzie na wybiegu może znaleźć się jednocześnie kilka gatunków" - poinformowała w czwartek na konferencji prasowej prezydent Łodzi Hanna Zdanowska.

W celu zrealizowania projektu prezydent chce powołać spółkę miejską. "Mamy już projekt funkcjonalno-użytkowy dla całego obiektu. Wiemy, że wartość inwestycji wyniesie ok. 300 mln zł i mamy świadomość, że tego typu inwestycję będzie mogła udźwignąć spółka, do której wniesiony zostanie cały majątek ZOO" - zaznaczyła.

Zgodnie z planem modernizacji w Łodzi całkowitej przebudowie ulegnie połowa obszaru zajmowanego przez ZOO. Na powierzchni 7,5 ha powstaną m.in. nowoczesne pawilony, wybiegi i woliery. Będą też zbiorniki wodne, z których największy ma mieć 2500 m sześc. pojemności i 6 m głębokości. W Orientarium mają się znaleźć zwierzęta z Azji południowo-wschodniej. Atrakcje będą dostępne bez względu na porę roku.

"Poza paroma nowoczesnymi obiektami na terenie ZOO, które udało się stworzyć w ostatnim czasie i które poprawiły jakość życia zwierząt, infrastruktura w ogrodzie jest w fatalnym stanie. Dzięki wsparciu z ostatniej edycji budżetu obywatelskiego odnowione zostaną m.in. alejki i powstaną nowe pawilony, do których przeniesione zostaną zwierzęta obecnie znajdujące się na terenach przeznaczonych pod Orientarium" - dodała Zdanowska.

W zoo pojawią się orangutany

Dzięki Orientarium w łódzkim ogrodzie zoologicznym mają się pojawić nowe gatunki zwierząt: orangutany, langury, anoa, tapiry malajskie, gawiale, pantery mgliste, rekiny i płaszczki. Ogród będzie też kontynuował hodowlę posiadanych już gatunków: makaków, gibbonów i niedźwiedzi malajskich. Do ZOO mają powrócić też słonie indyjskie (ostatnia słonica z łódzkiego ZOO padła pod koniec ubiegłego roku).

Jak wyjaśnił dyrektor spółki "Zieleń Miejska" Arkadiusz Jaksa, wydzielenie nowej spółki z zasobów Zieleni Miejskiej oznacza, że spółka powstanie poprzez wniesienie aportem majątku obecnego ZOO, wydzielenie środków finansowych wewnątrz budżetu Zieleni Miejskiej oraz włączenie do niej grupy pracowników. "Ta operacja nie będzie generować kosztów ani zwiększenia zatrudnienia" - dodał.

Pierwszym zadaniem spółki będzie ogłoszenie przetargu na budowę Orientarium w formule "Zaprojektuj, zbuduj, sfinansuj". System polega na tym, że wykonawca na czas budowy staje się dysponentem kredytowania, które pozyskuje, później spłatę kredytowania przejmuje spółka zarządzająca obiektem.

Jaksa zapowiedział, że niezależnie od Orientarium już w tym roku zrealizowane zostaną inne inwestycje modernizujące ZOO, m.in. będzie to przebudowa wybiegów lwów, tygrysów, basenu pingwinów, odnowione zostaną alejki.

"To nie będzie tak, że w obecnym ZOO, które jest w złym stanie technicznym, powstanie nowy obiekt, a wokół będzie tak jak było. Ten projekt można porównać z budową nowego ZOO, ale będzie on tak poprowadzony, aby ogród był czynny bez przerwy" - zaznaczył Jaksa.

Obiektem, z którym władze Łodzi porównują Orientarium jest wrocławskie Afrykarium, które jest już atrakcją przyciągającą zwiedzających z całego kraju. Prace budowlane mają się rozpocząć jesienią, a Orientarium ma być oddawane do użytku etapami. Prace budowalne mają zakończyć się w 2018 r., natomiast ze względu na specyfikę obiektu i konieczność przygotowania go na potrzeby zwierząt otwarcie planowane jest na połowę 2019 r.