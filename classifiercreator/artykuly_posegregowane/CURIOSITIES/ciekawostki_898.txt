Rozpoczął się sezon kwitnienia krokusów. Władze Tatrzańskiego Parku Narodowego (TPN) spodziewają się wielu turystów chcących podziwiać te chronione kwiaty i apelują o szanowanie przyrody. Szczyt kwitnienia krokusów w Tatrach potrwa do połowy kwietnia.
      
            Miłośnicy krokusów szczególnie upodobali sobie Dolinę Chochołowską, choć jak zauważają władze parku, krokusy równie pięknie kwitą również w innych rejonach gór. W ubiegłym roku w marcowo-kwietniowe weekendy Dolina Chochołowska przeżywała prawdziwe oblężenie. Z szacunków wynika, że w jedną z niedziel do Chochołowskiej weszło ponad 20 tys. osób.

"Rekordowa liczba turystów w Chochołowskiej przełożyła się na spore problemy organizacyjne na tym szlaku, a nie wszyscy turyści zachowywali się stosownie. Na szlaku panował bardzo duży tłok, podczas gdy inne tatrzańskie doliny niemal świeciły pustkami" – powiedział PAP dyrektor TPN Szymon Ziobrowski.

Zdaniem przyrodników z TPN, mimo tak wysokiej frekwencji na Polanie Chochołowskiej nie doszło do dewastacji krokusów. W tym roku, tak jak w ubiegłym, w Dolinie Chochołowskiej w kwietniowe weekendy pojawią się strażnicy parku oraz wolontariusze, którzy będą pilnowali porządku na popularnym krokusowym szlaku.

"Jeśli turyści przestrzegają zasad poruszania się po parku narodowym, czyli nie schodzą ze znakowanych szlaków i nie depczą krokusów, to nie ma zagrożenia dla budzącej się do życia roślinności" – wyjaśnił dyrektor TPN.

Przyrodnicy zwracają uwagę, że w ubiegłym roku podczas sezonu krokusowego były przepełnione parkingi przed wejściem do Doliny Chochołowskiej, a zdesperowani kierowcy pozostawiali auta nawet wprost na kwitnących fioletowych dywanach kwiatów, co jest karygodne.

"Nie mamy wpływu na parkowanie samochodów na dzikich parkingach, na gruntach prywatnych poza granicami parku, dlatego apelujemy do turystów o rozsądek i wrażliwość na przyrodę. Do Doliny Chochołowskiej najlepiej dostać się komunikacją zbiorową" – podkreślił.

Krokusy kwitną również m.in. na Kalatówkach, w Dolinie Kościeliskiej, na Polanie Kopieniec i przy drodze pod Reglami.

Przyrodnicy apelują, aby nie deptać kwiatów, a fotografie wykonywać z pewnej odległości. Krokusów nie wolno zrywać. Władze parku apelują również, aby turyści pilnowali się nawzajem i reagowali na niewłaściwe zachowanie.