Kraków 07.1989. Hejnalista na wieży kościoła pw. Wniebowzięcia Najświętszej Marii Panny, kościoła Mariackiego.
gr
PAP/Jan Morek

Dokładny dzień wydarzenia nieustalony. Archiwum. PAP © 2013 / Jan Morek
                                        

            Krakowski hejnał, grany przez strażaka z Wieży Mariackiej, od środy można słuchać i oglądać na żywo dzięki telewizyjnej transmisji internetowej. Transmisja odbywa się codziennie w samo południe na stronie telewizja.krakow.pl.
      
            Tradycja grania hejnału z Wieży Mariackiej trwa od ponad 600 lat - dawniej melodia ta ostrzegała przed ogniem lub najazdem wroga.

Hejnał Mariacki rozbrzmiewa co godzinę w cztery strony świata. Pierwszy raz - na południe, w stronę Wawelu, dla króla. Drugi raz - na zachód, w stronę magistratu, dla burmistrza. Trzeci raz - na północ, w stronę Barbakanu, dla gości. Za czwartym razem - na wschód, w kierunku Małego Rynku, dla komendanta straży pożarnej. Raz dziennie, w południe, hejnał transmituje Program I Polskiego Radia, a obecnie także telewizja.

Dzięki telewizyjnej transmisji internauci będą mogli zobaczyć hejnalistę, wieżę i widoki na cztery strony Krakowa.

"Jeżeli państwo kiedykolwiek zatęsknicie za Krakowem, bardzo serdecznie zachęcam do tego, aby o godz. 12 otworzyć stronę internetową telewizji Kraków. Będziecie mogli na żywo nie tylko posłuchać, ale i zobaczyć jak grany jest hejnał krakowski. Naprawdę warto" – zachęcał prezydent Krakowa Jacek Majchrowski.

"Na poziomie XI Wieży Hejnałowej Bazyliki Mariackiej zamontowaliśmy pięć kamer. Pokazują one hejnalistę od momentu uderzenia w dzwon aż do czwartego hejnału. Internauta przełączając widoki może śledzić całą trasę strażaka z trąbką. Liczymy, że w ten nowy sposób najsłynniejszy polski hejnał będzie można oglądać na wielu komputerach, tabletach i smartfonach. I nie tylko w Krakowie, ale nawet w najodleglejszych miejscach świata, gdzie dotarł już internet" – poinformował krakowski magistrat.

Skróconą wersję hejnału nadawał od 2012 r. I Program Polskiego Radia. "W połowie 2015 roku powstał pomysł, by rozpocząć transmisję wideo hejnału. W styczniu 2016 roku Jedynka powróciła do transmisji całej melodii. My postanowiliśmy dokończyć realizację naszego pomysłu" – wyjaśnia magistrat.

Krakowski hejnał związany jest ze strażą miejską, która zobowiązana była do ostrzegania ludności średniowiecznych miast przed niebezpieczeństwem, głównie pożarem. Był grany z wyższej z dwóch wież Bazyliki Mariackiej w Krakowie, budowanej w latach 1287-1397.

Od czasów średniowiecza wieża ta zawsze należała do miasta, pełniąc rolę strażnicy, zwana też była hejnalicą. Czuwał tu dzień i noc strażnik, do którego obowiązków należało granie hejnału, będącego hasłem do otwierania i zamykania bram miejskich. Ponadto ostrzegał on mieszkańców miasta przed pożarem i wrogiem. Wysokość wieży wynosi 81 metrów. Niższa wieża, mierząca 69 metrów, była zawsze dzwonnicą.

Praktyka grania hejnałów utrzymała się do końca XVIII wieku. Zmiana warunków życia w miastach, pogarszająca się sytuacja finansowa sprawiły, że granie hejnałów zostało zaniechane.

W Krakowie, po kilkunastu latach przerwy, granie hejnału zostało wznowione w 1810 roku.

Legenda głosi, że w 1241 roku strażnik na wieży dostrzegł hordę Tatarów. Kiedy zaczął grać na alarm, strzała z tatarskiego łuku przeszyła mu gardło. Trębacz zginął, melodia gwałtownie się urwała. Od tego zdarzenia hejnał krakowski urywa się raptownie.