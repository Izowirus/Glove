French singer Mireille Mathieu performs on stage during a concert of the annual Byblos International Festival in the ancient city of Byblos (Jbeil), north of Beirut, Lebanon, 30 July 2015.  PAP/EPA © 2016 / WAEL HAMZEH
                                        

            Ikona francuskiej piosenki Mireille Mathieu 22 lipca kończy 70 lat. Jedną z najbardziej znanych gwiazd francuskiej estrady w październiku będzie można podziwiać na trzech koncertach w Polsce.
      
            Można śmiało powiedzieć, że sukces Mathieu ma wielu ojców. Przepustkę do kariery otrzymała dzięki staraniom burmistrza Awinionu, a skrzydła na największych scenach świata pomógł jej rozwinąć menadżer Johnny Stark. No i talent oraz zamiłowanie do muzyki, które odziedziczyła po ojcu, barytonie uwielbiającym operę. Nie został jednak nigdy śpiewakiem, był właścicielem odziedziczonego zakładu kamieniarskiego.

Mireille Mathieu urodziła się w Awinionie, 22 lipca 1946 roku, jako najstarsza z czternaściorga dzieci Marcelle i Rogera Mathieu. Wychowywała się w niezbyt zamożnej rodzinie, sama w wieku 14 lat rozpoczęła pracę w fabryce kopert. Pierwsze kroki na estradzie stawiała w lokalnych konkursach piosenki.

Dopiero start w konkursie organizowanym przez jedyny istniejący wówczas ogólnokrajowy kanał telewizyjny, dał Mathieu przepustkę do kariery. Po wygranym konkursie, w trakcie, którego Mathieu zaśpiewała piosenkę "Jezebel" z repertuaru swojej idolki Edith Piaf, jej scenicznymi losami zaczął kierować Johnny Stark.

Mathieu wielokrotnie podkreślała wielki podziw dla Edith Piaf i stała się godną następczynią "wróbelka Paryża". Po śmierci Piaf, Mathieu zaczęła podbijać francuskie sceny, a swoim głosem i scenicznym minimalizmem szybko zapracowała na miano drugiej Piaf.

Stark dbał o to, aby kariera Mireille nie ograniczała się wyłącznie do Francji. I tak przez ponad 40 lat Mathieu nagrała ponad 1200 piosenek w 11 językach i wydała 40 albumów. Śpiewała na najbardziej prestiżowych scenach świata m.in. w Carnegie Hall w Nowym Jorku.