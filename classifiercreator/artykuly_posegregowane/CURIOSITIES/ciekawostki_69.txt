W legendarnym mieście indyjskim Ajodhja zapłonęło we wtorek ponad 300 tys. lampek z okazji hinduskiego święta Diwali, ustanawiając tym samym rekord Księgi rekordów Guinnessa. W Ajodhji na Nizinie Hindustańskiej miał urodzić się Rama - bohater eposu.
      
            Diwali, święto światła, należy do najważniejszych tradycyjnych świąt indyjskich. Zapala się podczas niego gliniane lampki oliwne. We wtorek w Ajodhji nad brzegiem przepływającej przez miasto rzeki Sarayu (Ghaghra - jeden z głównych lewostronnych dopływów Gangesu) przez ponad 45 minut paliło się 300 150 lampek, co było monitorowane przez umieszczone na dronach kamery.

W uroczystości palenia światełek wzięła udział pierwsza dama Korei Południowej Kim Dzung Suk.

Przedstawiciele Księgi rekordów Guinnessa wręczyli premierowi władz stanu Uttar Pradeś świadectwo ustanowienia rekordu. Rok temu miastu nie udało się go ustanowić.

W Ajodhji, uważanej przez hindusów za jedno z siedmiu świętych miast Indii, z uwagi na jego powiązania z bohaterem sanskryckiego eposu "Ramajana", mieszka około 30 tys. ludzi. Tytułowy bohater eposu, Rama, uznawany jest za siódme wcielenie boga Wisznu.

Diwali trwa kilka dni i ma kulminację w ostatni dzień nowiu. Poświęcone jest bogini szczęścia, dobrobytu i piękna - Lakszmi, żonie Wisznu, któremu urodziła hinduskiego boga miłości Kamę.