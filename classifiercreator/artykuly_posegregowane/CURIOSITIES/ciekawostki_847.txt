Gorzów Wielkopolski, 29.05.2012. Samochód Google Street View z umieszczoną na dachu specjalistyczną kamerą fotografuje wygląd jednej z uliczek w Gorzowie Wielkopolskim. Archiwum fot. PAP © 2017 / Lech Muszyński
                                        

            Samochody Street View w najbliższych dniach ponownie wyjadą na ulice polskich miast. Będzie je można zobaczyć m.in. w Warszawie, Krakowie, Łodzi, Wrocławiu, Poznaniu i Gdańsku oraz w okolicznych miejscowościach.
      
            Street View to jedna z najpopularniejszych funkcji Map Google - dzięki niej można wirtualnie podróżować po świecie, oglądając miejsca na zdjęciach panoramicznych z perspektywy przechodnia.

Samochody Street View w ciągu kilku najbliższych dni ponownie wyjadą na ulice polskich miast. Pojawią się m.in. w Warszawie, Krakowie, Łodzi, Wrocławiu, Poznaniu i Gdańsku oraz w okolicznych miejscowościach. Oprócz tego samochody pojawią się w innych miastach w niemal wszystkich województwach.

Dzięki tym przejazdom na Mapach Google zostaną zamieszczone najnowsze zdjęcia, znacznie poprawi się także jakość map - informuje Google Polska na swoim blogu.

To, czy samochody Street View pojawią się w danym miejscu, zależy od wielu czynników, między innymi warunków pogodowych i logistycznych.

Pierwsze zdjęcia Street View w Polsce zostały zrobione w 2011 r., kolejne fotografie wykonywane z samochodów były robione w 2014 r.

Na zdjęciach Street View twarze przechodniów i numery rejestracyjne pojazdów są rozmyte. Jeżeli jednak ktoś zauważy jakiś błąd, może wskazać zdjęcia, które z jakiegoś powodu jest nieodpowiednie, klikając link „Zgłoś problem” - w prawym dolnym rogu w wersji Map Google dla komputerów.