Baniewice (woj. zachodniopomorskie), 27.09.2017. Zbiór winogron w Winnicy Turnau w Baniewicach, 27 bm. Jest to największa w Polsce winnica o powierzchni 28 hektarów. Z winogron powstanie 11 gatunków win białych i czerwonych - przeszło sto tysięcy butelek. (mb/am) PAP/Marcin Bielecki Archiwum PAP © 2018 / Marcin Bielecki
                                        

            W sobotę rozpoczną się dni Zielonej Góry nazywane "Winobraniem". Ich nazwa nawiązuje do bogatych tradycji winiarskich, będących wizytówką tego lubuskiego miasta. Dla mieszkańców i turystów przygotowano dziesiątki imprez promocyjnych, kulturalnych, sportowych i rozrywkowych.
      
            Jak poinformowała z-ca dyr. Departamentu Prezydenta Miasta Zielona Góra Monika Zapotoczna, świętowanie rozpocznie się w sobotę, kiedy to Bachus przejmie na czas "Winobrania" klucze do miasta od prezydenta Zielonej Góry Janusza Kubickiego, a zakończy - 16 września.

W sobotę swoje podwoje otworzy Miasteczko Winiarskie na Starym Rynku. Zaprezentuje się na nim ok. 30 regionalnych winnic ze swoimi produktami.

Podczas "Winobrania" koncerty będą odbywały się na dwóch scenach. Mniejsza będzie na Starym Rynku. Większa stanie na placu Powstańców Wielkopolskich przy Filharmonii Zielonogórskiej.

Wśród gwiazd będą w tym roku m.in. Jenny Berggren ze szwedzkiej grupy Ace of Base, Agnieszka Chylińska, Gromee, Coma, Natalia Kukulska i Bajm. Tradycyjnie, oprócz artystów spoza Zielonej Góry, głównie na mniejszej scenie zaprezentują się lokalne zespoły i grupy.

"Winobranie to dziewięć dni zabawy na ulicach malowniczego, zielonogórskiego Starego Rynku, w rytm koncertów, spektakli teatralnych, wydarzeń artystycznych. Ulice miasta będą wypełnione straganami i kiermaszami oferującymi wina i kulinaria z całego świata. Tłumy gości winobraniowych będą mogły kosztować win z lubuskich winnic" - zapowiedziała Zapotoczna.

W programie "Winobrania" znalazło się mnóstwo propozycji spędzenia wolnego czasu, m.in. wycieczki do winnic, wystawy przygotowane przez zielonogórskie placówki kultury, spotkania i festiwale teatralne. Nie zabraknie wydarzeń sportowych, będą biegi, rajdy rowerowe, turnieje piłki ręcznej i nożnej oraz wiele innych.

Pod koniec święta Zielonej Góry jej ulicami przejdzie barwny Korowód Winobraniowy (15 września). Przez cały tydzień na spragnionych zabawy będą czekały zielonogórskie kluby i puby.

Szczegółowy program imprezy można znaleźć na stronie internetowej: www.winobranie.zgora.pl.

Pierwsze udokumentowane historyczne informacje o zielonogórskich winnicach pochodzą z 1314 roku. Szczególnie pomyślny dla uprawy winorośli na tych terenach był schyłek XV wieku. Pod koniec XVIII stulecia w Zielonej Górze było 48 mistrzów winogrodników, a uprawy zajmowały ok. 700 ha.

Na przełomie XIX i XX wieku winiarstwo w Zielonej Górze zaczęło podupadać. Silną konkurencję zaczęli wówczas stanowić miejscowi producenci piwa, wódki, koniaków, likierów i szampana, którego produkcję rozpoczęto w Zielonej Górze w 1826 roku.

Jedną z najsłynniejszych wytwórni w tym okresie była Grempler & Co. A.-G. Aelteste Deutsche Sektkellerei, która produkowała wina i szampany nagradzane na wielu światowych wystawach.

Po 1945 roku zakłady nazywano Wytwórnią Win Musujących, później Państwową Lubuską Wytwórnią Win. W 1999 roku zakład został zlikwidowany. Od tego momentu w Zielonej Górze nie produkuje się wina na skalę przemysłową, a winiarskie tradycje odradzają się w niedużych, rodzinnych winnicach powstających w okolicach tego miasta.