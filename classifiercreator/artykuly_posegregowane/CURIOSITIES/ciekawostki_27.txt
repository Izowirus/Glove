Pod oknem papieskim, na skwerze przy ulicy Franciszkańskiej, rozbłysła w sobotę choinka. Światełka rozwieszone na 15-metrowej jodle zapalili razem z dziećmi nuncjusz apostolski w Polsce abp Salvatore Pennacchio i metropolita krakowski abp Marek Jędraszewski.
      
            Choinka na placu przed słynnym oknem stanęła po raz 12. Dorodna jodła o rozbudowanej koronie i grubym, gęstym igliwiu rosła w Beskidzie Sądeckim w Nadleśnictwie Nawojowa, które jest jednym z 16 nadleśnictw Regionalnej Dyrekcji Lasów Państwowych. Po osadzeniu ma wysokość ok. 15 metrów.

Sygnał do rozświetlenia udekorowanego bożonarodzeniowego drzewa dał Zespół Sygnalistów Myśliwskich Nadleśnictwa Nawojowa, który wykonał "Fanfarę honorową". W spotkaniu pod oknem papieskim uczestniczyły dzieci z domów dziecka, świetlic środowiskowo-wychowawczych, parafii oraz krakowskie rodziny.

"Choinka od wieków jest symbolem świąt Bożego Narodzenia, do tego stopnia, że we Włoszech jest nazywana Albero di Natale - drzewo świąt Bożego Narodzenia. Cieszymy się, że jest dziś wśród nas nuncjusz apostolski w Polsce abp Salvatore Pennacchio" - mówił abp Jędraszewski. "Choinka wskazuje na życie. Pana Jezus przyszedł, narodził się jako dziecko właśnie po to, żeby obdarzyć nas życiem wiecznym. Na choince rozbłyskają światełka, bo Chrystus przyszedł w nocy i swoją obecnością przyniósł wszystkim ludziom światło, a z nim ciepło i radość" - określił arcybiskup.

Wojewoda małopolski Piotr Ćwik mówił, że takie spotkania jak to pod oknem papieskim sprawiają, iż możemy poczuć, że jesteśmy wspólnotą. "Niech ten wymiar jednoczenia się trwa w tym czasie przygotowań do świąt Bożego Narodzenia, później w czasie świąt (…), a potem przez kolejne tygodnie i miesiące nowego 2019 r." - życzył.

Dzieci uczestniczące w spotkaniu otrzymały w prezencie paczki ze słodyczami.

Tradycję bożonarodzeniowych spotkań pod żłóbkiem i przystrojoną choinką na stałe wprowadził Jan Paweł II na pl. św. Piotra w Rzymie w 1982 r. Odtąd spotkania są stałym elementem świątecznego pejzażu w Watykanie. W 2007 r. podobny zwyczaj wprowadził w Krakowie osobisty sekretarz papieża kard. Stanisław Dziwisz.