W sobotnim losowaniu Lotto tylko jeden gracz trafił "szóstkę", wygrywając 23 270 273,50 złotych - poinformował w komunikacie Totalizator Sportowy. Szczęśliwe liczby to: 22, 33, 37, 38, 42, 45.
      
            To jedna z większych wygranych w Lotto. Rekord należy do szczęśliwca, który w marcu br. jako jedyny trafił "szóstkę" i wygrał prawie 37 mln zł.

Rekordowa kumulacja w Lotto to 60 mln zł i miała miejsce 7 maja 2016 roku. Szczęśliwe "szóstki" trafiło wtedy aż trzech graczy, którzy podzielili się tą kwotą.

Z danych Totalizatora Sportowego, do którego należy marka Lotto wynika, że regularnie bądź okazjonalnie grywa 55 proc. dorosłych Polaków. Częściej grywają mężczyźni. Gdy kumulacja sięga 20-30 mln złotych, sprzedaż zakładów jest nawet pięciokrotnie wyższa niż gdy stawka wynosi 2 mln zł.