Rzeszów, 12.01.2018. Motocykl Harley-Davidson, model Road King, który przekazały funkcjonariuszom z Komendy Miejskiej Policji w Rzeszowie, władze samorządowe tego miasta, 12 bm. Według urzędników, Rzeszów to jedyne miasto w Europie, w którym policjanci będzie używać motocykli Harley-Davidson. (dd/mr) PAP/Darek Delmanowicz PAP © 2018 / Darek Delmanowicz
                                        

            Motocykl znanej amerykańskiej firmy Harley-Davidson został w piątek przekazany rzeszowskim policjantom. Pojazd kosztował prawie 70 tys. zł i został zakupiony przez samorząd Rzeszowa. To jedyny taki motocykl w Polsce, który będzie służył w policji.
      
            Jak powiedział podczas uroczystości prezydent Rzeszowa Tadeusz Ferenc, samorząd bardzo wysoko ocenia pracę rzeszowskich policjantów. Przypomniał, że miasto wspiera policję od lat m.in. współfinansując zakup radiowozów czy przekazując działki pod nowe komisariaty.

"Uznajemy, że trzeba bezwzględnie pomagać policji, która dba o nasze bezpieczeństwo. Tych dotacji jest dużo, ale chcemy, żeby policja miała odpowiedzenie warunki do pracy, wtedy bezpieczeństwo obywateli będzie większe” – zaznaczył prezydent stolicy Podkarpacia.

Zdaniem komendanta miejskiego policji w Rzeszowie Bogusława Kani, nowy motocykl stanie się wizytówką nie tylko policji, ale również miasta. "W Rzeszowie odbywa się wiele imprez międzynarodowych i ten motocykl będzie wykorzystywany m.in. do ich zabezpieczania. Jestem przekonany, że będzie dobrze służył" – powiedział.

Natomiast przedstawiciel firmy Harley-Davidson w Rzeszowie Paweł Pomianek przypomniał, że kiedy w 1927 tworzona była w Polsce sekcja drogowa policji wykorzystywane były motocykle tej amerykańskiej firmy.

"Cieszę się, że w Rzeszowie nawiązujemy do tej tradycji. Model, który będzie jeździł po Rzeszowie jest jedynym egzemplarzem w Europie Wschodniej. Jest to model robiony specjalnie dla policji" – dodał.

Motocykl Road King może jechać z prędkością do 190 km/h.