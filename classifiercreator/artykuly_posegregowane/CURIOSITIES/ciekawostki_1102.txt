Kogo uważamy za atrakcyjną osobę? To może zależeć nie tylko od tego, jak wyglądamy, ale również od środowiska innych ludzi, z którymi przebywamy – wynika z badań brytyjskich psychologów opublikowanych przez „Psychological Science”.
      
            Lubimy się porównywać z innymi pod wieloma względami, szczególnie pod względem wyglądu. Dotyczy to nie tylko kobiet, ale również mężczyzn, bo dla obu płci równie ważny jest wygląd zewnętrzny.

Dr. Nicholas Furl z Royal Holloway University of London postanowił sprawdzić, czy postrzeganie naszej atrakcyjności może się zmieniać w zależności od tego, w towarzystwie jakich osób jesteśmy oceniani. Okazuje się, że w niektórych sytuacjach może mieć to istotne znaczenie.

Brytyjski psycholog wraz ze swym zespołem pokazywał ochotnikom zdjęcia twarzy osób, na podstawie których mieli określić, które uważają za atrakcyjne. Po dokonaniu przez nich wyboru przeprowadzono drugą próbę.

Tym razem pokazano im te same zdjęcia osób uznanych za atrakcyjne, jednak poprzedzono je fotografiami twarzy ludzi, których wcześniej uznano za mniej atrakcyjne. Skutek tego był taki, że do atrakcyjnych zakwalifikowano również te twarze, które w poprzedniej próbie wypadły gorzej.

Dr Furl sugeruje, że jeśli chcemy dobrze wypaść, to powinniśmy zwrócić uwagę na to, w jakim towarzystwie będziemy oceniani. Jeśli wybierzemy za przyjaciół osoby szczególnie atrakcyjne, możemy wypaść gorzej, niż byśmy się tego spodziewali.