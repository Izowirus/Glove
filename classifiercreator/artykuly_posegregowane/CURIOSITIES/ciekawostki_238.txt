Rodzice obawiają się, że ich dzieci spędzają zbyt wiele czasu na korzystaniu z tabletów i smartfonów. Prawie połowa rodzin decyduje się więc na "cyfrowy detoks" tego lata - wynika z badań przeprowadzonych przez musicMagpie.
      
            Chociaż telefony i tablety to świetny sposób na zyskanie choć kilku minut spokoju i zajęcie czymś swoich pociech, rodziny coraz częściej decydują się ograniczyć ilość czasu spędzanego przed ekranami urządzeń mobilnych. Cztery na dziesięć rodzin przyznaje, że starają się ograniczyć ich użycie. Jednym ze wskazywanych powodów jest fakt, że rodziny nie spędzają ze sobą wystarczająco dużo czasu.

"Technologia zmieniła życie rodzinne na przestrzeni lat. Możemy pozostać w stałym kontakcie, nawet mimo dużych odległości, koordynować nasze dzienniki, odrabiać prace domowe i oczywiście oglądać telewizję i filmy wideo, kiedy chcemy" - powiedział Liam Howley, dyrektor marketingu w musicMagpie, które zleciło badania. "Jednak nasze badanie wykazało, że wielu rodziców martwi się ilością czasu, jaki ich dzieci spędzają na korzystaniu ze swoich urządzeń" - dodał.

Ten cyfrowy detoks, szczególnie w trakcie wakacji, może okazać się pomocny w odnawianiu więzi rodzinnych i wspólnym spędzaniu czasu. 58 proc. badanych rodziców przyznaje, że sięga po takie środki nie tylko w trakcie rodzinnego wypoczynków, ale również w trakcie wspólnych posiłków czy krótkich wypadów za miasto.

Ta metoda okazuje się być skuteczna - 45 proc. pytanych rodziców przyznaje, że dzięki ograniczeniu korzystania z urządzeń mobilnych częściej ze sobą rozmawiają i mają okazję dowiedzieć się czegoś więcej o swoich dzieciach. Dodają również, że same pociechy wydają się być szczęśliwsze.