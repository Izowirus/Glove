Porto Recanati, Włochy, 15.08.2012. Plaża w Porto Recanati we Włoszech, 15 bm. dd/soa PAP/Darek Delmanowicz Archiwum PAP © 2016 / DAREK DELMANOWICZ
                                        

            Flet, mikroskop i sztuczne szczęki - takie przedmioty zostawili turyści na włoskich plażach. Ranking najbardziej osobliwych i najczęściej zapominanych rzeczy sporządził związek najemców plaż. Okulary słoneczne należą do najczęściej znajdowanych przedmiotów.
      
            Do biur rzeczy znalezionych na plażach trafiają najrozmaitsze zguby. Wiele z nich budzi rozbawienie i zdziwienie.

W jednej z miejscowości nadmorskich koło leżaka i parasola ktoś zostawił kij trekingowy. Na innej plaży we Włoszech znaleziono podgłówek samochodowy. Pewna turystka zapomniała 10 kostiumów bikini z przyczepionymi jeszcze metkami.

Coraz częściej gubione są smartfony i tablety.

W setkach można liczyć zapomniane paczki papierosów i zapalniczki, portfele, klucze i zegarki, klapki, kosmetyki, naszyjniki i bransoletki oraz damskie torebki. Najwięcej rzeczy pozostaje przyczepionych do leżaka lub łóżka do opalania.

"Każdego lata turyści zapominają lub gubią tysiące przedmiotów"- powiedział szef związku włoskiej branży plażowej Riccardo Borgo. Ratownicy nadmorscy opowiadają z kolei o tym, że zdarzyło im się znaleźć na przykład duże grabie i elastyczny pas podtrzymujący brzuch.

By wyobrazić sobie skalę tego zjawiska wystarczy pamiętać o tym, że nad morzem w Italii wypoczywa co roku około 15 milionów Włochów i 5 milionów cudzoziemców. Z przedstawionych statystyk wyciągnięto wniosek, że bardziej pilnują swej własności obcokrajowcy.

Do właścicieli wraca 98 proc. pozostawionych na plaży przedmiotów, po które zgłaszają się - jak zapewnili przedstawiciele branży – ich właściciele.