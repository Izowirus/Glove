Austriak Michael Strasser przejechał na rowerze z Alaski do Patagonii w 84 dni, bijąc aż o 15 dni poprzedni rekord, należący do Brytyjczyka Deana Stotta.
      
            Strasser wyruszył 23 lipca z Prudhoe na Alasce, a zakończył podróż w Ushuaia na Ziemi Ognistej. To najdalej wysunięte na północ i południe osady obu Ameryk. Austriak przejechał przez 14 krajów, pokonując dystans 22 642 km w 84 dni, 11 godzin i 50 minut. Daje to średnią 268 km dziennie.

"Wielokrotnie myślałem o tym, żeby się poddać, ale nie miałem planu B. Chciałem tylko pobić rekord świata" - powiedział Strasser.

Stott, który ustanowił rekord w maju, potrzebował na przejechanie tej trasy 99 dni, 12 godzin i 56 minut.

Strasser jest specjalistą od nietypowych rekordów rowerowych. W 2017 roku przejechał Afrykę z Kairu do Kapsztadu w rekordowym czasie 34 dni, 11 godzin i 10 minut.