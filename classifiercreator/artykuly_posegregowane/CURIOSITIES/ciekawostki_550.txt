Watykan, 21.12.06. Choinka na watykańskim placu Św. Piotra. Światła na drzewku przywiezionym do Watykanu z Kalabrii zostały zapalone podczas uroczystości 20 bm. (mr) PAP/EPA/DANILO SCHIAVELLA Archiwum fot. PAP/EPA © 2017 / DANILO SCHIAVELLA
                                        

            Z Werony przywieziono do Watykanu transport dekoracji, które ozdobią polską choinkę, stojącą na placu Świętego Piotra. To setki bombek, girlandy, złote i czerwone taśmy, a także lampki i gwiazdy.
      
            Zapalenie świateł na świerku pochodzącym z Puszczy Rominckiej w nadleśnictwie Gołdap odbędzie się 7 grudnia.

Przekazane przez firmę z Werony ozdoby udekorują także drzewka w Auli Pawła VI, gdzie odbywają się papieskie audiencje i w innych watykańskich budynkach, w tym w domu, gdzie mieszka papież Franciszek.

W najbliższych dniach na placu przed bazyliką Świętego Piotra trwać będzie dekorowanie choinki oraz budowa tradycyjnej neapolitańskiej szopki, która w tym roku jest darem opactwa z Montevergine w Kampanii na południu Włoch.

Bożonarodzeniowe drzewko dotarło do Watykanu w nocy ze środy na czwartek, po 11 dniach transportu.

Biskup ełcki Jerzy Mazur wyjaśnił, że choinka to jubileuszowy dar dla papieża Franciszka wyrażający wdzięczność za 25 lat istnienia nowych struktur Kościoła w Polsce.

Dodał, że dar ten upamiętnia także inne jubileusze: 300-lecie koronacji obrazu Matki Bożej Częstochowskiej, 140. rocznicę objawień Matki Bożej w Gietrzwałdzie oraz 100-lecie objawień fatimskich.

Choinka ma 25 metrów wysokości i około 65 lat. Darczyńcami są arcybiskupi i biskupi metropolii warmińskiej i białostockiej, a także Białostocka Dyrekcja Lasów Państwowych.

Na ceremonię zapalenia świateł na drzewku o zmierzchu 7 grudnia przybędą przedstawiciele Konferencji Episkopatu Polski oraz delegacje z metropolii warmińskiej i metropolii białostockiej. Wcześniej, w południe papież przyjmie ofiarodawców na audiencji.

Z Rzymu Sylwia Wysocka