Katowice, 17.09.2011. W ramach I Światowego Zjazdu Ślązaków, 40 akordeonistów próbowało w katowickim Spodku pobić 17 bm. rekord Guinnessa, w ilości muzyków grających na tym instrumencie jednocześnie. Rekordu pobić się nie udało, zabrakło... 958 osób.  Archiwum fot. PAP © 2016 / Andrzej Grygiel
                                        

            Potrafisz grać na akordeonie i chcesz wziąć udział w zlocie miłośników tego instrumentu? Przyjedź w sobotę do Dąbrowy Górniczej, gdzie odbędzie się "Rekordeon", czyli próba pobicia rekordu Polski w jednoczesnej grze na akordeonach.
      
            Impreza organizowana jest w ramach obchodów 100-lecia Dąbrowy Górniczej.

Obecny rekord to 371 akordeonistów grających te same utwory w tym samym czasie i miejscu. Ustanowiony został w marcu podczas Dnia Jedności Kaszubów. Liczbę tę chciano pobić w czerwcu w Zabrzu, podczas otwarcia tam części podziemnej trasy Sztolni Królowa Luiza, co jednak się nie powiodło.

Tym razem organizatorzy zapraszają instrumentalistów z całej Polski. W osiągnieciu celu pomogą znani i lubiani wirtuozi tego instrumentu m.in. Marcin Wyrostek oraz zespół Motion Trio.

Uczestnicy wydarzenia planują wykonać dwa utwory: "Zachodzi Słoneczko" oraz "Idzie z Dąbrowy chłopak wesoły". Nuty można znaleźć na stronie internetowej organizatora - Pałacu Kultury Zagłębia. Chętni mogą się już rejestrować, będzie to również możliwe w dniu imprezy.

Po wspólnej grze wszystkich uczestników na scenie wystąpi Marcin Wyrostek z projektem "Music & Dance Show", który - jak podają organizatorzy - jest połączeniem muzyki tango corazon, coloriage i pokazu tanecznego uczestników programu "Taniec z Gwiazdami".

Wydarzeniem towarzyszącym będzie wystawa akordeonów ze zbiorów Romana Krysta zatytułowana "Czas na akordeon". Według informacji organizatorów, są to ręcznie robione, często należące do znanych osób instrumenty, które odrestaurował właściciel kolekcji. Wystawa w Pałacu Kultury Zagłębia będzie liczyć będzie ok. 50 eksponatów i potrwa do 23 września.

Nad próbą bicia rekordu czuwa Biuro Rekordów.