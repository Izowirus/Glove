Władze Realu Madryt porozumiały się z funduszem Providence Equity Partners w sprawie sprzedaży praw do swojej strony internetowej. Amerykański inwestor wpłaci do budżetu hiszpańskiego klubu pół miliarda euro.
      
            Według hiszpańskich mediów porozumienie zawarte pomiędzy dyrekcją Realu Madryt a Providence Equity Partners przewiduje, że klub przekaże amerykańskiej firmie swoje prawa internetowe na okres 10 lat.

Real Madryt przewodzi na świecie wśród klubów pod względem oglądalności swojej strony internetowej. W ciągu dnia witryna “Królewskich” notuje około 1,35 mln odsłon, czyli aż cztery razy więcej w porównaniu do ligowego rywala, FC Barcelona.

Jak ujawnił dziennik "El Confidencial", negocjacje z władzami Realu Amerykanie prowadzili od kilku tygodni za pośrednictwem spółki Key Capital Partners.

Umowa z Realem Madryt nie jest pierwszym przedsięwzięciem Providence Equity Partners w piłce nożnej. Fundusz inwestuje m.in. w rozgrywki amerykańskiej ligi Major League Soccer (MLS). Firma posiada 25 proc. praw wizerunkowych tej ligi.

"Zainkasowanie 500 mln euro od funduszu pozwoli Realowi Madryt na ponowne objęcie przewodnictwa wśród najbogatszych klubów piłkarskich na świecie. +Królewscy+ dzierżyli ten tytuł przez jedenaście lat, do 2016 r., kiedy to zdetronizował ich Manchester United” - podsumował "El Confidencial".

Gazeta twierdzi, że sfinalizowanie umowy z amerykańskim funduszem stawia w bardzo dobrej pozycji kandydaturę prezydenta Florentino Pereza w tegorocznych wyborach o przywództwo w klubie.