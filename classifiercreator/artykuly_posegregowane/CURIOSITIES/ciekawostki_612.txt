epa05433290 Sprinter the polar bear shakes off the water and holds an ice cream cake in his paws in a basin at the zoo in Hanover, Germany, 20 July 2016.  EPA/HOLGER HOLLEMANN 
Dostawca: PAP/EPA. Archiwum PAP/EPA © 2016 / HOLGER HOLLEMANN
                                        

            Kosze wiklinowe, węże strażackie, wytrzymałe piłki i duże butelki po wodzie - o takie m.in. zabawki dla zwierząt apeluje warszawskie zoo. Zabawki trafią m.in. do niedźwiedzi, goryli oraz lwów.
      
            Mieszkańcy, którzy chcą umilić codzienność warszawskim zwierzakom, mogą przynosić do zoo wiadra budowlane o różnej wielkości, beczki różnych rozmiarów, separatory drogowe, pachołki, duże butelki po wodzie, boje, wytrzymałe piłki, kosze wiklinowe o różnej wielkości, a także węże strażackie.

Warszawskie zoo informuje, że niektóre z przedmiotów zostaną użyte wprost jako zabawki - np. niedźwiedzie polarne uwielbiają bawić się bojami i beczkami - inne zostaną wykorzystane do stworzenia konstrukcji, po których można chodzić i ukrywać tam jedzenie.

Wszystkie przyniesione przedmioty muszą być czyste (bez pozostałości np. smarów, olejów) i nie mogą być pozostałościami po substancjach szkodliwych - trujących czy żrących. Powinny być to rekwizyty solidne i trwałe, bo posłużą dużym i silnym zwierzętom m.in. niedźwiedziom polarnym, niedźwiedziom brunatnym, szympansom, gorylom, jaguarom, lwom czy tygrysom.

Przyniesione dary można przekazywać pracownikom ochrony, przy bramie wejściowej do zoo od strony mostu Gdańskiego, codziennie w godz. 9-16. Zbiórka potrwa do odwołania.

Zoo tłumaczy, że zabawki pomogą w takim organizowaniu przestrzeni wybiegów, aby zapewnić zwierzętom bezpieczeństwo, wygodę, miejsca kryjówek, urozmaicenie wystroju, zorganizowanie czasu, a także dostarczenie bodźców niezbędnych do zachowania dobrej formy fizycznej i psychicznej.

W zoo jedzenie (zwłaszcza smakołyki) są ukrywane w różnych zakamarkach lub przedmiotach, rozpylane są zapachy lub rozsypywane aromatyczne zioła, konstruowane są zabawki wymuszające aktywność fizyczną i trening umysłowy. .