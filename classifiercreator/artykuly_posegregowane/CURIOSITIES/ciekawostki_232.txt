Warszawa, 11.05.2009. Szympansica Lucy w warszawskim zoo, 11 bm. bz/soa PAP/Bartłomiej Zborowski Archiwum PAP © 2018 / Bartłomiej Zborowski
                                        

            Lucy - szympansica z warszawskiego zoo ma niezwykły talent - maluje obrazy. Jej dzieła można kupić na specjalnych aukcjach. Kolejna z nich odbędzie się w niedzielę 24 czerwca. Dochód ze sprzedaży dzieł zostanie przeznaczony na ratowanie goryli i szympansów żyjących w naturalnym środowisku.
      
            Na aukcję trafi osiem obrazów namalowanych przez utalentowaną szympansicę Lucy mieszkającą w zoo w Warszawie. Każdy może się przyczynić do ratowania goryli i szympansów, gdyż ceny wywoławcze obrazów autorstwa Lucy nie są wygórowane i mieszczą się w przedziale od 50 do 150 zł.

Lucy maluje na płótnie techniką tradycyjną, czyli pędzlem albo po prostu palcami. Farby, udostępnione szympansiej malarce, są nietoksyczne.

"Już teraz możecie zobaczyć co zmalowała Lucy. Na żywo możecie podziwiać obrazy w Muzeum Warszawskiej Pragi do 23 czerwca" - czytamy na Facebooku warszawskiego zoo. Licytacja odbędzie się w niedzielę, 24 czerwca podczas pikniku "Święto Sztuki z Szympansicą Lucy". Dochód z aukcji zostanie przeznaczony na ratowanie goryli i szympansów żyjących w środowisku naturalnym.

"Małpy są niezwykle inteligentne i bez odpowiednich bodźców się nudzą. Robią się osowiałe i popadają w depresję. Istnieją takie programy wzbogaceń na całym świecie, w ogrodach zoologicznych, żeby urozmaicać im czas. I podczas różnych atrakcji Lucy wykazała się malarskimi zdolnościami. To nie są pierwsze jej obrazy, ale to też nie jest tak, że ona codziennie coś maluje, bo takie malowanie wymaga zaangażowania opiekuna. Małpy nie skupiają się długo na jednym zajęciu, 15 minut to góra" - mówiła PAP Life Agata Borucka z Działu Dydaktycznego Warszawskiego ZOO przy okazji poprzedniej aukcji obrazów autorstwa Lucy.

Podobna aukcja obrazów Lucy odbyła się w 2016 roku. Wówczas najdroższy obraz został sprzedany za 260 zł.