Animal trainer Alexander Lacey performs with lions and tigers at the Ringling Bros. and Barnum & Bailey circus at the Nassau Coliseum in Uniondale, New York, USA, 21 May 2017. The circus which began 146 years ago, is closing down after today's performances due to declining ticket sales and rising costs.  EPA/PETER FOLEY 
Dostawca: PAP/EPA. PAP/EPA © 2017 / PETER FOLEY
                                        

            Po blisko 150 latach działalności słynny amerykański cyrk Ringling Bros. and Barnum &amp; Bailey Circus w niedzielę wieczorem dał ostatnie przedstawienie. Cyrk postanowił zakończyć działalność m.in. z powodu wysokich kosztów utrzymania i malejącej liczby widzów.
      
            Na zakończenie przedstawienia, które odbyło się w Uniondale w stanie Nowy Jork, odbył się pokaz fajerwerków, po którym cała obsada cyrku odśpiewała starą pieśń "Auld Lang Syne", symbol pożegnania przeszłości i powitania przyszłości.

"Przez 146 lat byliśmy amerykańską instytucją i mamy nadzieję, że wspomnienia, do których powstania się przyczyniliśmy, zostaną z wami do końca życia" - powiedział konferansjer Jonathan Lee Iverson, zwracając się do publiczności.

Już w styczniu cyrk, znany przede wszystkim z występów słoni, zapowiedział zamknięcie podwojów, jako powód podając m.in. spadającą liczbę widzów i ich zmieniające się gusta, a także wysokie koszty utrzymania i długie, kosztowne batalie sądowe prowadzone z organizacjami obrońców praw zwierząt.

Ringling Bros. and Barnum & Bailey Circus rozpoczął działalność w połowie XIX wieku, przyciągając rzesze widzów pokazami egzotycznych zwierząt, efektownymi kostiumami i wyczynami akrobatów. Powstał z połączenia obwoźnego widowiska z udziałem zwierząt i wybryków natury, należącego do Phineasa Taylora Barnuma, z trupą pięciu braci Ringling, zabawiających publiczność żonglerką i odgrywaniem skeczów.

Jednak z czasem popularność cyrku zaczęła maleć, do czego przyczyniło się kino, telewizja, internet i gry komputerowe. W 2016 roku cyrk zrezygnował z pokazów sztuczek słoni po długiej i kosztownej batalii sądowej, co zdaniem właścicieli tej instytucji przypieczętowało jej los. Zwierzęta cyrkową emeryturę spędzają w rezerwacie na Florydzie.