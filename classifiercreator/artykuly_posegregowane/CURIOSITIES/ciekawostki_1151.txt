Papieski rower szosowy Colnago, piasek z rajdu Dakar, kopię haftowanej stuły i buty zrobione dla papieża Franciszka przez szewca spod Kalwarii Zebrzydowskiej – te i inne pamiątki po ŚDM można kupić na aukcjach internetowych w ramach projektu "Misericordes"  krakowskiej Caritas.
      
            Dochód z ich sprzedaży przeznaczony będzie na zakup kliniki mobilnej dla uchodźców z Syrii, przebywających w obozie w Libanie. Jak poinformował PAP dyrektor Caritas Archidiecezji Krakowskiej ks. Bogdan Kordula, we wrześniu na aukcje trafią samochody, którymi po Polsce podróżował papież Franciszek.

Aukcje otwiera na stronie we4charity.pl rower szosowy Colnago model CX-0 EVO, przekazany symbolicznie papieżowi Franciszkowi przez organizatorów Tour de Pologne na ręce dyrektora Caritas Archidiecezji Krakowskiej ks. Bogdana Korduli. Wystawiony kilka dni temu rower ma cenę 20 tys. zł. Licytacja zakończy się 15 września.

Jak podkreślają organizatorzy aukcji, rowery Colnago są w świecie kolarskim uznawane za kultowe, a ich twórców nazywa się mistrzami w dziedzinie projektowania i wytwarzania rowerów. Rowerem tej marki poruszał się m.in. Jan Paweł II, który swój biały model otrzymał w darze od założyciela marki Ernesto Colnago.

Kopia prawie 2,5-metrowej stuły papieskiej, wyhaftowanej dla papieża przez mieszkankę gminy Wieliczka, osiągnęła wartość 15 tys. zł. Na stule znajdują się insygnia papieskie i logo ŚDM oraz postać św. Kingi, patronki Wieliczki.



Kolejna aukcja dotyczy papieskich butów (rozmiar 43), wartych 7 tys. zł. Buty zostały ofiarowane papieżowi 31 lipca podczas poświęcenia przez niego Domu Miłosierdzia dla osób starszych i niepełnosprawnych na Campus Misericordiae w Brzegach i przekazane na cele charytatywne. Zostały wykonane ręcznie z cielęcej skóry z dbałością o każdy detal na hali produkcyjnej firmy Conhpol w Stanisławiu Górnym koło Kalwarii Zebrzydowskiej.

Chętni do wsparcia akcji "Misericordes" (Miłosierni) mogą także licytować koszulkę reprezentacji Polski Jakuba Błaszczykowskiego z jego nazwiskiem, numerem oraz autografem (650 zł) i puchar kierowcy rajdowego Krzysztofa Hołowczyca za I miejsce w klasyfikacji generalnej Rajdu Baja Poland 2011, będącego piątym etapem Rajdowych Mistrzostw Polski Samochodów Terenowych (500 zł).

Jest także "piasek z argentyńskiej pustyni drugiego etapu Rajdu Dakar 2015, na którym Rafał Sonik postawił pierwszy krok w kierunku zwycięstwa, po twardej walce wyprzedzając wykończonego Ignacio Casale" (600 zł) oraz oryginalna koszulka startowa, w której Rafał Sonik jeździł podczas rajdów Pucharu Świata, wygrywając m.in w Katarze i Sardynii (500 zł).

Na kolejnych aukcjach wystawiono koszulkę zespołu "Fetela Rally Team" z autografem kierowcy rajdowego Piotra Feteli, startującego w tym roku we wszystkich eliminacjach rajdowych mistrzostw USA (300 zł), oraz rękawice francuskiego kierowcy Stéphana Lefebvre (300 zł). Wszystkie aukcje zakończą się w połowie września.

Światowe Dni Młodzieży 2016 pod hasłem "Błogosławieni miłosierni, albowiem oni miłosierdzia dostąpią" odbyły się w Krakowie i w Wieliczce w dniach od 26 do 31 lipca 2016 roku. Polska była po raz drugi gospodarzem takiego spotkania - poprzednio gościła młodych w sierpniu 1991 r. w Częstochowie.