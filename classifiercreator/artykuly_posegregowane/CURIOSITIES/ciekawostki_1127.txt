Mieszkańcy Włoch kończący w tym roku 18 lat mogą odbierać przyznane im z tej okazji przez rząd bony w wysokości 500 euro z przeznaczeniem na kulturę. Młodzież może za tę kwotę kupić książki, komputer, tablet, bilety na koncert, do teatru i do kina.
      
            To pierwsza taka inicjatywa we Włoszech a jej celem jest, jak tłumaczy gabinet Matteo Renziego, ułatwienie młodym ludziom wchodzącym w dorosłość dostępu do kultury.

Te jednorazowo przyznane pieniądze można też przeznaczyć na kulturę dostępną w internecie: muzykę i filmy na płatnych portalach.

Również w sieci 18-latkowie muszą załatwić wszystkie formalności, aby dostać specjalną elektroniczną kartę płatniczą. W tym celu uruchomiono aplikację o nazwie „18app”, gdzie trzeba zarejestrować się i przejść przez kilka etapów identyfikacji.

Nie od razu jednak można będzie zrobić użytek z karty, bo - jak wyjaśnia prasa - następny ruch należy do księgarzy i właścicieli tysięcy sklepów w kraju oferujących sprzęt elektroniczny i płyty. Muszą oni zadeklarować gotowość przystąpienia do tej inicjatywy. Już uczyniły to sieci księgarń dwóch wielkich włoskich wydawnictw.

Zakupów będzie można też dokonywać w internecie.

Na wydanie całej sumy 500 euro młodzi ludzie mają czas do końca przyszłego roku.

Uprawnionych do takiej karty jest 576 tysięcy osób urodzonych w 1998 roku. W tym gronie są też mieszkający na stałe we Włoszech 18-latkowie z innych krajów Unii Europejskiej, a także imigranci spoza UE. W tym drugim przypadku konieczne jest posiadanie stałego zameldowania i prawa pobytu.

Z budżetu państwa przeznaczono łącznie na ten cel 290 milionów euro.

Z Rzymu Sylwia Wysocka