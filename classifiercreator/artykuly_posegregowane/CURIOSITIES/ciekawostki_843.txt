Salvador Sobral (2-L) and his sister Luisa Sobral (3-R) arrive at the Lisbon Airport after winning the Grand Final of the 62nd annual Eurovision Song Contest (ESC) in Ukraine, in Lisbon, Portugal, 14 May 2017.  EPA/ANTONIO COTRIM 
Dostawca: PAP/EPA. PAP/EPA © 2017 / ANTONIO COTRIM
                                        

            Tysiące mieszkańców Lizbony powitały w niedzielę po południu Salvadora Sobrala, zwycięzcę 62. konkursu Eurowizji. Powracający z Kijowa artysta z trudem opuścił halę przylotów.
      
            Sobral wygrał w sobotę w Kijowie 62. finał Eurowizji piosenką “Amar Pelos Dois” (Kochać za dwoje) i po raz pierwszy w 53-letniej historii udziału Portugalii w tym konkursie zapewnił jej zwycięstwo.

Pochodzący z Lizbony 27-latek miał bardzo duże problemy z opuszczeniem terminalu, oczekiwany przez tłumy mieszkańców stolicy, którzy w entuzjastycznych nastrojach pojawili się na lotnisku. Sobral był witany niczym piłkarze reprezentacji Portugalii, którzy w ub.r. na Euro we Francji zdobyli mistrzostwo Europy.

Zwycięzca tegorocznego konkursu Eurowizji został wyprowadzony z lizbońskiego lotniska pod eskortą policji.

Na zorganizowanej po przylocie z Kijowa konferencji prasowej Salvador Sobral podziękował za wsparcie publicznej telewizji RTP oraz ekipie, która pomagała mu w czasie finału Eurowizji. Przyznał, że jest szczęśliwy, cieszy się ze zwycięstwa, a jednocześnie “nie wie jak sobie poradzi” z ogromną popularnością po sukcesie.

Portugalczyk wyznał, że miał poważne wątpliwości co do swojego udziału w Eurowizji. Powiedział, że przez jakiś czas czuł, że się “prostytuuje". Dodał, że ostatecznie przeważył argument, iż wyjazd do Kijowa będzie formą wykonania “pewnej misji”.

“Mam nadzieję, że to zwycięstwo jest krokiem w odmienianiu Eurowizji” - powiedział, krytykując równocześnie rodzime rozgłośnie za to, że przed sukcesem “Amar Pelos Dois” nigdy nie nadały żadnej z jego piosenek.

Z Lizbony Marcin Zatyka