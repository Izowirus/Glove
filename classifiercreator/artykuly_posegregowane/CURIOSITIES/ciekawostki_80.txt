77 proc. respondentów deklaruje, że była kiedyś na grzybobraniu, a 43 proc. zbierało grzyby w ostatnim czasie - wynika z przeprowadzonego w październiku badania CBOS na temat zwyczajów Polaków związanych ze zbieraniem grzybów.
      
            

CBOS opublikował badanie nt. doświadczeń Polaków związanych ze zbieraniem grzybów. Badanie przeprowadzono w październiku, w trakcie zbliżającego się ku końcowi sezonu grzybowego.

Jak uzasadnia CBOS "grzybobranie jest w naszym kraju nie tylko jedną z wielu jesiennych aktywności Polaków, ale także zajęciem, które towarzyszy kolejnym pokoleniom i które doczekało się licznych nawiązań w literaturze".

Według badań zdecydowana większość - 77 proc. osób - deklaruje, że była kiedyś na grzybobraniu, przy czym ponad dwie piąte, czyli 43 proc. zbierało grzyby w ostatnim czasie (w obecnym sezonie grzybowym lub pod koniec poprzedniego). 34 proc. chodziło na grzyby w przeszłości, natomiast 23 proc. badanych zadeklarowało, że nigdy nie chodziło na grzyby.

Wyprawy na grzyby nie są aktywnością podejmowaną incydentalnie. Ankietowani, którzy uczestniczyli w grzybobraniach, najczęściej deklarują, że oddawali się temu zajęciu w miarę regularnie. 67 proc. respondentów podczas sezonu bywało na grzybach co najmniej 2–3 razy w miesiącu, przy czym dwie piąte - 40 proc. - uczestniczyło w grzybobraniach nie rzadziej niż raz w tygodniu. Częstość chodzenia na grzyby związana jest głównie z wiekiem badanych – im są starsi, tym częściej oddają się temu zajęciu.

W ostatnim czasie, częściej niż inni uczestniczyli w grzybobraniu mężczyźni (48 proc.), badani mający od 45 do 64 lat (54 proc.) oraz mieszkańcy wsi (53 proc.). Brak tego rodzaju doświadczeń najczęściej deklarują natomiast najmłodsi respondenci – w wieku od 18 do 24 lat (40 proc.) oraz uczniowie i studenci (45 proc.).

Najpopularniejszą metodą przetwarzania grzybów w domach respondentów jest ich suszenie - tak zadeklarowało 83 proc. respondentów. Pozyskane w sezonie grzybowym owoce runa leśnego są także często spożywane na bieżąco. Potrawy ze świeżych grzybów przyrządza się w domach 71 proc. osób, którzy przyznają, że trafiają one do ich kuchni. Oprócz suszenia powszechnym sposobem utrwalania świeżych grzybów jest ich marynowanie - tak twierdzi 61 proc. respondentów. 41 proc. mrozi grzyby, a tylko 1 proc. osób kisi je w celu zachowania ich właściwości. 14 proc. grzybiarzy zdarza się także rozdawać nadmiar swoich zbiorów, jednak tylko 1 proc. sprzedaje je sporadycznie.

Znajomość grzybów leśnych jest najczęściej umiarkowana - 53 proc. respondentów deklaruje, że potrafi rozpoznać tylko najbardziej popularne gatunki

Chociaż konsumpcja grzybów w sezonie jest zjawiskiem dość powszechnym, a 86 proc. badanych przyznaje, że generalnie spożywa grzyby leśne, to jednak nie są one stałym składnikiem diety Polaków. 78 proc. respondentów najczęściej twierdzi, że jedzą je tylko od czasu do czasu - wynika z badań.

CBOS w badaniu zapytał też, jakie gatunki grzybów leśnych preferują Polacy. Spośród tych, które rosną w polskich lasach, bezapelacyjnie największym zainteresowaniem amatorów owoców runa leśnego cieszą się borowiki - tak zadeklarowało 80 proc. badanych. Zdecydowanie rzadziej do ulubionych grzybów zaliczane są podgrzybki - preferuje je 54 proc. respondentów. 41 proc. osób wybiera pieprzniki zwyczajne, popularnie zwane kurkami, a 30 proc. maślaki. Mniej niż jedna czwarta badanych - 23 proc. wymienia koźlarze, a jeszcze mniejsza grupa - 12 proc. – rydze i kanie. Relatywnie niewiele osób, bo 7 proc. do preferowanych przez siebie gatunków grzybów zalicza opieńki, 6 proc. gąski, 2 proc. dzikie pieczarki a 3 proc. inne grzyby.

Znajomość grzybów leśnych jest najczęściej umiarkowana. 53 proc. respondentów deklaruje, że potrafi rozpoznać tylko najbardziej popularne gatunki. Ponad jedna czwarta - 27 proc. osób - twierdzi, że zna się na grzybach i radzi sobie z rozróżnianiem grzybów jadalnych od nienadających się do spożycia, a 20 proc. respondentów przyznaje, że nie ma wiedzy w tym zakresie.

Większą znajomością tematu wyróżniają się osoby starsze (mające co najmniej 55 lat) oraz mieszkańcy wsi i najmniejszych miast. Z kolei brak wiedzy najczęściej deklarują najmłodsi ankietowani (od 18 do 24 roku życia), wśród których mniej więcej co trzeci przyznaje, że nie potrafi rozróżnić grzybów jadalnych od niejadalnych.

Badanie CBOS przeprowadzono metodą wywiadów bezpośrednich (face-to-face) wspomaganych komputerowo (CAPI) w dniach 4–11 października 2018 roku na liczącej 1016 osób reprezentatywnej próbie losowej dorosłych mieszkańców Polski.