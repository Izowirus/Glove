Lotnisko Chopina oraz port w Modlinie są gotowe na pierwszy śnieg. Oba dysponują najnowocześniejszym w Europie sprzętem do odśnieżania, który zapewnia ciągłość ruchu samolotów nawet przy obfitych opadach.
      
            "Służba utrzymania Lotniska Chopina zakończyła przygotowania do +akcji zima+ i rozpoczęła całodobowe dyżury. W tym sezonie zimowym do dyspozycji mamy dziesięć zestawów odśnieżających. Każdy zestaw składa się z pługa, szczotki czyszczącej i silnej dmuchawy oraz zraszarki. Sprzęt ten pozwala nam jednocześnie odśnieżać i odladzać pasy startowe" - powiedział PAP rzecznik największego lotniska w Polsce Przemysław Przybylski.

Port ma też odpowiedni sprzęt do odśnieżania płyt postojowych dla samolotów oraz dróg kołowania.

"Do obsługi tego sprzętu mamy przygotowaną grupę wyszkolonych, przygotowanych pracowników. Zarówno operatorzy sprzętu do utrzymania lotniska, jak i mechanicy zajmujący się jego serwisowaniem i naprawami zostali wdrożeni do pracy w specyficznych warunkach zimowych" - powiedział Przybylski.

Przypomniał, że warunki atmosferyczne pomaga przewidywać na lotnisku jeden z najnowocześniejszych w Europie systemów typu Ice Alert. Składa się na niego sześć stacji pomiarowych rozmieszczonych na obydwu drogach startowych. Każda z nich jest wyposażona w aktywne zespoły czujników stanu nawierzchni oraz analizatory gromadzonych danych. Prognozują one z dużym prawdopodobieństwem termin wystąpienia oblodzenia nawierzchni. Jest to możliwe dzięki komputerowej analizie wielu parametrów, m.in. temperatury powietrza, nawierzchni, wilgotności nawierzchni, wilgotności względnej powietrza, ilości i rodzaju opadów atmosferycznych. Pozwala to określić, kiedy może powstać oblodzenie. A to umożliwia służbom lotniska skutecznie zapobiegać powstawaniu np. gołoledzi.

Również lotnisko w Modlinie dysponuje jednym z najnowocześniejszych w Europie zestawów sprzętu utrzymania zimowego, to m.in. pługi, ciągniki, oczyszczarki. Do odladzania samolotów wykorzystywane są specjalne pojazdy nazywane potocznie odladzarkami. Przy odśnieżaniu i odladzaniu drogi startowej w Modlinie są wykorzystywane środki chemiczne posiadające atest Instytutu Technicznego Wojsk Lotniczych. Od października służby lotniskowe przez całą dobę monitorują warunki atmosferyczne i regularnie wykonują pomiary szorstkości nawierzchni, aby w sytuacji niekorzystnych prognoz, reagować wyprzedzająco.