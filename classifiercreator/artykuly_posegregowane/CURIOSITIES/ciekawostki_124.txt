Cristiano Ronaldo wybrał Paryż jako miejsce, gdzie powstanie szósty hotel marki "CR7" - poinformowała w Lizbonie grupa hotelarska Pestana, która razem z portugalskim piłkarzem finansuje projekt.
      
            Czterogwiazdkowy hotel w stolicy Francji, największy w sieci "CR7", będzie się składać z 210 pokoi i powstanie na lewym brzegu Sekwany między dworcami kolejowymi Austerlitz i Lyon. Inwestycję - wartości 60 mln euro - sfinansują w proporcji 50:50 grupa Pestana i pięciokrotny laureat Złotej Piłki.

33-letni piłkarz Juventusu Turyn otworzył pierwsze hotele "CR7" w 2016 roku w Lizbonie i swoim rodzinnym mieście Funchal na Maderze. Za dwa lata mają być gotowe trzy kolejne - w Madrycie, Nowym Jorku i Marrakeszu. Planuje się, że hotel w Paryżu przyjmie pierwszych gości w 2021 roku.