Warszawa, 14.05.2016. Kolejka przed muzeum w warszawskim Wilanowie, podczas Nocy Muzeów, 14 bm. Muzeum oferuje bezpłatne zwiedzanie oraz możliwość wzięcia udziału w licznych warsztatach i pokazach. W tym roku tematem przewodnim są słynne panie na Wilanowie. W tegorocznej stołecznej edycji Nocy Muzeów biorą udział 252 placówki, w tym rekordowa liczba debiutantów. (zuz) PAP/Paweł Supernak ***Zdjęcie do depeszy PAP pt. Warszawa/ Setki atrakcji podczas 13. edycji Nocy Muzeów*** Archiwum PAP © 2018 / Paweł Supernak
                                        

            Noc Muzeów to wschodnioeuropejski karnawał; w stolicy Polski będzie można odwiedzić ponad 240 miejsc. Oprócz muzeów będzie można poznać Fabrykę Czekolady Wedel, Komendę Główną Policji oraz galerie, ministerstwa, teatry.
      
            "Formuła Nocy Muzeów jest mocno towarzyska, powiedziałbym, że jest to wschodnioeuropejski karnawał w Rio" - zachęcał szef Biura Marketingu m.st. Warszawy Robert Zydel.

"Są kolejki, ale myślę, że to też ma swój urok. Bez kolejki można do muzeum przyjść na co dzień, a tej nocy stojąc w kolejce można np. kogoś sympatycznego poznać" - dodał.

"Zawsze staramy się nawiązywać do rocznic. W tym roku nie ma konkurencyjnego wydarzenia do 100-lecia odzyskania niepodległości (...) następne sto lat będzie za sto lat, dlatego jesteśmy specjalnie wyróżnieni, jako pokolenia, które w tych czasach żyją" - zaznaczyła prezydent Warszawy Hanna Gronkiewicz-Waltz.



Jak poinformował Zydel utworzona zostanie również kapsuła czasu - specjalna księga, w której będzie można wpisywać przesłanie dla ludzi, którzy będą żyli za sto lat - w 2118 r. "Być może ten świat będzie wyglądał zupełnie inaczej, a ludzie wtedy żyjący będą się ekscytować 200-leciem niepodległości, tak jak my 100-leciem" - podsumował.

W nocy z 19 na 20 maja gabinet Hanny Gronkiewicz Waltz będzie otwarty dla zwiedzających. Osoby niewidome i słabowidzące będą mogły skorzystać z audiodeskrypcji. "Wszyscy zobaczą, w jakich warunkach prezydent pracuje. Ja zawsze z rozrzewnieniem wspominam oglądany na zdjęciach gabinet prezydenta Starzyńskiego, który był dziesięć razy większy od mojego, ale nie narzekam" - powiedziała Gronkiewicz Waltz.

Prezydent Warszawy opowiedziała PAP o swoim ulubionym muzeum. "Moje ulubione miejsce to Muzeum Skłodowskiej-Curie. (...) Jest to nasza jedyna kobieta, która została pochowana w Panteonie (w Paryżu - PAP) już nie mówiąc o jej nagrodach Nobla. Muzeum znajduje się w fajnym miejscu, bo na Nowym Mieście. Pokazuje zainteresowanie chemią, bo chemia to świat. My też w jakimś sensie jesteśmy mądrą chemią" - powiedziała PAP.

Robert Zydel zachęcał do odwiedzenia Muzeum Warszawy. "Tej nocy będzie tam specjalny program poświęcony zapomnianym legendom warszawskim oraz mrocznej stronie Warszawy, czyli opowieści o różnego rodzaju przestępcach i seryjnych mordercach, którzy grasowali w naszym mieście" - opowiadał.

W Amfiteatrze w Łazienkach Królewskich odbędzie się pokaz multimedialny z cyklu "Muzeum Utracone". Są to projekcje filmów opowiadające o dziełach sztuki, które polska w trakcie wojny utraciła. Podczas Nocy Muzeów wyświetlony zostanie film "Królewski sen", przedstawiający losy dzieł z kolekcji króla Stanisława Augusta oraz historię jego letniej rezydencji.

W tym roku podczas Nocy Muzeów działać będą dwa punkty informacyjne: na pl. Defilad oraz pomiędzy Centrum Nauki Kopernik a Muzeum Sztuki Nowoczesnej. W punkcie będzie można dostać informator oraz herbatę i lemoniadę. Ponieważ będzie to jubileuszowa, 15. edycja Nocy Muzeów, dla stu piętnastolatków, którzy zgłoszą się do punktów informacyjnych zostały przygotowane prezenty.

Specjalne zabytkowe autobusy będą odjeżdżały z pl. Defilad. Pojazdy nocnych linii muzealnych to autobusy typu Jelcz zwany ogórkiem, Ikarus i zabytkowe tramwaje.

Więcej informacji można znaleźć na stronie urzędu miasta Warszawy, pod adresem: http://www.um.warszawa.pl/nocmuzeow/.

Autor: Olga Łozińska