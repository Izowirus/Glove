W Chinach zaczął się Rok Psa, co zgodnie z tradycją oznacza wyjątkowo trudne 12 miesięcy dla osób urodzonych pod tym znakiem, na przykład dla prezydenta USA Donalda Trumpa, który w opinii astrologów jest typowym Ognistym Psem z chińskiego zodiaku.
      
            Według chińskich wierzeń każdy rok opisuje jedno z 12 zwierząt oraz jeden z pięciu żywiołów. Rozpoczęty rok jest w tradycyjnym chińskim kalendarzu Rokiem Ziemnego Psa.

Trump urodził się w 1946 roku, a więc w Roku Ognistego Psa. Zdaniem cytowanych przez hongkoński dziennik „South China Morning Post” ekspertów w dziedzinie feng shui amerykański prezydent wykazuje cechy tradycyjnie przypisywane temu znakowi: ambicję, determinację, gorący temperament, gadatliwość i brak harmonii w kontaktach z innymi.

Według hongkońskiego astrologa Louisa Wonga cechy te mogą utrudnić Trumpowi i jego administracji pracę w tym roku, który będzie dla prezydenta USA wyjątkowo trudny za sprawą dominacji żywiołów ziemi i ognia. „W nadchodzącym roku Donald Trump wciąż będzie w centrum sporów wewnątrz Białego Domu i pomiędzy różnymi krajami” - ocenia astrolog.

„Jego współpracownicy w Białym Domu będą często rezygnować z pracy. Harmonia w tym urzędzie nie będzie dobra (…) Ale myślę, że (Trump) pozostanie na stanowisku jeszcze przez co najmniej dwa lub trzy lata” - podsumowuje Wong.

„Ogniste Psy są generalnie bardzo ambitne, zdeterminowane i energetyczne. Mogą być dobrymi liderami, ale są też skłonne do oceniania innych, mogą być uparte i oporne na zmiany” - wyjaśniła z kolei singapurska astrolog Clarice Chan. Jej zdaniem Trump posiada wszystkie typowe cechy Ognistego Psa, a jego szczegółowy horoskop jeszcze bardziej je uwydatnia. Dlatego właśnie Trump jest skłonny podejmować duże ryzyko bez obawy o porażkę i nie podąża za tłumem, trzymając się swoich własnych, silnych przekonań – tłumaczy Chan.

Ona również przewiduje, że nadchodzący rok będzie dla amerykańskiego prezydenta bardzo trudny, a jego charakter dodatkowo skomplikuje sprawę. Według niej Trump może się spodziewać poważnego kryzysu politycznego w 2018 roku, ale jeśli wykaże się elastycznością, będzie w stanie utrzymać stanowisko.

Według cytowanych astrologów rozpoczęty rok może przynieść destabilizację polityczną w Azji Południowej i Wschodniej. Zdaniem Wonga nasilenie napięć będzie miało miejsce w październiku. Chan przewiduje z kolei, że w 2018 roku w dalszym ciągu będzie trwał kryzys związany ze zbrojeniami atomowymi i balistycznymi Korei Północnej, ale nie dojdzie w nim do żadnego „wybuchowego wydarzenia”.

Ognistymi Psami są także byli amerykańscy prezydenci George W. Bush i Bill Clinton, którzy podobnie jak Trump urodzili się w 1946 roku.

Z Kantonu Andrzej Borowiak