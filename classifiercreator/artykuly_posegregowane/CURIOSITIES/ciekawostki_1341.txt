Olimpijczycy z Nowej Zelandii wspomogą dzieci i młodych sportowców w jednej z biednych dzielnic-faweli Rio de Janeiro. Przed igrzyskami, w trakcie ich trwania i po zawodach organizować będą specjalne treningi, by zachęcić młodzież do uprawiania sportu.
      
            W faweli Manguinhos, którą odwiedzać będą Nowozelandczycy, mieszka 45 000 ludzi.

"Kiwi" nie tylko chcą zachęcić dzieci do uprawiania sportu, ale przekazać fachowe wskazówki sportowcom już trenującym w tej dzielnicy. Nowozelandczycy pomogą w podnoszeniu umiejętności m.in. 24-letniemu skoczkowi w dal Felipe Ferreira Maximiano, który marzy o występie na igrzyskach. Letnia olimpiada rozpocznie się w Rio de Janeiro 5 sierpnia i potrwa do 21.

Tę samą fawelę, znajdującą się w północnej części miasta-gospodarza IO, odwiedził w 2013 r. papież Franciszek.