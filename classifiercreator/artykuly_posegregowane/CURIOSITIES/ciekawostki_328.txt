Bambus, storczyk czy wiśnia to niektóre z roślin, które nadadzą wnętrzom czy ogrodowi egzotycznego charakteru. Specjalne rośliny wymagają jednak odpowiedniego traktowania i - jak mówi PAP Life dr Małgorzata Mirgos - lepiej sprawdzą się w domu niż w ogrodzie.
      
            Jak przekonuje w rozmowie z PAP Life dr Małgorzata Mirgos z Katedry Roślin Warzywnych i Leczniczych na Wydziale Ogrodnictwa, Biotechnologii, Architektury i Krajobrazu w Warszawie, ekspertka Leroy Merlin - warto mieć w swoim mieszkaniu, domu, na balkonie bądź w ogródku choćby jedną roślinę egzotyczną - głównie ze względów estetycznych.

"Taka roślina to jest coś ciekawego, co zawsze przyciąga wzrok - zarówno nasz, jak i osób, które nas odwiedzają. Innym powodem może być też kwestia własnej dumy z tego, że właśnie taką egzotyczną roślinę możemy mieć u siebie w domu, uprawiać ją i dawać sobie z nią radę" - tłumaczy.

Rośliny egzotyczne łatwiej hodować w domu czy w ogrodzie? "Jeśli chodzi o rośliny tropikalne to zdecydowanie lepiej będą żyć w domu, gdzie możemy stworzyć im warunki do prawidłowego rozwoju. Wówczas możemy uprawiać je z powodzeniem. W ogródku nie ma takiej możliwości" - przekonuje.

I tak w domu rośliny egzotyczne mają lepiej, bo tam jest im cieplej. "Temperatura odgrywa tu decydującą rolę, bo te rośliny pochodzą z rejonu, gdzie jest bardzo ciepło, więc muszą to być uprawy domowe. Na zewnątrz możemy wystawić je tylko w okresie letnim" - dodaje.

Istotną kwestią jest też światło. "Jeżeli w domu uprawiamy takie rośliny, musimy zapewnić im w większości dobre nasłonecznienie, czasami takie lekko przytłumione, ale jednak nasłonecznienie" - kwituje.