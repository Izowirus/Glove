Najbogatszy człowiek świata, założyciel Microsoftu Bill Gates, rozda 100 tys. kur w Afryce. O nowym sposobie walki z biedą miliarder poinformował w tym tygodniu na swoim blogu.
      
            "Jest oczywiste, że każdy, kto żyje w skrajnym ubóstwie, ma się lepiej, jeśli posiada kury" - napisał w tym tygodniu Gates. Poinformował, że jego fundacja Bill and Melinda Gates wspólnie z organizacją pozarządową Heifer International rozdadzą 100 tys. kur rodzinom w Afryce subsaharyjskiej żyjącym za mniej niż 2 dolary dziennie.

Celem jest zapewnienie, że 30 proc. rodzin żyjących na wsiach tego regionu Afryki będzie hodowało odpowiednio zaszczepione kury, wobec 5 proc. obecnie.

Kury są tanie i łatwe w hodowli - przekonuje Gates - ponadto szybko się rozmnażają i przynoszą dochód, a ich jaja i mięso mają dużą wartość odżywczą. Ponadto hodowla kur jest szansą na aktywizację afrykańskich kobiet.

"Ponieważ są małe i trzymają się blisko domu, w wielu kulturach kury są postrzegane jako zwierzęta przynależne kobietom, w przeciwieństwie do większych zwierząt domowych jak kozy czy krowy" - pisze Gates na blogu.