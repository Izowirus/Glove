epa06223060 British Prince Harry opens the third Invictus Games in Toronto, Canada, 23 September 2017. The eight-day event, established in 2014 by Prince Harry, includes over 550 injured soldiers and veterans from 17 countries competing in 12 adaptive sports. EPA/WARREN TODA Dostawca: PAP/EPA. Archiwum PAP/EPA © 2017 / WARREN TODA
                                        

            Piąty w kolejności do brytyjskiego tronu książę Harry zaręczył się z amerykańską aktorką Meghan Markle - poinformowano w poniedziałek w oświadczeniu Clarence House, dworu księcia Walii Karola, ojca przyszłego pana młodego. Ślub ma odbyć się wiosną 2018 roku.
      
            Młodszy syn następcy tronu księcia Karola i wnuk królowej Elżbiety II 33-letni Harry zaręczył się z 36-letnią Markle, znaną przede wszystkim z roli prawniczki w amerykańskim serialu "W garniturach" (Suits), w listopadzie.

"Książę Harry poinformował Jej Królewską Mość i innych bliskich członków rodziny. Książę Harry zwrócił się również z prośbą o błogosławieństwo rodziców Pani Markle i je otrzymał" - poinformowano w komunikacie.

Z kolei w oświadczeniu Pałacu Buckingham poinformowano, że królowa Elżbieta jest "zachwycona" tą wiadomością.

Z okazji zaręczyn oświadczenie wydali również rodzice aktorki, Doria Ragland i Thomas Markle. "Bardzo cieszymy się z powodu (zaręczyn) Meghan i Harry'ego. Nasza córka jest dobrą i kochaną osobą. Przyglądanie się jej związkowi z Harrym, który ma te same cechy, jest dla nas, rodziców, źródłem wielkiej radości. Życzymy im życia pełnego szczęścia" - czytamy w komunikacie.

Para poznała się w lipcu 2016 roku przez wspólnych znajomych. Kilka miesięcy później książę publicznie poinformował o łączącej ich relacji, krytykując brytyjskie i światowe media za naruszanie prywatności jego nowej partnerki. W pierwszych dniach po odkryciu przez dziennikarzy związku księcia z aktorką tabloidy publikowały m.in. rozmowy z członkami jej dalszej rodziny, spekulacje o związku. Zamieszczano emanujące erotyzmem zdjęcia Markle m.in. z filmowych scen łóżkowych.

Harry i Meghan przeprowadzą się do Kensington Palace w Londynie, gdzie mieszkają już książę William i księżna Kate oraz dwoje ich dzieci.

Jak ocenia Associated Press, Markle - wychowana w Kalifornii aktorka, a także rozwódka - będzie zaskakującym dodatkiem do brytyjskiej rodziny królewskiej. Jednocześnie agencja podkreśla, że narzeczona brytyjskiego księcia zajmuje się m.in. działalnością humanitarną i na rzecz praw człowieka.