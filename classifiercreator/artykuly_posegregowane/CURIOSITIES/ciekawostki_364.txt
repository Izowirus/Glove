Rozmowy o potrzebach seniorów i osób młodych, a także o oczekiwaniach i możliwościach mieszkaniowych w mieście zakłada nowy cykl debat pod hasłem "#Poznan2023". Pierwsze spotkanie w ramach cyklu odbędzie się w czwartek.
      
            Założeniem cyklu spotkań pod hasłem "#Poznań 2023" są dyskusje z ekspertami i środowiskami, których poruszane tematy dotyczą bezpośrednio. W ramach cyklu zaplanowano na razie pięć spotkań, pierwsze z nich - poświęcone problemom i oczekiwaniom osób młodych w Poznaniu - zaplanowano w czwartek 22 marca.

Zdaniem prezydenta Poznania Jacka Jaśkowiaka, „zatrzymanie utalentowanych i twórczych osób, które mogłyby żyć w dowolnym miejscu na świecie, jest w tej chwili dla Poznania najważniejszym wyzwaniem”.

"Ich potencjał pozytywnie wpływa na rozwój miasta. Dzięki debatom takim jak +#Poznan2023+ możemy wsłuchać się w ich głos i dokonać korekty w strategii, która doprowadzi nas do wspólnego sukcesu" - zaznaczył Jaśkowiak.

Dodał, że "trzeba działać już teraz, by w ciągu najbliższych pięciu lat Poznań stał się najlepszym miastem do życia".

"Największym zagrożeniem w osiągnięciu tego celu jest przeciwstawny wektor polityki krajowej. Mamy świadomość tego, że musimy być miastem otwartym i stwarzać najlepsze warunki do życia dla wielu grup. Robimy wszystko, aby Poznań był właśnie tak odbierany, bo to pozwoli nam zatrzymać utalentowane i twórcze osoby" - wskazał prezydent Poznania.

W czwartkowej debacie "Młody Poznań" udział wezmą: zastępca prezydenta Poznania Mariusz Wiśniewski, socjolog prof. Rafał Drozdowicz, architekt Dawid Strębicki, reprezentantka Porozumienia Samorządów Studenckich Uczelni Poznańskich Aleksandra Kurzyńska, przewodnicząca Młodzieżowej Rady Miasta Małgorzata Witek, oraz dr Katarzyna Wojnar z Centrum Europejskich Studiów Regionalnych i Lokalnych (EUROREG) UW.

Iwona Matuszczak-Szulc, dyrektor Wydział Rozwoju Miasta i Współpracy Międzynarodowej Urzędu Miasta Poznania, które czuwa nad organizacja debat, podkreśliła, że "rozwój miasta wymaga odważnych decyzji".

"Czasem jest to ograniczenie ruchu w centrum, czasem ograniczenie napływu turystów. Poznań też potrzebuje odważnych ruchów, ale muszą one urodzić się w debacie. Dobry dialog nie jest łatwy, ale stanowi solidne podstawy zmian w mieście i legitymizuje odważne decyzje" - zaznaczyła.

Kolejne spotkania w ramach cyklu "#Poznań 2023" poświęcone będą m.in. potrzebom seniorów, zagadnieniom transportu miejskiego, czy sprawom związanym z mieszkaniami w mieście.

Spotkania odbywać się będą w restauracji "Dobra/Wino". Podsumowanie wszystkich spotkań zaplanowano na połowę czerwca.