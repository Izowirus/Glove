Samotne życie kosztuje o 64 procent więcej niż wynosi średnia wydatków na członka rodziny - obliczono we Włoszech w związku z przypadającą w poniedziałek uroczystością świętego Faustyna, uważanego za patrona singli.
      
            Po hucznie i radośnie obchodzonych walentynkach związek rolników Coldiretti, przyglądający się bacznie zwyczajom i stylowi życia Włochów, przeanalizował na podstawie danych Instytutu Statystycznego koszty, jakie ponoszą ci, którzy żyją w pojedynkę. A jest ich w tym kraju ponad 7 milionów, wśród nich prawie 2 miliony osób poniżej 45 lat.

Osoby żyjące samotnie wydają miesięcznie na jedzenie i napoje średnio 274 euro, czyli o 45 procent więcej niż przeciętnie wynoszą wydatki każdego w dwu - lub trzyosobowej rodzinie. Tam kwota ta wynosi 190 euro.

Wyższe koszty wynikają także z konieczności kupowania większych ilości jedzenia, ponieważ opakowania rodzinne wciąż dominują w sklepach, zaś produkty dla jednej osoby należą do rzadkości.

Ponadto dochodzą wysokie koszty związane z mieszkaniem, które w przypadku ludzi samotnych są wyższe aż o 98 procent. Uwzględniono tu również rachunki za ogrzewanie. Dodatkowo „single” dużo płacą za eksploatację samochodu.