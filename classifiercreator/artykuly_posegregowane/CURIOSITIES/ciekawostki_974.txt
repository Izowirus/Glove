epa05610204 Two British Shorthair cats on show at a cat exhibition in Bishkek, Kyrgyzstan, 30 October 2016. Cats owners from Kyrgyzstan and Kazakhstan gathered in Bishkek to show off their pets at the event.  EPA/IGOR KOVALENKO 
Dostawca: PAP/EPA. PAP/EPA © 2017 / IGOR KOVALENKO
                                        

            Koty są równie dobre jak psy w określonych testach pamięciowych, co wskazuje na to, że mogą być równie inteligentne - uważają japońscy naukowcy.
      
            W badaniu opisanym w magazynie "Behavioural Processes" wzięło udział 49 kotów domowych. Wykazano, że są one w stanie przywołać wspomnienia o przyjemnych doświadczeniach, np. o jedzeniu ulubionego przysmaku.

Psy też wykazują podobne zdolności w zapamiętywaniu zdarzeń - jest to określane jako pamięć epizodyczna. Ludzie często świadomie starają się odtworzyć ważne wydarzenia, np. dzień ślubu czy pierwszy dzień w nowej pracy.

Saho Takagi, psycholog z Kyoto University, uważa, że koty, podobnie jak psy, wykorzystują wspomnienia o pojedynczych doświadczeniach, co może wskazywać na to, że dysponują pamięcią epizodyczną podobną do ludzkiej.

Takagi dodaje w rozmowie z BBC News, że pamięć epizodyczna jest postrzegana jako funkcja świadomości introspekcyjnej, dlatego jej badanie może wskazywać, że koty taką świadomość posiadają. "Ciekawe jest to, czy mogą aktywnie przywoływać wspomnienia jak ludzie" - zastanawia się.

W przypadku badanych 49 kotów sprawdzano, czy potrafią zapamiętać po 15-minutowej przerwie, z której miski jadły, a która pozostała nietknięta. Okazało się, że potrafią, a co więcej - badacze sugerują, że koty mogą pamiętać przez dłuższy czas niż wzięty pod uwagę w badaniu.

Jak dodają, koty mogą też dorównywać psom w innych testach, m.in. w odpowiadaniu na ludzkie gesty, wyrazy twarzy czy emocje.

Takagi jest przekonana, że głębsze zrozumienie kotów może pomóc w polepszeniu kocio - ludzkich relacji.