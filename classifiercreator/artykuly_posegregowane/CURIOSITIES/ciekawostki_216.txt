W całym Rzymie dozwolona jest gra na automatach do gier hazardowych w godzinach 9-12 i 18-23. Ograniczenie do ośmiu godzin dziennie wprowadziły lokalne władze w ramach walki z hazardem, który szerzy się w Wiecznym Mieście.
      
            Rzym jest włoską stolicą hazardu, a burmistrz Virginia Raggi wypowiedziała mu wojnę - tak media interpretują alarmujące dane na temat skali tego problemu i nowe rozporządzenie, które weszło w życie pod koniec czerwca.

Z badań sondażowych, przeprowadzonych przez Caritas we współpracy z watykańskim szpitalem Bambino Gesu, wynika, że co trzeci nieletni mieszkaniec stolicy Włoch zagrożony jest uzależnieniem od gier.

W celu ograniczenia tego zjawiska władze wydały pakiet nowych przepisów, zaostrzających dotychczasowe reguły w sprawie zezwoleń na instalowanie i działanie wszelkich automatów do gry. Zgodnie z rozporządzeniem za ich włączanie na więcej niż 8 godzin dziennie grozi zawieszenie licencji.

Protestują właściciele salonów gier i barów z automatami, zapowiadając zaskarżenie rozporządzenia.

Burmistrz Raggi podkreśla zaś, że "zdrowie obywateli musi być na pierwszym miejscu, dlatego nasza wojna z grami hazardowymi się nie zatrzyma". Wprowadzenie ograniczeń godzinowych uznała za niezbędne działanie.

Włoska prasa zauważa, że dane obrazujące sytuację w mieście przyprawiają o zawrót głowy - w Rzymie działają 294 salony gier i ponad 50 tys. automatów, czyli 12 proc. wszystkich tego rodzaju urządzeń w całym kraju. Czyni to z Rzymu "włoskie Las Vegas" - podkreśla agencja Ansa.

Sondaż Caritas wskazuje, że dwie trzecie rzymian w wieku od 13 do 17 lat gra co najmniej raz w roku, podczas gdy jedna trzecia regularnie korzysta z automatów, obstawia zakłady bukmacherskie, kupuje losy loterii i gra w internecie.

Dyrektor rzymskiego Caritas ksiądz Enrico Feroci zwrócił uwagę na niepokojące jego zdaniem zjawisko reklamowania różnego rodzaju gier hazardowych. "Łatwo sobie wyobrazić, jak zgubny ma to wpływ" - zauważył kapłan, zauważając, że "nawet narodowa reprezentacja piłkarska jest sponsorowana przez spółkę hazardową".

Z Rzymu Sylwia Wysocka