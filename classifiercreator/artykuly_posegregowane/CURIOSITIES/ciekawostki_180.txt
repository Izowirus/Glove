epa01042649 A griffon vulture flies over Ursel, near Knesselare, Belgium, 18 June 2007. Nature researchers say a group of about 100 vultures is desperately looking for food. Thevultures, originating in the Spanish Pyrenees, normally do not appear in the wild in Belgium. EPA/MIEL FERDINANDE BELGIUM OUT Archiwum PAP/EPA/MIEL FERDINANDE
                                        

            Sęp płowy, który przypuszczalnie za sprawą przemieszczających się frontów powietrza trafił na teren Nadleśnictwa Płock i wyczerpany znalazł schronienie w Ośrodku Rehabilitacji Zwierząt Leśnych w Miszewie Murowanym, zostanie wkrótce przewieziony w Bieszczady i tam wypuszczony na wolność.
      
            Sęp płowy, który od lat nie bytuje już w Polsce, trafił na teren Mazowsza - pod Płock - przypuszczalnie za sprawą przemieszczających się frontów powietrza oraz silnego wiatru. Wyczerpanego sępa, odnalazł jeden z mieszkańców na terenie Leśnictwa Mościska, który powiadomił o nim miejscowego leśnika. Następnie sęp trafił do Ośrodka Rehabilitacji Zwierząt Leśnych w Miszewie Murowanym (Mazowieckie).

„Przymierzamy się by sępa płowego wypuścić na wolność w Bieszczadach. Stamtąd będzie miał największe szanse, żeby dostać się w rodzinne strony, czyli na południe Europy, tam gdzie ptaki te bytują” – powiedział we wtorek PAP nadleśniczy Nadleśnictwa Płock Zbigniew Suchodolski.

Dodał, że sęp płowy zostanie wypuszczony na wolność „w najbliższym czasie”. „Jest już w takiej kondycji, że możemy to zrobić” – zapewnił Suchodolski. Wyjaśnił, iż w trakcie pobytu w Ośrodku Rehabilitacji Zwierząt Leśnych w Miszewie Murowanym, ptak został przebadany przez weterynarza i zaobrączkowany, co ułatwi w przyszłości m.in. śledzenie tras jego wędrówek.



Ośrodek Rehabilitacji Zwierząt Leśnych w Miszewie Murowanym pod Płockiem, należący do Lasów Państwowych, działa od 2005 r. Na co dzień trafiają tam dziko żyjące zwierzęta, które uległy wypadkom komunikacyjnym lub zostały odłowione, gdy zabłąkały się na terenach zamieszkałych, np. w miastach. W ośrodku, który opiekuje się zwierzętami, odbywają się też zajęcia edukacyjne dla dzieci i młodzieży.

Sęp płowy (Gyps fulvus) występuje przede wszystkim na obszarach górskich Europy, a także Azji i Afryki. W Polsce – jak informowały Lasy Państwowe po odnalezieniu ptaka na terenie Nadleśnictwa Płock - po raz ostatni potwierdzono gniazdowanie ptaków tego gatunku w 1913 r. w Pieninach. Od tego czasu jedynie zalatywały one do naszego kraju, np. w 2017 r. sęp płowy żerował przez kilka dni na lokalnym wysypisku śmieci na Pojezierzu Iławskim.

Sęp płowy, który jest ptakiem padlinożernym, należącym do rodziny jastrzębiowatych, osiąga wagę od ok. 6 do 11 kg, długość ciała od ok. 100 do 120 cm, a rozpiętość skrzydeł do ponad 250 cm. W warunkach naturalnych żyje nawet do ok. 40 lat i tworzy pary na całe życie. W Polsce jest objęty ścisłą ochroną gatunkową. Do Polskiej Czerwonej Księgi Zwierząt został wpisany, jako wymarły ptak lęgowy.