Wystarczy czytać i... pisać recenzje. Praca marzeń dla miłośników thrillerów i kryminałów. Warunek: trzeba przeczytać jedną książkę dziennie.
      
            Z okazji premiery powieści "Lissy" Luki D'Andrei (autora bestsellerowej "Istoty zła") na polskim rynku pojawia się wyjątkowa akcja, skierowana do czytelników kryminalnych powieści. Wydawnictwo W.A.B. zachęca tych, którzy kryminały łykają seriami, a lektura thrillerów wywołuje u nich szybsze bicie serca.

Do zadań testerki lub testera kryminałów będą należały: tygodniowy pobyt w górach, lektura jednego thrillera lub kryminału – wskazanego przez wydawnictwo – dziennie oraz przekazywanie w formie elektronicznej swoich rekomendacji. Wydawnictwo pokrywa koszty pobytu, podróży w polskie góry oraz... wypłaci honorarium za czytanie książek.

Jak trafić do pracy marzeń? Kandydatów i kandydatki, oprócz CV, wydawnictwo prosi o dołączenie recenzji thrillera „Lissy” Luki D’Andrei. Lektura jednej książki może się okazać przepustką do książkowego raju w górach.

Luca DʼAndrea to włoski pisarz, autor trylogii fantasy dla młodzieży "Wunderkind", a także scenariusza serialu obyczajowego "Mountain Heroes" o życiu ratowników górskich w Dolomitach oraz głośnego thrillera "Istota zła". Wydana rok później "Lissy" ukazała się do tej pory w kilku wersjach językowych.