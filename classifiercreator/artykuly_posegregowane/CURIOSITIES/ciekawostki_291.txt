Bolestraszyce, 14.05.2008. Kwitnące w różnych kolorach azalie pontyjskie można podziwiać w arboretum w Bolestraszycach na Podkarpaciu, 14 bm. Słodkawy zapach kwiatów wyczuwalny jest z odległości kilkudziesięciu metrów. (dd/kkk) PAP/Darek Delmanowicz Archiwum PAP © 2018 / Darek Delmanowicz
                                        

            Prawie dwa tygodnie wcześniej niż zazwyczaj zakwitły jedyne w Polsce azalie pontyjskie, które rosną na naturalnym stanowisku w najmniejszym w kraju rezerwacie przyrody w Woli Zarczyckiej koło Leżajska (Podkarpackie).
      
            "W tym roku wegetacja roślin, której towarzyszy obfite kwitnienie, jest przyśpieszona o blisko dwa tygodnie. W jej konsekwencji wcześniej zakwitły także azalie" - powiedział w piątek PAP Grzegorz Wójcik z nadleśnictwa w Leżajsku.

Dodał, że "tegoroczne kwitnienie potrwa jeszcze około tygodnia". "Maksymalnie może ono trwać nawet 10 dni" - wyjaśnił.

Leśnik przypomniał, że "żółte kwiaty azali wydzielają bardzo piękny zapach". "Pojawiają się przed rozwojem liści, więc są bardzo dobrze widoczne" - mówił.

W Woli Zarczyckiej w przysiółku Kołacznia znajduje się najdalej na zachód wysunięte w Europie naturalne stanowisko tego krzewu z rodziny wrzosowatych. Według legendy azalie nie pojawiły się tam bez udziału człowieka; miano je zasadzić na grobie poległego w walce chana tatarskiego. "Być może w legendzie jest ziarno prawdy, bo najbliższe w Europie stanowisko azali znajduje się na Wołyniu, oddalone o ok. 250 kilometrów" - zauważył Wójcik.

Azalia pontyjska (różanecznik żółty) występuje głównie na Wołyniu, Kaukazie i w Azji Mniejszej. Krzewy osiągają od 1,5 do 2,5 metra wysokości; liście są podłużnie lancetowate, opadające na zimę. Jesienią liście zmieniają kolor na karmazynowo-czerwony. Kwiaty są duże, mają średnicę 3-7 cm. Liczne gatunki i odmiany różaneczników są popularnymi krzewami ogrodowymi.

Rezerwat w Woli Zarczyckiej powstał w 1957 roku. Ma powierzchnię niespełna 10 arów. Azalie rosną tam na piaszczystej wydmie przylegającej do bagna.