epa02404683 YEARENDER 2010 AUGUST

                                        

            Pies czy kot - jeśli jest zdrowy, ma odpowiedni wzrost, wiek i wagę może zostać dawcą krwi i ratować życie innym zwierzętom. W sobotę w Ożarowie Mazowieckim odbędzie się Wielki Piknik Krwiodawstwa, podczas którego także zwierzaki będą oddawać krew.
      
            Organizatorem wydarzenia jest Klub HDK PCK "Strażak" we współpracy z Powiatem Warszawskim Zachodnim. Głównym wydarzeniem pikniku jest próba pobicia rekordu Polski w oddanej honorowo krwi przez ludzi, podczas akcji plenerowej. Poprzedni rekord Polski został ustanowiony w 2015 r. na Stadionie Narodowym w Warszawie. Udało się wówczas pozyskać 178 litrów krwi od 397 uczestników.

Wielki Piknik Krwiodawstwa odbędzie przy ul. Poznańskiej 129/133 w Ożarowie Mazowieckim, tuż obok siedziby Starostwa Powiatu Warszawskiego Zachodniego. Rejestracja dawców rozpocznie się o godz. 9. i potrwa do godz. 16.

Odbędzie się także zbiórka krwi dla psów, którą poprowadzi Weterynaryjny Bank Krwi im. Milusia, pierwsza instytucja tego typu w Polsce.

Aby pies mógł zostać honorowym dawcą, podobnie jak człowiek musi spełnić odpowiednie wymagania: być zdrowym i mieć od 10 miesięcy do 7 lat (w przypadku ras olbrzymich minimalny wiek to 12-14 miesięcy); musi też mieć odpowiednią wagę - powyżej 26 kg. Powinien być regularnie odrobaczany i szczepiony przeciwko chorobom zakaźnym oraz zabezpieczony przed pchłami i kleszczami.

Na stronie weterynaryjnego banku krwi właściciele zwierząt mogą znaleźć szczegółowe informacje dotyczące donacji psów czy kotów. Są tam także porady, jak przygotować zwierzę do oddania krwi.

Weterynarze ze zwierzęcego banku krwi zapewniają, że oddawanie krwi jest dla zwierzaka bezbolesne, a jego organizm w ciągu zaledwie kilku dni uzupełnia ilość oddanej krwi. Oddanie jednej jednostki krwi trwa około 5-10 minut. Zwierzaki mogą bezpiecznie oddawać krew raz w miesiącu.