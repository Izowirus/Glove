23-letnia studentka stomatologii Iris Mittenaere z Lille, w północnej Francji, zdobyła tytuł Miss Universe podczas finału konkursu, który tym razem odbył się w Manili, na Filipinach. Tytuły pierwszej i drugiej wicemiss zdobyły reprezentantki Haiti i Kolumbii.
      
            Mittenaere, która W 2016 r. zdobyła tytuł Miss Francji, była wyraźnie zaskoczona kiedy prowadzący konkurs Steve Harvey ogłosił jej zwycięstwo. Wcześniej mówiła, że byłaby zaszczycona gdyba znalazła się w gronie trzech finalistek.

Jej poprzedniczka, Filipinka Pia Alonzo Wurtzbach zdobyła tytuł w grudniu 2015 r. Finał konkursu odbył się wówczas w atmosferze skandalu bowiem prowadzący pomylił się i najpierw wręczył koronę Miss Kolumbii.

Pierwszą wicemiss została Miss Haiti, 25-letnia Raquel Pelissier. Jest ona jedną z osób, które przeżyły katastrofalne trzęsienie ziemi w jej kraju w 2010 r. Kataklizm całkowicie zniszczył jej rodzinną wioskę.

Drugą wicemiss została Miss Kolumbii, 23-letnia Andrea Tovar.

O tytuł Miss Universe ubiegało się 86 kandydatek z krajów całego świata.