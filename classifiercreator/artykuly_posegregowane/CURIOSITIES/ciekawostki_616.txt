Gdańsk, 14.10.2017. Widok poprzez oś widokową na Zatokę Gdańską, z wzgórza w gdańskiej Oliwie, 14 bm. Kolejna, ósma już oś widokowa została otwarta w ramach projektu „Spojrzenie na Gdańsk”. Z jednego z leśnych wzgórz w Dolinie Szwabego w Oliwie można zobaczyć m.in. Katedrę w Oliwie i Zatokę Gdańską. Planowane jest odsłonięcie jeszcze kilkudziesięciu widoków. (mr) PAP/Adam Warżawa ***Zdjęcie do depeszy PAP pt. Otwarto ósmą oś widokową w ramach projektu „Spojrzenie na Gdańsk”*** PAP © 2017 / Adam Warżawa
                                        

            Kolejna, ósma już oś widokowa została otwarta w ramach projektu „Spojrzenie na Gdańsk”. Z jednego z leśnych wzgórz w Dolinie Szwabego w Oliwie można zobaczyć m.in. Katedrę w Oliwie i Zatokę Gdańską. Planowane jest odsłonięcie jeszcze kilkudziesięciu widoków.
      
            Otwarta w sobotę w ramach projektu „Spojrzenie na Gdańsk” ósma oś widokowa rozpoczyna się na jednym z leśnych wzgórz morenowych w Dolinie Szwabego w Oliwie. Odsłonięciu widoku m.in. na Katedrę w Oliwie i Zatokę Gdańską, towarzyszyły występy artystyczne. Współorganizatorem wydarzenia było Nadleśnictwo Gdańsk.

Ideą projektu „Spojrzenie na Gdańsk” autorstwa Witolda Pawła Burkiewicza z Działu Ogrodnika Miejskiego Gdańskiego Zarządu Dróg i Zieleni jest przywrócenie historycznych, zapomnianych widoków miasta oraz pokazanie nowych, które powstają w naturalnym procesie rozwoju tkanki miejskiej.

„W sobotę otworzyliśmy najbardziej kultowy, w jakiś sensie symboliczny widok w Gdańsku w kierunku morza” – powiedział PAP Burkiewicz. Ocenił, że w linii prostej ze wzgórza do morza może być kilkanaście kilometrów. Mówiąc o idei projektu „Spojrzenie na Gdańsk” podkreślił, że „widok jest wielką wartością, jest dziełem sztuki”. „Możemy spojrzeć na miasto z takich miejsc, perspektyw, z których go nie znamy, odkrywać inne rzeczy” – tłumaczy. Powiedział, że dzięki takim osiom widokowym możliwe jest przeprowadzenie analizy przestrzeni miejskiej. „Jeśli analizujemy przestrzeń to wiemy, co możemy w tej przestrzeni zmienić, by była harmonijna, by jej nie zepsuć, bo widzimy różne rzeczy, dzieła przyrody i człowieka” – argumentował.

Widok ze wzgórza został odsłonięty na terenie Nadleśnictwa Gdańsk. Nadleśniczy Nadleśnictwa Gdańsk, Jacek Szulc powiedział PAP, że jest planowane sukcesywne odsłanianie kolejnych widoków. „Panorama miasta i morza, która odsłania się dzięki osiom stanowi dodatkowy walor turystyczny” – przekonywał.

Rzeczniczka Regionalnej Dyrekcji Lasów Państwowych w Gdańsku, Katarzyna Kaczmarek powiedziała PAP, że Projekt „Spojrzenie na Gdańsk” jest unikatowym projektem w skali kraju. „Jest to seria odsłanianych widoków z nietypowych, nieoczywistych miejsc w Gdańsku na morze” – wyjaśniła. „Niewiele osób by domyśliło się, że ze wzgórza w Oliwie zobaczymy morze a przy dobrej pogodzie nawet Półwysep Helski” – dodała. „Wystarczy oczyścić las z samosiejek i odsłania się nieprawdopodobny widok” – powiedziała. Zapewniła, że dla odsłonięcia widoku nie musiały być wycinane stare drzewa.

Projekt „Spojrzenie na Gdańsk” zainaugurowało rok temu otwarcie przy ul. Polanki 125 w Oliwie jedynej do dziś zachowanej osi widokowej z Dworów Oliwskich w kierunku morza. Dwa kolejne widoki odsłonięto we Wrzeszczu (pierwszy ze wzgórza nad ul. Podleśną, drugi z tzw. Kaczego Dołka nad ul. Jaśkowa Dolina – oba w kierunku Zaspy i morza). Osie widokowe powstały też w dzielnicy Aniołki (ze wzgórza nad ul. Wronią na tereny stoczniowe) oraz we Wrzeszczu (z Góry Jana, spod tzw. Ślimaka na Stary Wrzeszcz, Nowy Port i morze). Dwa ostatnie widoki otwarto w Oliwie (ze Wzgórza Luizy – w kierunku Żabianki, Sopotu i morza oraz spod Pachołka – w kierunku Starej Oliwy, Wrzeszcza i terenów stoczniowych).

Podczas zaplanowanej na kilka lat realizacji projektu „Spojrzenie na Gdańsk” odsłoniętych ma być kilkadziesiąt widoków, stanowiących niezwykłą wartość kulturową Gdańska. W tym roku jest planowane jeszcze otwarcie jednej osi widokowej – na Ujeścisku. Docelowo każdy punkt widokowy ma być wyposażony w ławki, barierki i platformy widokowe. W planach jest również wydanie mapy i mini-przewodnika po gdańskich widokach.