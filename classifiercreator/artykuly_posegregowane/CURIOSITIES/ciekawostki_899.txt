epa05857654 A 'Maine Coon' cat presented during a cat exhibition in Bishkek, Kyrgyzstan, 19 March 2017. Cats breeders and owners from Kyrgyzstan gathered in Bishkek to present their feline pets.  EPA/IGOR KOVALENKO 
Dostawca: PAP/EPA. PAP/EPA © 2017 / IGOR KOVALENKO
                                        

            Koty mogą lubić interakcję z człowiekiem znacznie bardziej niż się powszechnie sądzi - sugerują wyniki badania przeprowadzonego przez naukowców z Oregon State University i Monmouth University w USA.
      
            Badacze opisują w piśmie „Behavioral Processes” eksperyment przeprowadzony na dwóch grupach kotów: mieszkających z ludźmi oraz w schronisku. Każda z grup liczyła po 19 osobników.

Celem badania była ocena, do jakiego stopnia różne rzeczy są dla kotów atrakcyjne i stymulujące. Każde ze zwierząt było izolowane od innych przez 2,5 godziny, następnie zaś dostawało do wyboru trzy rzeczy wybrane z czterech możliwych kategorii: jedzenie, zabawka, stymulacja zapachem oraz interakcja z człowiekiem. Poziom zainteresowania każdą rzeczą był mierzony w oparciu o kolejność, w jakiej koty do nich podchodziły oraz czas, jaki przy nich spędzały.

Pomiędzy preferencjami indywidualnych kotów występowały duże różnice – nie miały one jednak związku z miejscem, w którym zwierzęta żyły. Ponad połowa kotów najchętniej jednak wybierała interakcję z człowiekiem. Spędzanie czasu z ludźmi było wybierane nawet kiedy alternatywę stanowiło jedzenie; interakcja z człowiekiem zajmowała kotom średnio 65 proc. czasu trwania badania.

Sugeruje to, że koty lubią spędzać czas z ludźmi, niezależnie od tego, jak się przy nich zachowują – tłumaczą naukowcy. Dodają przy tym, że koty są najprawdopodobniej po prostu niezrozumiane. Z kolei przekonanie, że nie garną się do kontaktów z człowiekiem, wynika przede wszystkim z braku wiedzy na temat tego, jaki rodzaj stymulacji jest dla kotów najbardziej atrakcyjny.