Mocne espresso, mleczne cappuccino, a może kawa rozpuszczalna albo mrożona? Sposobów serwowania najpopularniejszego na świecie napoju jest wiele. Na jesień barista Michał Pluta poleca PAP Life kawę z pigwą albo imbirem. W piątek przypada Międzynarodowy Dzień Kawy.
      
            Barista Michał Pluta przyznaje, że nie przepada za kawami smakowymi, gdyż żal mu dobrej jakości produktu. Jednak, jeśli chodzi o kawę, którą pijamy na co dzień, nie taką, którą można się delektować, sugeruje napój połączyć z np. z pigwą. "Większość kaw, które pijamy to są kawy mocno czekoladowe, więc ta kwasowość pigwy ciekawie się z kawą łączy, daje takie przełamanie. Tak samo imbir. Jednak jedno i drugie są składnikami, z którymi trzeba uważać, żeby nie przesadzić - jak damy za dużo imbiru to możemy się zbyt szybko rozgrzać" - mówi PAP Life Pluta. Zdaniem baristy kawa dobrze komponuje się też z miodem gryczanym. "Sam miód jest bardzo jesienny" - dodaje.

Na idealne espresso składa się dobrej jakości, świeża, niespalona kawa, która powinna być bardzo drobno zmielona i zaparzona w czystym sprzęcie. "Kawa powinna cieknąć do filiżanki delikatnymi, nieprzerwanymi strużkami, na wierzchu naparu powinna być crema (pianka) o grubości kilku milimetrów (bez dziur i pęknięć), o ładnej, lekko cętkowanej powierzchni w kolorze miodu, orzechów, mlecznej czekolady. Ale wygląd to nie wszystko! Perfekcyjnie przygotowane espresso z dobrych ziaren jest łagodne, słodkie, kremowe, kompleksowe, dojrzałe w smaku, o przyjemnymi długim posmaku i przyjemnym body" - opisuje w książce "Kawa. Instrukcja obsługi najpopularniejszego napoju na świecie" Ika Graboń, sensoryk i barista.

Na temat kawy krąży też wiele mitów, np. że jest niezdrowa, że odchudza albo że nie wolno pić jej przed treningiem. Pewne jest to, że kawa uzależnia - niektórzy nie wyobrażają sobie, że mogliby nie wypić filiżanki tego napoju o poranku. Co ciekawe, założycielem pierwszej kawiarni w Wiedniu, stolicy Austrii, był Polak, Jerzy Kulczycki, którego uważa się też za autora pomysłu na łączenie kawy z mlekiem.