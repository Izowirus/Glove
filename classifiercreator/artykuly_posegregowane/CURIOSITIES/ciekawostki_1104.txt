Muzeum Papiernictwa w Dusznikach-Zdroju oraz papiernia w czeskich Velkych Losinach wspólnie zabiegają o wpisanie obu zabytkowych młynów papierniczych, w których znajdują się te instytucje, na Listę Światowego Dziedzictwa UNESCO.
      
            Jak powiedziała PAP Marta Nowicka z Działu Promocji i Wydawnictw Muzeum Papiernictwa w Dusznikach-Zdroju, dusznickie muzeum oraz papiernia w czeskich Velkych Losinach podpisały już list intencyjny ws. wspólnych starań o wpisanie zabytkowych młynów na Listę Światowego Dziedzictwa UNESCO.

"Zabiegamy teraz o wpis na Krajową Listę Informacyjną, która będzie pierwszym krokiem w staniach o miejsce na liście UNESCO. Zabiegamy też o wsparcie na szczeblu rządowym i samorządowym" - powiedziała Nowicka.

Polska i czeska instytucja rozpoczynają również wspólną realizację projektu "Na szlaku wspólnego dziedzictwa", który jest pilotowany przez Europejskie Ugrupowanie Współpracy Terytorialnej NOVUM. Jego celem jest zacieśnienie współpracy pomiędzy Muzeum Papiernictwa w Dusznikach-Zdroju oraz papiernią w czeskich Velkych Losinach. To w efekcie ma pomóc w staraniach o uzyskania transgranicznego wpisu na Listę Światowego Dziedzictwa UNESCO. Przedsięwzięcie finansowo wsparło Ministerstwo Spraw Zagranicznych.

Jak podkreślił Krzysztof Jankowski z dusznickiego Muzeum Papiernictwa, transgraniczny wpis na listę UNESCO byłby pierwszym w historii wspólnym wpisem polskich i czeskich instytucji.

"Polska posiada 14 wpisów na listę UNESCO, z których trzy to wpisy transgraniczne we współpracy z partnerami z Niemiec, Ukrainy oraz Białorusi. Republikę Czeską na liście UNESCO reprezentuje 12 obiektów, brak wśród nich wpisów transgranicznych" - zauważył Jankowski.

6 października w Dusznikach-Zdroju rozpocznie się dwudniowa konferencja poświęcona obu zabytkom. Opracowane zostanie wydawnictwo promujący obiekty oraz idee wpisu na listę UNESCO.

Duszniki-Zdrój to malowniczo położona miejscowość uzdrowiskowa tuż przy graniczy z Czechami. "Polsko-czeskie pogranicze jest jedynym na świecie miejscem, gdzie w odległości tylko niespełna 100 kilometrów zachowały się dwa niezwykłe zabytki papiernictwa - manufaktury papiernicze" - podkreślił Jankowski.

Dusznicki młyn powstał przed 1562 r. Na początku XVII w. został częściowo zniszczony przez powódź. "W jego miejscu w 1605 r. wzniesiono dzisiejszą papiernię. Wyróżniają ją wyjątkowej urody zdobienia zewnętrzne oraz polichromie wewnątrz budynku" - podał Jankowski.

Dziś w zabytkowym budynku ma swoją siedzibę Muzeum Papiernictwa, które jest instytucją kultury samorządu województwa dolnośląskiego. Wciąż czerpany jest tam papier metodą znaną do średniowiecza. 

Początki papierni w czeskich Velkych Losinach sięgają końca XVI w. To kompleks kilku budynków, których najstarsze części pochodzą z początku XVII w. Pozostałe obiekty tego kompleksu pochodzą z XVIII i XIX w. Nadal czerpie się tam papier, a obok manufaktury funkcjonuje Muzeum Papieru. Zabytek należy do prywatnej spółki.