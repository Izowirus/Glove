W obecności trzech tysięcy specjalnie zaproszonych gości odbyła się próba generalna ceremonii otwarcia igrzysk w Rio de Janeiro. W piątkowej uroczystości ma się znaleźć scena napadu na słynną brazylijską modelkę Gisele Bundchen.
      
            Do niedawna program ceremonii otwarcia był trzymany w ścisłej tajemnicy. Media zaczęły podawać jej szczegóły po próbie, choć organizatorzy prosili gości, by ci nie robili zdjęć i nie zdradzali szczegółów.

Najbardziej zaskakującym elementem jest scena z Bundchen, która stanowi szczere nawiązanie do niebezpiecznej strony życia w Brazylii. Zgodnie z relacją osób obserwujących próbę modelka ma się przechadzać przy piosence "Dziewczyna z Ipanemy", gdy podbiegnie do niej napastnik i ją okradnie. Złodzieja po pościgu dookoła stadionu Maracana złapie policja. Bundchen ma wybaczyć złoczyńcy.

"Ostatecznym przekazem tej sceny jest pokój" - napisano w lokalnych mediach.

Podczas ceremonii za pomocą muzyki, tańca, scenek i projektów 3D pokazana zostanie historia Brazylii, jej muzyka oraz wkład w losy całego świata. Udział w tym przedsięwzięciu weźmie 300 profesjonalnych tancerzy i 5000 wolontariuszy. Użytych zostanie 2 000 pistoletów świetlnych i trzy tony fajerwerków.

Brytyjska aktorka Judi Dench odczyta wiersz razem z brazylijską koleżanką po fachu Fernandą Montenegro. Tematem będą problemy współczesnego świata.

Bezpieczeństwa uczestników ceremonii ma pilnować 47 tysięcy policjantów i 38 tysięcy żołnierzy.