Wielka bitwa na poduszki odbyła się w czwartek w centrum Sosnowca (Śląskie). To część projektu „Lato w teatrze”. Pokazano również przygotowany w jego ramach spektakl.

      
            Bitwa na poduszki, która odbyła się na centralnym placu miasta, tzw. Patelni, była jednocześnie akcją promującą przedstawienie „Ciało w krainie snu”. Do bitwy mógł dołączyć każdy zainteresowany.

Punktem wyjścia dla spektaklu był wyjazd młodzieży na wycieczkę, który staje się okazją do spotkania ze światem snów. Jak zapowiadali twórcy, widzowie odnajdą w nim m.in. motywy powieści „Alicja w Krainie Czarów”. Spektakl będzie też prezentowany 9 i 10 lipca w Teatrze Zagłębia w Sosnowcu.

Teatr Zagłębia już po raz drugi pozyskał dofinansowanie na organizację „Lata w teatrze”. Jest to ogólnopolski program Instytutu Teatralnego im. Zbigniewa Raszewskiego w Warszawie, realizowany ze środków Ministerstwa Kultury i Dziedzictwa Narodowego. Jego celem jest popularyzowanie pedagogiki teatralnej. Program składa się z konkursu grantowego na realizację dwutygodniowych warsztatów artystycznych dla dzieci i młodzieży, szkoleń z zakresu pedagogiki teatru oraz artystyczno-edukacyjnych projektów objazdowych w namiocie cyrkowym.

W trakcie dwutygodniowych warsztatów uczestnicy mają szansę poznania teatru od strony kulis i stworzenia własnego spektaklu pod opieką profesjonalistów. W obecnej, dziewiątej edycji programu dofinansowanie otrzymały 44 ośrodki z całej Polski – 21 organizacji pozarządowych i 23 samorządowych instytucji kultury.