Rzeszów, 26.03.2011. Figurki Misia Uszatka i jego przyjaciół w nowej siedzibie Muzeum Dobranocek w gmachu Teatru Maska w Rzeszowie, 26 bm. Z okazji drugich urodzin placówki wydano dukaty z bajkowymi postaciami Jackiem i Agatką. (dd/kru) PAP/Darek Delmanowicz PArchiwum AP © 2016 / Darek Delmanowicz
                                        

            Cenne i trudne do zdobycia na rynku antykwarycznym eksponaty, w tym grafiki dobranockowych bohaterów autorstwa Bohdana Butenki, czy scenopisy z filmów lalkowych i animowanych, wzbogaciły zbiory jedynego w kraju Muzeum Dobranocek w Rzeszowie.
      
            Jak poinformowała PAP dyrektorka muzeum Katarzyna Lubas nowe nabytki to przedmioty związane z realizacją filmów animowanych dla dzieci. Część z nich została zakupiona przez muzeum, a część podarowana do zbiorów przez twórców i realizatorów filmów animowanych. 

Wśród nowych nabytków jest sześć grafik autorstwa znakomitego rysownika Bohdana Butenki, przedstawiających jego najbardziej znane postaci: Gapiszona oraz Gucia i Cezara. Lubas wyjawiła, że muzeum planuje jeszcze w tym roku zakup kolejnych czterech prac tego znanego ilustratora. 

W zbiorach muzeum znalazły się także scenopisy z filmów lalkowych reżyserowanych przez Teresę Puchowską-Sturlis: jeden z odcinków serii „Maurycy i Hawranek” – „Echo”; oraz pięć scenopisów z dobranocek serii „Miś Uszatek”: „Okrycie na zimę”, „Strach ma wielkie oczy”, „Tajemnica”, „Zgubione okulary” oraz „Przysługa”. 

Muzealna kolekcja wzbogaciła się także o cenne eksponaty podarowane przez autorów. Wśród nich jest kilkanaście celuloidów z dekoracjami z różnych odcinków Reksia, oraz scenopisy - obrazowy i opisowy - z animacji „Reksio terapeuta” oraz „Reksio i jamnik”, które muzeum podarowała reżyserka i animatorka związana ze Studiem Filmów Rysunkowych Halina Filek- Marszałek.

„W ubiegłym tygodniu odwiedził nas Tadeusz Wilkosz, znany twórca filmów lalkowych ze Studia Se-Ma-For w Łodzi, i podarował nam scenopis obrazowy do serialu Miś Colargol pt. +Powrót misia+” – poinformowała Lubas.