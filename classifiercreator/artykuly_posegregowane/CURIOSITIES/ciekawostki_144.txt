Poznań, 24.08.2013. Pozostałości po zbudowanej przez Prusaków poznańskiej twierdzy poligonalnej, niegdyś jednej z największych w Europie, można zwiedzać w ramach Dni Twierdzy Poznań, 24 bm. (mz/mr) Archiwum fot. PAP/Marek Zakrzewski
                                        

            Ponad 14 tys. osób odwiedziło w weekend poznańskie fortyfikacje w ramach tegorocznej, szóstej edycji Dni Twierdzy Poznań. Jak wskazują organizatorzy wydarzenia, w tym roku zainteresowanie mieszkańców i turystów było rekordowe.
      
            Dni Twierdzy Poznań organizowane są dzięki pasji lokalnych miłośników fortyfikacji oraz przy udziale muzeów i wielu miejskich instytucji. Jak podkreślają organizatorzy przedsięwzięcia, największą popularnością i zainteresowaniem odwiedzających cieszą się forty XIX-wiecznej pruskiej twierdzy. Tegoroczna edycja wydarzenia odbyła się w miniony weekend.

"Choć jeszcze nie otrzymaliśmy informacji ze wszystkich obiektów, to już wiemy, że padł rekord frekwencyjny. W VI Dniach Twierdzy Poznań 25 i 26 sierpnia 2018 roku wzięło łącznie udział przynajmniej 13-14 tys. osób" - podkreślił koordynator akcji Wojciech Mania z Poznańskiej Lokalnej Organizacji Turystycznej.

W tym roku po raz pierwszy w ramach dni Twierdzy Poznań można było zwiedzić Kaponierę Kolejową, czyli relikt XIX-wiecznych umocnień, który nadał nazwę jednemu z największych rond w Poznaniu; obiekt odwiedziło ok. 1,2 tys. osób.

Podczas wydarzenia można było zwiedzić także siedem fortów: Fort Ia, Fort IIa (po raz pierwszy w programie akcji), Fort III, Fort IVa, Fort Va, Fort VI i Fort VII.

"Na miejscu czekali przewodnicy oraz bogaty program towarzyszący. Na Forcie VI dzieci mogły zbudować papierowe czołgi albo przejechać się pojazdem wojskowym. Przygotowano też rekonstrukcję historyczną, nawiązującą do wojny na Bałkanach z lat 90. XX wieku. Obiekt odwiedziło blisko 3 tys. osób. Równie okazale prezentował się program Fortu Ia, z którego skorzystało nawet 1,5 tys. osób. Tam można było porównać wyposażenie Wojsk Wielkopolskich sprzed 100 lat i kontynuatorów ich tradycji z tzw. +Cyfrowej brygady+. Do tego pojawili się ułani na koniach, a w oczekiwaniu na zwiedzanie można było podziwiać pokazy szermiercze" - podkreślił Mania.

Jak dodał, dzięki zaangażowaniu miłośników fortyfikacji, nawet mniejsze obiekty, takie jak Projekt Schron przy ul. Babimojskiej, czy schron przeciwlotniczy w Parku Sołackim przyciągnęły nie mniej niż 600-700 osób.

Historia poznańskich fortów sięga tysiąca lat. Do XIII wieku poznański gród stanowił ważne ogniwo w polskim systemie obronnym. Miasto stało się fortecą w XIX w., a głównym fortem została Cytadela. Pod koniec II wojny światowej Niemcy przez miesiąc bronili się w obecnej stolicy Wielkopolski przed wojskami sowieckimi.