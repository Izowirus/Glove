Katowice, 20.12.2017. W tunelu między ulicami Mariacką i Wojewódzką w Katowicach zamontowano muzyczną instalację artystyczną zrealizowaną przez kolektyw antyRAMA. W Muzycznym Tunelu świecą kolorowe światła, a podwieszone plastikowe rurki wydają dźwięki. (ag/cat) PAP/Andrzej Grygiel PAP © 2017 / Andrzej Grygiel
                                        

            Muzyczny tunel, czyli instalację artystyczno-dźwiękową, otwarto w środę w przejściu podziemnym w centrum Katowic. Swoim wyglądem i działaniem nawiązuje do kultury miasta oraz przyznanego Katowicom tytułu Miasto Kreatywne UNESCO w dziedzinie muzyki.
      
            Założeniami projektu było stworzenie w łączącym ul. Tylną Mariacką i Wojewódzką przejściu podziemnym pod torami kolejowymi instalacji artystycznej nawiązującej do dźwięku. W tym celu wykonano instalację z rur PVC, które, zwisając, mają przypominać falę dźwiękową rozchodzącą się w przestrzeni miejskiej, z jednoczesnym wykorzystaniem kolorowego oświetlenia.

„Nawiązaliśmy do muzyki, bo tu kręcono +Skazanego na bluesa+, tutaj ludzie przychodzą grać na gitarze, więc kolorowym oświetleniem, które się tu znajduje, tworzymy dla tych ludzi swego rodzaju scenę. Ponadto mamy instalację, która kształtem nawiązuje do graficznego zapisu fal dźwiękowych i może też wydawać dźwięki” – wyjaśnił Szymon Siemko z kolektywu AntyRAMA.

Instalacja może także angażować przechodniów - przechodząc przez tunel, mają okazję do wprawienia w ruch zwisających rur, powodując obijanie się ich o siebie, co wydobywa z nich dźwięk.

W tym samym przejściu podziemnym historycznym graffiti był już upamiętniony Henryk Sławik (1894-1944) - powstaniec śląski, działacz społeczny, samorządowy i polityczny. Jako prezes Komitetu Obywatelskiego do Spraw Opieki nad Polskimi Uchodźcami na Węgrzech (1939-1944) został pełnomocnikiem na Węgry ministra pracy Rządu RP na Wychodźstwie. Dzięki pomocy Jozsefa Antalla seniora i polskich księży Sławik uratował - według Yad Vashem - ok. 5 tysięcy polskich Żydów uchodźców. Aresztowany przez gestapo, bity i katowany nie zdradził swego węgierskiego przyjaciela, dzięki czemu Antall przeżył. Sławik zmarł 23 sierpnia 1944 roku w niemieckim obozie koncentracyjnym KL Mauthausen. Jak wyjaśnił Siemko, mural upamiętniający Sławika był już zbyt zniszczony, by mógł pozostać. „Tunel się zmienił, tak jak cały czas zmienia się miasto” – powiedział.

Projekt zrealizowano przez antyRAMA przy współpracy z praktykami „CHMURA” i „FALA”, w ramach programu grantowego „Muzykogranty 2017” Instytucji Kultury Katowice Miasto Ogrodów. Autorami projektu są: Kinga Dziura, Łukasz Harat, Amanda Kędzierska, Jakub Miszczyk, Paulina Pytka, Karolina Rusek i Szymon Siemko.

Autor: Anna Gumułka