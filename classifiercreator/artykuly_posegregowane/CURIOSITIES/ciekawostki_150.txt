Uniszki Zawadzkie, 26.08.2017.
Rekonstrukcji bitwy pod Mławą, która trwała od 1 do 4 września i jest uważana za jedno z najważniejszych wydarzeń wojny obronnej Polski w 1939 r., odbyła się 26 bm. na historycznych polach w Uniszkach Zawadzkich, gdzie rozegrała się batalia we wrześniu 1939 r.
Podczas wrześniowej bitwy żołnierze 20. Dywizji Piechoty, która wchodziła w skład Armii Modlin walczyli z oddziałami niemieckiej 3. Armii dowodzonej przez feldmarszałka Georga von Kuechlera. W inscenizacji wzięło udział 400 rekonstruktorów. (tw/cat)
PAP/Tomasz Waszczuk Archiwum PAP © 2018 / Tomasz Waszczuk
                                        

            150 osób wcieli się w role mieszkańców Mławy i żołnierzy podczas plenerowego widowiska „Mława 1939”, będącego rekonstrukcją niemieckiego nalotu bombowego na to miasto.
      
            Inscenizacja odbędzie się w piątek w trakcie obchodów rocznicy bitwy pod Mławą z września 1939 r.

W czasie widowiska w rolę swych przodków wcielą się mieszkańcy Mławy, którzy zgłosili się do udziału w inscenizacji. W spektaklu wystąpi w sumie 130 rekonstruktorów cywilnych i 20 wojskowych – poinformowała PAP rzeczniczka mławskiego Urzędu Miasta Magdalena Grzywacz.

„Widowisko będzie ilustracją codziennego życia Mławy, miasta przygranicznego we wrześniu 1939 r., zwykłego życia jego mieszkańców, Polaków, Żydów i Romów, które przerwał wybuch wojny i niemiecki nalot bombowy” – powiedziała Grzywacz.

Mławskie obchody, które upamiętniają dramatyczne wydarzenia z września 1939 r., organizowane są od 2008 r.

W ramach mławskich wydarzeń, które w piątek upamiętnią 79. rocznicę wybuchu II wojny światowej oraz bitwy pod Mławą, zaplanowano również uroczysty apel i defiladę z udziałem pododdziałów 20. Bartoszyckiej Brygady Zmechanizowanej oraz koncert pieśni patriotycznych.

W trakcie obchodów rocznicowych w Mławie odbędzie się także pokaz nowoczesnego sprzętu znajdującego się na wyposażeniu Wojska Polskiego.

Uroczysty apel oraz inscenizacja „Mława 1939” będą transmitowane w internecie - wydarzenia te będzie można oglądać na stronach www.mlawa.pl oraz www.bitwa1939.mlawa.pl.

Przez ostatnich 10 lat na polach w Uniszkach Zawadzkich odbywała się rekonstrukcja bitwy pod Mławą - było to jedno z największych tego typu widowisk w Europie. W tym roku z powodu zbyt wysokich kosztów przedstawionych przez rekonstruktorów, inscenizacja ta nie odbędzie się.