epa04536304 (FILE) A file picture dated 10 March 2004 shows Michelangelo's David statue, displayed at the Gallery of the Academy of Florence museum in Florence, Italy. After the the Florence area was hit by a series of seismic shocks on 19 December 2014, Italy's Culture Minister Dario Franceschini announced on 20 December 2014 that the statue will be equipped with an earthquake-proof base.  EPA/MARCO BUCCO FILER 
Dostawca: PAP/EPA. PAP/EPA © 2017 / MARCO BUCCO
                                        

            Dyrekcja Galerii Akademii we Florencji, gdzie znajduje się największa kolekcja rzeźb Michała Anioła ze słynnym posągiem Dawida, napisami na rozdawanych turystom wachlarzach ostrzega ich przed tzw. konikami. Sprzedają oni bilety z pominięciem kolejki.
      
            Przygotowane wachlarze to nie niespodzianka dla gości z całego świata w dniach rekordowych upałów, ale element kampanii, której celem jest zwalczanie masowego zjawiska nielegalnego oferowania biletów do galerii przez obnośnych sprzedawców.

Tysiącom ludzi oblegającym każdego dnia kasy przy wejściu do muzeum proponują oni karty wstępu po bardzo wysokiej cenie, ale z obietnicą ominięcia kolejki.

Właśnie tam, przed kasami rozdawane są żółte wachlarze z napisami po włosku i angielsku: "Uwaga na koniki". Widnieje tam też informacja o cenie biletów w kasie: 8 euro dla dorosłych, darmowe wejście dla dzieci i młodzieży do 18 lat, 4 euro za uprzednią rezerwację.

Z pomysłem rozdawania wachlarzy wystąpiła dyrektor placówki Cecilie Hollberg, która - jak pisze dziennik "Il Messaggero" - jest zdesperowana z powodu tego, co się tam dzieje.

"Jesteśmy oblężeni i zadręczani przez zgraje tych osobników, którzy udają oficjalnych reprezentantów nosząc kamizelki i sprzedają bilety za haniebne sumy, nawet 30-50 euro" - powiedziała dyrektor Galerii Akademii.

"To jest niedopuszczalne oszustwo niegodne dobrego imienia Włoch, które wyrządza poważną szkodę wizerunkowi kraju" - oceniła pochodząca z Niemiec Hollberg. Dodała, że w ten sposób okradane są setki osób.

Wcześniej kroki przeciwko tzw. konikom podjęła dyrekcja florenckiej Galerii Uffizi, która prowadzi kampanię informacyjną wśród zmierzających do niej turystów.

Z Rzymu Sylwia Wysocka