epa06757164 Rennelle Watson looks through her telescope as she participates in the Guinness World Record Stargazing attempt, at the Roma Street Parklands in Brisbane, Australia, 23 May 2018.  EPA/GLENN HUNT NO ARCHIVING AUSTRALIA AND NEW ZEALAND OUT 
Dostawca: PAP/EPA. Archiwum PAP/EPA © 2018 / GLENN HUNT
                                        

            W Australii pobito rekord Guinnessa w liczbie osób jednocześnie obserwujących obiekt astronomiczny na nocnym niebie z wielu miejsc. Nowy rekord to ponad 40 tysięcy osób - informuje Australian National University (ANU).
      
            Australijczycy pobili swój własny rekord ustanowiony prawie trzy lata temu. 21 sierpnia 2015 r. Australian National University (ANU) zorganizował ogólnokrajowe obserwacje nocnego nieba w ramach bicia rekordu Guinnesa w liczbie osób jednocześnie obserwujących obiekt astronomiczny na niebie. Wtedy w akcji wzięło udział 7960 osób w 37 miejscach w Australii.

Tegoroczna próba pobicia tego trzyletniego rekordu była powiązana z telewizyjną audycją na żywo ABC Stargazing Live TV prowadzoną z obserwatorium astronomicznego Siding Spring Observatory, należącego do uniwersytetu.

Nowy rekord ustanowiono 23 maja 2018 r. wieczorem czasu lokalnego. Wynik został pobity pięciokrotnie. Udział wzięło 40 ponad tysięcy osób w co najmniej 285 lokalizacjach na terenie Australii. Była to na tyle duża liczba osób, że oficjalni przedstawiciele Guinness World Records nie byli w stanie od razu potwierdzić dokładnego wyniku w trakcie trwania audycji na żywo (dokładna liczba osób będzie podana później).

W ramach bicia rekordu, przez 10 minut wszyscy uczestnicy akcji obserwowali Księżyc przez teleskopy. Jeden z największych pikników astronomicznych, w trakcie którego bito rekord, zorganizował sam Australian National University, gromadząc ponad 3500 osób.

Oprócz bicia rekordu, w trakcie audycji telewizyjnej widzowie pomagali w poszukiwaniu supernowych, przeglądając zdjęcia z teleskopu SkyMapper. W tych wysiłkach, naukowców wspomogło ponad 6000 osób, które dokonały 1,6 miliona klasyfikacji obiektów na zdjęciach.