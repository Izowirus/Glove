Lublin 17.01.2005. W wytypowanych gabinetach weterynaryjnych na terenie miasta przystąpiono do bezpłatnego wszczepiania numerów identyfikacyjnych - mikroczipów, zdrowym odrobaczonym i zaszczepionym przeciwko wściekliźnie zwierzętom, głównie psom i kotom. Inicjatorem i fundatorem akcji dla blisko trzech tysięcy czworonogów jest Inspektorat Ochrony Środowiska Urzędu Miasta w Lublinie. PAP Mirosław Trembecki mt/hm Archiwum PAP © 2017 / Mirosław Trembecki
                                        

            Firma Three Square Market, handlująca maszynami do sprzedaży przekąsek i napojów, jako pierwsza w USA zamierza wszczepiać mikroczipy swoim pracownikom. Jak przekonuje, maleńkie urządzenia wszczepione pod skórę dłoni ułatwią noszącym je ludziom codzienne życie.
      
            Rozmiarem przypominający ziarnko ryżu i kosztujący ok. 300 dolarów mikroczip RFID (system identyfikacji radiowej) ma pozwolić na bezdotykowe otwieranie drzwi, logowanie się do komputera, a nawet kupienie jedzenia - pisze BBC.

Three Square Market (32M) ze stanu Wisconsin jako pierwsza amerykańska firma zaoferowała swoim pracownikom darmowe wszczepienie mikronadajnika. Dotychczas chęć skorzystania z oferty wyraziło 50 z 85 zatrudnionych.

Szef 32M Patrick McMullan twierdzi, że mikroczip wszczepiony pod skórę między kciukiem a palcem wskazującym niesłusznie jawi się jako pomysł rodem z dystopijnej przyszłości, a w rzeczywistości może znacząco ułatwić życie, np. jako kolejna metoda płatności czy sposób weryfikacji tożsamości, zamiast karty kredytowej czy smartfona.

Inny przedstawiciel 32M Tony Danna zapewnił, że czujnik nie jest wyposażony w funkcję lokalizacji GPS. "To właściwie taki sam chip jak ten w karcie kredytowej" - powiedział. Jak dodał, zainstalowanie nadajnika i jego usunięcie jest łatwe i szybkie. "Trwa to dwie sekundy. Włożenie czipa pod skórę jest jak ukłucie strzykawki przy zastrzyku, a wyjęcie go jest jak wyjęcie drzazgi" - wyjaśnił.