Matowe, przesuszone włosy z rozdwojonymi końcówkami to zmora wielu kobiet. Współpracujący z Sophie Turner i Emily Ratajkowski stylista fryzur zdradza sposoby na przywrócenie włosom ich dawnego blasku. Stosowana zazwyczaj odżywka to niestety za mało...
      
            Farbowanie, rozjaśnianie, codzienna stylizacja z udziałem prostownicy lub lokówki oraz niekończące się testowanie rozmaitych kosmetyków do włosów to codzienność wielu kobiet. Efekty eksperymentowania z wytrzymałością fryzury na różnego rodzaju zabiegi upiększające – z częstą zmianą koloru na czele – bywają zauważalne już po kilku miesiącach. Do owych negatywnych skutków należą przede wszystkim rozdwojone końcówki oraz matowe, przesuszone włosy, którym używana dotychczas odżywka przestaje wystarczać. Jak przywrócić fryzurze dawny blask?

Fryzjer Christian Wood, współpracujący z takimi gwiazdami jak Sophie Turner, Rosie Huntington-Whiteley czy Emily Ratajkowski, radzi, by proces naprawy uszkodzonych włosów przebiegał wielopłaszczyznowo. Ekspert twierdzi, że największym błędem, jaki zauważa u klientek, jest brak odpowiedniego dbania o włosy przez całą dobę. „Kobiety często nie dbają o swoje włosy w nocy, tak jak dbają o skórę” – przyznaje. Jest on zwolennikiem wprowadzenia nocnej rutyny pielęgnacji włosów, w tym delikatnego szczotkowania ich przed snem oraz nakładania wieczorem olejku na końcówki.

Jedną z magicznych sztuczek fryzjera jest także zmiana bawełnianych poszewek na poduszki na jedwabne. „Podczas snu włosy ocierają się o poduszkę, powodując rozdwajanie się końcówek, uszkodzenia i ogólną niechlujność fryzury, co oznacza konieczność wzmożonych zabiegów pielęgnacyjnych i stylizacyjnych następnego dnia” – wyjaśnia Wood. Idealnym rozwiązaniem jest więc spanie na poduszce w jedwabnej poszewce. „Uratujemy w ten sposób włosy zapobiegając ich obrażeniom” – dodaje. Podobna zasada obowiązuje w kwestii wiązania włosów. Zamiast zwykłych frotek, ekspert poleca używać tych jedwabnych – spowoduje to zniwelowanie drobnych uszkodzeń i wgnieceń we włosach.

Wood poleca również robienie regularnych przerw w stylizacji z użyciem urządzeń, takich jak prostownica czy lokówka. Wysoka temperatura przyczynia się do osłabienia struktury włosów, a co za tym idzie – ich wypadania. Ekspert sugeruje, by przynajmniej raz w tygodniu spróbować alternatywnej stylizacji. „Jeśli twoje włosy wymagają częstego mycia i stylizacji termicznej, zamiast prostować lub kręcić, spróbuj od czasu do czasu uczesać je w gładki, niski kucyk. W ten sposób pozwolisz włosom odpocząć” – przekonuje.

Posiadaczkom farbowanych lub rozjaśnianych włosów Wood poleca częste stosowanie nawilżających masek. „Maski zawierają skondensowaną ilość składników nawilżających i ochronnych, dzięki czemu skutecznie pomagają w naprawie delikatnych, łamliwych włosów, wzmacniając je, przywracając im gładkość, a także redukując problem rozdwojonych końcówek” – radzi. Jeśli chodzi o częstotliwość, Wood sugeruje stosowanie odżywczej maski raz w tygodniu, aby „przywrócić włosom blask i przygotować fryzurę na nadchodzący tydzień”.

Ekspert zaznacza, że dbanie o piękne włosy powinno obejmować nie tylko zabiegi pielęgnacyjne, ale także stosowanie odpowiednich suplementów diety. „Prawidłowe odżywianie zaczyna się od wewnątrz, a witaminy są szczególnie potrzebne włosom cienkim i słabym. Upewnijmy się więc, że przyjmowany przez nas suplement zawiera biotynę, witaminę C, E i keratynę – pozytywnie wpłyną one na kondycję nie tylko włosów, ale też cery i paznokci” – zauważa Wood. Nie zapominajmy również o zbilansowanej diecie bogatej w witaminy i mikroelementy, która jest gwarancją zdrowia – także włosów i skóry.