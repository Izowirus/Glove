Zakopane, Tatry, Morskie Oko. 22.05.2014. Turyści nad Morskim Okiem, 22 bm. (gm/cat) Archiwum fot. PAP/Grzegorz Momot
                                        

            We wszystkie wrześniowe soboty Tatrzański Park Narodowy (TPN) organizuje bezpłatne wycieczki z przewodnikiem, kierowane szczególnie do rodzin z dziećmi. Wędrówki prowadzone są przez pracowników TPN, którzy na co dzień zajmują się edukacją.
      
            "Nasze wakacyjne wędrówki z przewodnikiem po Tatrach cieszyły się tak dużym zainteresowaniem, że postanowiliśmy je kontynuować jesienią" -  powiedziała Paulina Kołodziejska z TPN. "Podczas wakacji dwa razy w tygodniu chętni mogli skorzystać z bezpłatnych wycieczek tatrzańskimi szlakami z przewodnikiem" - przypomniała.

Wędrówki prowadzone są przez pracowników TPN, którzy na co dzień zajmują się edukacją. Prowadzący będą czekać na chętnych w oznaczonych punktach przy wejściach do parku.

Początek każdej wyprawy zaplanowano na godz. 8.00 rano. Każda z wycieczek ma potrwać około czterech godzin. Pierwsza wycieczka odbędzie w sobotę 9 września i poprowadzi przez Dolinę Białego na Sarnią Skałkę i dalej do Doliny Strążyskiej. Przewodnicy nie tylko bezpiecznie oprowadzą turystów po tatrzańskich szlakach, ale i ciekawie opowiedzą o tutejszej przyrodzie.

W kolejne soboty zaplanowano wyprawy na Kopieniec, Przysłop Miętusi, do Lodowego Źródła i na Halę Stoły. Chętni wędrowcy powinni być odpowiednio ubrani; powinni posiadać górskie buty i ubranie przeciwdeszczowe. Jak zapewniają organizatorzy, proponowane trasy nie są trudne, a z przejściem tych szlaków powinny poradzić sobie nawet dzieci.

"Uczestnicy muszą być jednak świadomi zagrożeń wynikających z przebywania w górach. Trzeba zawsze zachować ostrożność, aby nie upaść na kamienistym szlaku" - mówiła Kołodziejska.

Wycieczki organizowane przez TPN nie są przeznaczone dla grup zorganizowanych. Mogą brać w nich udział tylko turyści indywidualni i rodziny.