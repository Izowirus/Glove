We wrześniu Aibo - robotyczny pies firmy Sony - zawita do amerykańskich sklepów. Cyfrowy towarzysz w USA będzie kosztować niecałe 2,9 tys. dolarów. W pakiecie kupujący otrzymają m.in. trzyletni dostęp do usługi AI Cloud.
      
            Dostęp do serwisu AI Cloud pozwoli Aibo wysyłać do serwerów Sony dane dotyczące dziennej aktywności. Koncern twierdzi, że pomoże to ukształtować charakter psa i pozwoli jego właścicielowi pozostać w kontakcie z pupilem za pomocą połącznia Wi-Fi lub internetu LTE, który w USA będzie dostarczać operator AT&T.

W pakiecie z Aibo klienci dostaną stację ładującą i kilka zabawek dla elektronicznego pupila, m.in. różową piłkę czy interaktywną kość Aibone - poinformował w czwartek japoński producent elektroniki.

Amerykańska wersja robota brzmieniem i wyglądem nie różni się znacząco od modelu zaprezentowanego w ubiegłym roku na targach Consumer Electronics Show (CES). Oba wydania zawierają kilka czujników sensorycznych, kamer oraz urządzeń aktywujących.

Kamera z tyłu pomaga nawigować urządzeniu do stacji ładującej, a umieszczona w nosie znaleźć Aibone i zidentyfikować "członków rodziny" dzięki funkcji rozpoznawania twarzy. Elektroniczny pupil reaguje również na głosowe komendy, a właściciel może do jego bazy danych dodać kolejne sztuczki za pomocą oprogramowania Android lub iOS.

Serwis The Verge informuje, że jest to limitowana wersja produktu. Dodaje jednak, że koncern Sony nie poinformował dokładnie jak wiele egzemplarzy zostanie wyprodukowanych.

Pierwsza wersja Aibo pojawiła się na rynku jeszcze w 1999 r., ale w 2006 wycofano ją ze sprzedaży. Rok temu nowa wersja robota zadebiutowała w Japonii.

Japoński producent elektroniki nie jest jedyną firmą, która wprowadza tego typu produkt. Jedną z nich jest amerykańska firma Anki, która na początku sierpnia zaprezentowała robota Vectora. Jego twórcy zakładają, że właściciele będą go traktować jak domowe zwierzę lub wykorzystają do gier czy zadawania mu pytań. Największą różnicą między Aibo i Vectorem jest cena - amerykański pupil kosztuje 250 dolarów. The Verge dodaje również, że Vector nie posiada takiego samego zaplecza w zakresie sztucznej inteligencji jak produkt Sony, przez co przypomina bardziej inteligentny głośnik.

Spośród wszystkich firm próbujących stworzyć elektronicznego zwierzaka z osobowością największy sukces odniosła do tej pory amerykańska firma Anki - donosi The Verge. Sprzedał on łącznie 1,5 mln robotów, z których kilkaset tysięcy to Cozmo, który wielkością przypomina świnkę morską.

Sony w Japonii sprzedało w przybliżeniu 11 tys. sztuk Aibo.