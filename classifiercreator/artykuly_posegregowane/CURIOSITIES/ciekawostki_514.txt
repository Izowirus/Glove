Kielce, 24.12.2013. Prezenty pod choinką, 24 bm. (mw/awol) PAP/Michał Walczak PArchiwum AP © 2017 / Michał Walczak
                                        

            Aż 70 proc. zapytanych Polaków uważa, że idealny prezent świąteczny powinien przede wszystkim spełniać marzenia. Najwięcej problemów przysparza nam zakup upominków dla rodziców oraz swej „drugiej połówki”.
      
            Wśród wymarzonych podarunków ankietowani wskazują najczęściej karty podarunkowe, elektronikę, kosmetyki i perfumy. Z kolei na liście nietrafionych prezentów można znaleźć skarpety, świąteczne swetry i... przeterminowane produkty spożywcze.

Ale zacznijmy od porządku. Jak wykazuje badanie przeprowadzone przez firmę Wyjątkowy Prezent, na upominki zamierzamy przeznaczyć 50-100 zł (38 proc. badanych) albo więcej: 100-200 zł (33 proc. badanych). Na droższe prezenty świąteczne, powyżej 500 zł pozwoli sobie ok. 4 proc. badanych. 12 proc. wyda mniej - do 50 zł.

Przyjrzyjmy się, co zamierzamy kupić w prezencie świątecznym? Najchętniej kupowane są elektronika, moda i książki (każda z tych kategorii to 26 proc. deklaracji zakupowych). Równie chętnie kupujemy karty podarunkowe i vouchery. Czy to oznacza, że wolimy zrzucić trud wybierania prezentu na obdarowanego? A może po prostu nie chcemy dawać nietrafionego prezentu? Karty podarunkowe lub vouchery wybrało 30 proc. ankietowanych.

Nie chcemy dostawać swetrów, skarpet i krawatów

Nikt z nas nie chciałby, by nasz prezent był tym nietrafionym. A co znajduje się na liście niechcianych prezentów? Świąteczny sweter, krawat, skarpety i bielizna. W dalszej kolejności: porcelanowa figurka, perfumy o nietrafionym zapachu i zdublowana książka. Jedyna rada, nie kupujcie swetra z reniferem ani perfum, jeśli nie mamy pewności, że zapach jest tym wymarzonym. A skarpety i bieliznę kupujmy raczej bez okazji...

Ciekawe jest też miejsce kupowania świątecznych prezentów. Najchętniej po świąteczne zakupy idziemy do galerii handlowej (75 proc.), kupujemy w sklepach on-line (42 proc.) oraz na aukcjach internetowych (18 proc.). Sklepy poza galeriami to miejsce zaledwie 15 proc. naszych prezentowych zakupów.

A jakie prezenty sprawiają nam największą trudność? Największy problem mamy z kupieniem prezentu dla ukochanego/ukochanej oraz rodziców (31 proc.). Najmniej problemów sprawiają nam prezenty dla przyjaciół (7 proc.) i dzieci (11 proc.).

Pozostaje jeszcze ostatnie, najważniejsze pytanie: jaki prezent sprawia największą radość? Wcale nie ten praktyczny, przydatny i funkcjonalny. Idealny prezent spełnia marzenia i sprawia radość. Ot, po prostu. Czy już wiecie, co kupić pod choinkę?