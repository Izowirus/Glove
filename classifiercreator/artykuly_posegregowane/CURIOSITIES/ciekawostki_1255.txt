To obecnie jedna z najpopularniejszych światowych wokalistek. Prawdziwa ikona w stylu popkultury lat 50. i 60. Lana del Rey, gwiazda Orange Warsaw Festival, zaśpiewa w piątek na Służewcu.
      
            Lana del Rey, której pseudonim artystyczny jest połączeniem imienia hollywoodzkiej gwiazdy Lany Turner i nazwy Forda Del Rey, na muzycznej scenie pojawiła się dekadę temu, za sprawą singla „Video Games” i towarzyszącego mu teledysku.

Jej debiutancki album „Born To Die”, rozszedł się w nakładzie 7 milionów egzemplarzy i był jedną z najważniejszych i najlepiej sprzedających się płyt tamtego roku na świecie.

Kolejny album "Ultraviolence" sprzedał się w ponad milionowym nakładzie. Według Nielsen SoundScan szacowany nakład ze sprzedaży utworów Del Rey w samych Stanach Zjednoczonych wynosi 4 miliony 500 tysięcy egzemplarzy. Lana jest drugą najczęściej odtwarzaną artystką w mediach strumieniowych Spotify w Stanach Zjednoczonych i trzecią najpopularniejszą artystką w tym serwisie na świecie.

W Polsce niezwykłą popularnością cieszył się melancholijny singiel „Summertime Sadness”. W muzyce Lany najważniejszy jest klimat, przywodzący na myśl muzykę i filmy lat 50., 60., stare Hollywood, elegancję i glamour.

Lana Del Rey rzadko występuje w Europie. Jej warszawski koncert jest jak na razie jednym z dwóch potwierdzonych występów w tym roku.

Gwiazda Orange Warsaw Festival 2016 na Torze Wyścigów Konnych Służewiec zaśpiewa w piątek.