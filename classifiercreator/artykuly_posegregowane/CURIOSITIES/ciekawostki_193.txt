Polska Nowa Wieś (woj. opolskie), 21.07.2018. Inauguracja projektu "Historia kołem się toczy" pod patronatem Inicjatywy Nasza Niepodległa, 21 bm. podczas 14 Zlotu Master Truck Show 2018 w Polskiej Nowej Wsi. Program zakłada prezentację na plandekach ciężarówek podróżujących po Polsce i Europie najważniejszych wydarzeń ze stulecia niepodległości Polski. (cat)  PAP/Krzysztof Świderski
                                        

            Przygotowany z okazji 100-lecia odzyskania przez Polskę niepodległości projekt "Historia kołem się toczy" zainaugurowano w sobotę na międzynarodowym zlocie ciężarówek Master Truck Show w Polskiej Nowej Wsi pod Opolem. Na drogach Europy pojawią się ciężarówki opatrzone okolicznościowymi ilustracjami.
      
            Jak powiedział PAP jeden z organizatorów projektu Rafał Bojanowski, akcja jest częścią Inicjatywy Nasza Niepodległa, której celem jest propagowanie w Polsce i Europie wydarzeń i osób mających związek z budową społeczeństwa obywatelskiego w ciągu ostatniego stulecia. W ramach projektu na kilkunastu naczepach i zestawach kołowych pojawią się ilustracje m.in. Józefa Piłsudskiego, świętego Jana Pawła II, rotmistrza Witolda Pileckiego czy Jerzego Owsiaka.

"Mamy już trzy gotowe projekty, które prezentujemy dzisiaj na zlocie. Jest to Józef Piłsudski z hasłem +nasza niepodległa+, nawiązujący do wyborów z 4 czerwca 1989 Tadeusz Mazowiecki i Władysław Bartoszewski z mottem +mądrość jest w nas+ oraz święty Jan Paweł II - +wolność jest w nas+. W sumie będzie to szesnaście projektów, które w sposób niekonwencjonalny, ale z pewnością widoczny, przypomną Polakom i Europejczykom, jakie są fundamenty naszej niepodległości" - wyjaśnił Bojanowski.

Według Bojanowskiego chęć udziału w programie zgłosiło już kilku spedytorów, którzy chcą udostępnić swoje pojazdy artystom.

Inicjatywa „Nasza Niepodległa” to przedsięwzięcie grupy organizacji pozarządowych, powołane na rzecz wspólnego podejmowania i promowania działań na rzecz uczczenia setnej rocznicy odzyskania przez Polskę niepodległości. Jak podkreślają organizatorzy projektu, jest to przestrzeń wymiany idei, wizji i doświadczeń między różnymi środowiskami, w ramach której mają być promowane wielkie i małe wydarzenia lokalne.

INN tworzą: Akademia Rozwoju Filantropii w Polsce, Centrum Edukacji Obywatelskiej, Fundacja Rozwoju Demokracji Lokalnej, Fundacja Rozwoju Społeczeństwa Informacyjnego, Klub Inteligencji Katolickiej Warszawa, Międzynarodowy Instytut Społeczeństwa Obywatelskiego, Nidzicka Fundacja Rozwoju „Nida”, Ośrodek Karta, Ogólnopolska Federacja Organizacji Pozarządowych, Polska Fundacja Dzieci i Młodzieży, Program Rozwoju Bibliotek, Polskie Towarzystwo Turystyczno-Krajoznawcze, Rota, Pracownia Badań i Inspiracji Społecznych „Stocznia”, Szkoła Liderów oraz Fundacja „Szkoła z Klasą”.