Kilkadziesiąt prototypowych jednostek pływających, napędzanych pracą ludzkich mięśni, uczestniczy w międzynarodowych regatach rozgrywanych od czwartku na jeziorze Jeziorak w Iławie. W skład załóg wchodzą studenci uczelni technicznych z niemal całej Europy.
      
            W zawodach International Waterbike Regatta rywalizuje 39 jednostek, zaprojektowanych przez studentów europejskich uczelni. W wielu prototypach zastosowano nowatorskie rozwiązania konstrukcyjne i technologiczne. Do Iławy przyjechało łącznie 310 studentów i ich naukowych opiekunów, z czego 260 to osoby z zagranicy.

Wszystkie startujące w regatach jednostki wodne są napędzane pracą ludzkich mięśni. W czwartek rozgrywane były pierwsze wyścigi kwalifikacyjne, finały zaplanowano na sobotę.

Poszczególne konkurencje pomyślano tak, by sprawdzić na wodzie możliwości pływających konstrukcji, ich szybkość, zwrotność czy stateczność. Załogi muszą wykazać się w sprincie, slalomie, na długim 10-km dystansie czy przy próbie przyspieszenia. Zaplanowano też "sekretną misję", czyli wyścig, którego zasady pozostaną do ostatniej chwili tajemnicą.

Zawody International Waterbike Regatta odbywają się od 37 lat, co roku w innym europejskim mieście. W Polsce są rozgrywane po raz czwarty. Głównym organizatorem regat na najdłuższym polskim jeziorze - Jezioraku jest Wydział Oceanotechniki i Okrętownictwa Politechniki Gdańskiej, a bazą - port śródlądowy w Iławie.