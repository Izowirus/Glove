Dream Angels Fantasy - tak nazwano wart... milion dolarów biustonosz, który będzie ozdobą pokazu Victoria's Secret. Biustonosz został wykonany przez atelier Swarovski i jest w 100 procentach pokryty słynnymi kryształami marki i topazami.
      
            Wykonanie tej bieliźnianej biżuterii zajęło ponad 930 godzin, a efekty będzie można podziwiać w trakcie show, które odbędzie się 8 listopada w Nowym Jorku. Podczas tegorocznego pokazu zaszczytu zaprezentowania Fantasy Bra dostąpi Elsa Hosk.

W poprzednich latach "Fantasy Bra" prezentowały m.in. Tyra Banks, Gisele Bundchen, Heidi Klum, Miranda Kerr, Adriana Lima i Claudia Schiffer. To właśnie Bundchen miała okazję prezentować najdroższy biustonosz w historii pokazów. Red Hot Fantasy powstał na potrzeby pokazu w 2000 roku, a jego wartość szacowano na... 15 mln dolarów.

W ciągu kilkunastu lat pokazy tej popularnej bieliźnianej marki stały się największym tego typu przedsięwzięciem w świecie mody. Są oglądane przez miliony widzów na całym świecie. W pokazach biorą udział najbardziej znane modelki na świecie.

Pierwszy pokaz odbył się w 1995 r. Został zauważony przez prasę światową i okrzyknięto go "bieliźniarskim wydarzeniem stulecia". Historyczny pokaz odbył się natomiast w 1999 r. Był transmitowany na żywo przez telewizję i pokazywany na ekranie na Times Square. Obejrzało go 1,5 mln ludzi. W kolejnych latach pokaz bił rekordy popularności i w 2001 r. obejrzało go 12,4 mln ludzi, a w 2002 r. 10,5 mln.