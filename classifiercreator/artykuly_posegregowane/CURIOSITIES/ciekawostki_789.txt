Majdan (woj. podkarpackie), 06.02.2016. Ciągnięty przez parowóz Kp-4 skład Bieszczadzkiej Kolejki Leśnej na stacji w Majdanie, 6 bm. Podczas tegorocznych zimowych ferii szkolnych kolejka kursuje w każdą sobotę na trasie z Majdanu do położonej przy polsko-słowackiej granicy Balnicy i z powrotem. Bieszczadzka kolejka wąskotorowa powstała 1898 r. Przez wiele lat służyła przede wszystkim do transportu drewna. W 1994 roku ze względów ekonomicznych została wyłączona z eksploatacji i obecnie jest atrakcją turystyczną. (dd/awol) PAP/Darek Delmanowicz PAP © 2017 / Darek Delmanowicz
                                        

            Podczas wakacji Bieszczadzka Kolejka Leśna (BKL) będzie kursować co najmniej pięć razy dziennie. "Będzie dwa razy więcej kursów niż przed rokiem, bo rośnie popularność kolejki" – powiedział PAP prezes fundacji zarządzającej kolejką Mariusz Wermiński.
      
            "Od początku tego roku bieszczadzka wąskotorówka przewiozła już ponad 20 tys. pasażerów. Natomiast w ubiegłym roku było prawie 130 tys. osób; najwięcej w jej dziejach. Wpływy ze sprzedaży biletów są podstawowym źródłem utrzymania kolejki" – zauważył w czwartek Wermiński.

BKL jeździ z Majdanu k. Cisnej do Przysłupia i z Majdanu do Balnicy. Pierwsza trasa liczy 12 km, a druga 9 km. Kolejka w maju i czerwcu oraz we wrześniu i październiku wozi turystów tylko w weekendy; w wakacje codziennie. W zimie kursuje na zamówienia.

"Od początku lipca przez całe wakacje będziemy jeździć co najmniej pięć razy dziennie. Pierwszy skład z Majdanu wyrusza o godz. 9.30, a ostatni o 15.30. Możliwe są dodatkowe kursy organizowane na każdorazowe zamówienie" – dodał Wermiński.

Szczególną popularnością wśród podróżnych cieszy się skład, który ciągnie parowóz Kp-4; kilka lata temu po kilkudziesięciu latach przerwy wrócił na trasę kolejki. Kp-4 może rozwijać prędkość do 35 km/godz. Na trasie kolejki leśnej obowiązuje jednak ograniczenie do 15 km/godz. Parowóz ma skrzynię węglową o pojemności dwóch ton. W tym roku można nim podróżować w każdy wtorek i piątek; z Majdanu skład ciągnięty przez parowóz odjeżdża o godz. 10.00.

"Parowóz Kp-4 starsze pokolenie nazywa +bieszczadzką ciuchcią+. Do końca lat 70. poprzedniego wieku kolejarze przewieźli nimi ponad jeden milion metrów sześciennych drewna" - przypomniał prezes.

Tabor BKL oprócz parowozu Kp-4 stanowią jeszcze cztery lokomotywa spalinowe Lyd2. Do przewozu turystów przygotowanych jest 27 wagonów osobowych, w tym 19 odkrytych.