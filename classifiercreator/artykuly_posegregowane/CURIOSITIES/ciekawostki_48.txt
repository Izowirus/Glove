60 nowych domków dla wolno żyjących kotów stanie w Szczecinie. O tym, gdzie zostaną ustawione, zdecydują społeczni karmiciele zwierząt.
      
            "Dzięki takim budkom koty, szczególnie zimą, będą mogły znaleźć dla siebie schronienie" – powiedział rzecznik prasowy miasta ds. gospodarki komunalnej i ochrony środowiska Andrzej Kus.

Domki trafiły najpierw do schroniska dla zwierząt przy aleji Wojska Polskiego. Osoby dokarmiające koty mogą się po nie zgłaszać do pracowników schroniska. Potrzebny będzie im specjalny dokument - Karta Szczecińskiego Społecznego Opiekuna Kotów Wolno Żyjących, a także pisemna zgoda od zarządcy terenu na ustawienie domków.

"W naszym mieście mamy obecnie 365 zarejestrowanych społecznych opiekunów kotów wolno żyjących. Takim opiekunem może zostać każda pełnoletnia osoba" – powiedział Kus. Dodał, że aby się zarejestrować, trzeba złożyć do Wydziału Gospodarki Komunalnej i Ochrony Środowiska wniosek o wpis do rejestru społecznych opiekunów kotów wolno żyjących na terenie Szczecina, razem z aktualnym zdjęciem.

Zarejestrowani opiekunowie pracują nieodpłatnie; zobowiązują się do utrzymywania czystości w miejscu dokarmiania i do brania udziału w ograniczaniu populacji kotów. Muszą też organizować kotom schronienie i współpracować z zarządcą terenu.

Opiekun może natomiast liczyć na darmową pomoc weterynaryjną w gabinetach, z którymi miasto ma podpisaną umowę o współpracy. Wykonują one też bezpłatnie zabiegi sterylizacji i kastracji kotów wolno żyjących.

Jesienią i zimą opiekunowie bezpłatnie otrzymują też karmę dla kotów.