Powstały z ok. 14 tys. zdjęć selfie wizerunek Matki Bożej Częstochowskiej został już umieszczony na jasnogórskich murach – poinformował paulin o. Tomasz Tlałka. Obraz ma wymiary 5,6 m na 4,2 m. W internecie mozaika zostanie opublikowana w sobotę rano.
      
            Tego też dnia na Jasnej Górze odbędą się główne uroczystości jubileuszu 300-lecia koronacji Cudownego Obrazu Matki Bożej Częstochowskiej.

"Selfie dla Maryi" – bo tak nazywa się ta wspomniana akcja - to jeden z elementów całorocznej inicjatywy ojców paulinów – gospodarzy częstochowskiego sanktuarium – pod hasłem "Żywa korona Maryi". W jej ramach wierni nadsyłają zdjęcia z dołączonymi do nich duchowymi darami dla Matki Bożej, jakimiś konkretnymi postanowieniami.

Samych selfie drogą elektroniczną nadesłano ok. 14 tys. Były zdjęcia wiernych niemal w każdym wieku; indywidualne, ale i grupowe, np. całych rodzin. Do akcji dołączyli także biskupi, m.in. prymas Polski i nuncjusz apostolski.

Z zebranych zdjęć powstała następnie mozaika z wizerunkiem Matki Bożej Częstochowskiej, która została właśnie umieszczona na jasnogórskich murach – na murach bastionu Potockich, od strony błoni jasnogórskich. Jak podał o. Tlałka, wymiary tej mozaiki to 5,65 m wysokości i 4,2 m szerokości.

W internecie obraz zostanie opublikowany w sobotę o godz. 7 na stronie www.koronymaryi.pl. "Wtedy każdy, kto podał swój adres mailowy za pomocą specjalnego programu będzie mógł odnaleźć swoje zdjęcie w obliczu Maryi" – podkreślił paulin.

Z kolei przeor Jasnej Góry o. Marian Waligóra podkreślił podczas środowej konferencji, że udział wiernych w inicjatywie "Selfie dla Maryi" jest "namacalnym dowodem" na ich identyfikowanie się z wiarą. "To jest też pewien element naszej pobożności, absolutnie nowoczesny, ale jak wiemy, w +Selfie dla Maryi+ chodzi też o to, żeby za każdą przesłaną fotografią czy elektronicznym zdjęciem, było konkretne postanowienie, konkretny dar duchowy. Tak, że te dziesiątki tysięcy zdjęć, które są wkomponowane w ten wizerunek Matki Bożej, w tę mozaikę, one niosą też za sobą dziesiątki tysięcy postanowień, konkretnych darów duchowych" - mówił przeor, cytowany przez jasnogórskie biuro prasowe.

Dotąd w ramach "Żywej korony Maryi" - wg danych ojców paulinów - nadesłano ponad 20 tys. papierowych zdjęć z dołączonymi duchowymi darami. Z kolei za pomocą aplikacji "Diament z korony" duchowych darów złożono już 30 tys.

Główne uroczystości jubileuszowe odbędą się na Jasnej Górze w sobotę. Kulminacyjnym punktem będzie przedpołudniowa msza św. z udziałem władz kościelnych i państwowych. Przewodniczyć jej będzie nuncjusz apostolski w Polsce abp Salvatore Pennacchio, a homilię wygłosi prymas abp Wojciech Polak. 


Agnieszka Kliks-Pudlik