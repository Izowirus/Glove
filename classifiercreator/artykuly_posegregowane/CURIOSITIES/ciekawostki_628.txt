Gdynia, 12.09.2017. Aktor Krzysztof Kowalski (C) podczas przedpremierowej próby medialnej musicalu "Wiedźmin" w reżyserii Wojciecha Kościelniaka na podstawie powieści Andrzeja Sapkowskiego, 12 bm. w Teatrze Muzycznym w Gdyni. (aw/nlat) Archiwum fot. PAP/Adam Warżawa
                                        

            Najpierw była powieść, później film i gra komputerowa. Teraz "Wiedźmina" możemy zobaczyć również w wersji musicalowej. Geralt z Rivii wymachuje swoim mieczem na deskach Teatru Muzycznego w Gdyni.
      
            "To było chyba największe i najtrudniejsze realizacyjnie przedsięwzięcie, w jakim brałem udział jako reżyser i scenarzysta" - mówi PAP Life twórca spektaklu Wojciech Kościelniak. Wcześniej w Teatrze Muzycznym w Gdyni wystawił musical "Zły" na podstawie powieści kryminalnej Leopolda Tyrmanda, a także m.in. "Lalkę" i "Chłopów".

"W spektaklu bierze udział około 100 osób. Przygotowania trwały od dwóch lat. Udało mi się zaprosić do współpracy wybitnych twórców. Wiele ekip realizacyjnych miesiącami przygotowywało efekty swoich prac, aby w ostatnim miesiącu połączyć wszystko w jedną całość. Widownia Teatru Muzycznego w Gdyni, która liczy prawie 1100 miejsc ma swoje wymagania i wszyscy mieliśmy świadomość, że sprostać im nie będzie łatwo" - stwierdza Kościelniak.

Głównym bohaterem prozy Sapkowskiego i spektaklu jest białowłosy Geralt z Rivii - wiedźmin o wielkiej mocy, który za pomocą magii i nadludzkich umiejętności broni ludzi przed smokami i potworami, nie stroniąc przy tym od zapłaty.

W rolę Geralta wcieli się dwóch aktorów - Krzysztof Kowalski oraz Modest Ruciński. Nie będzie to jedyna postać odtwarzana przez dwóch, a nawet więcej aktorów. Choćby w rolę barda Jaskra wcielać się będą Jakub Badurka i Paweł Czajka, a w roli Ciri wystąpią: Maria Błaszkiewicz, Pola Król i Julia Totoszko.

Wyzwaniem dla Kościelniaka było połączenie w jeden organizm wielu różnych narracji scenicznych - a było tego sporo: choreografia, sztuki walki, akrobacje, aktorstwo, śpiew, muzyka, plastyka kostiumów, efekty specjalne, technika teatralna, ruchoma scenografia, animacje itd.

"Pomimo znacznych możliwości zastosowania projekcji, zależało mi, aby - na przykład - potwory były przedstawiane przez aktorów, a nie animacje czy wielkogabarytowe lalki. Szukałem ciekawych pomysłów, pozwalających nie tyle pokazać potwory, co o nich opowiedzieć. Ruchem, jego dynamiką, plastyką itp. To samo dotyczyło walk i pojedynków" - mówi Kościelniak.

Scenariusz powstał na podstawie pięciu opowiadań Andrzej Sapkowskiego, "Miecz przeznaczenia", "Kwestia ceny", "Ostatnie życzenie", "Coś więcej" i "Okruch lodu". Połączenie ich w logiczną całość było dla Kościelniaka największym wyzwaniem. "Proza ta jest skonstruowana na zasadzie labiryntu, po którym błądząc czytelnik samodzielnie buduje postaci, relacje i wątki. Dzięki opowieści o Ciri - od jej narodzin, poprzez opowieść o przeznaczeniu, które łączy ją z Geraltem, starałem się zbudować spójną fabułę nie naruszając pierwotnej konstrukcji autora" - opowiada Kościelniak.

Muzykę do musicalu skomponował Piotr Dziubek, a teksty piosenek przygotował Rafał Dziwisz.