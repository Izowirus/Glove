Kraków, 13.08.2014. XII Festiwal Pierogów rozpoczął się, 13 bm. w Krakowie. Na Małym Rynku swoje autorskie dania przedstawia 14 krakowskich restauracji. Przygotowane przez nie pierogi podczas festiwalowych konkursów będzie oceniać zarówno publiczność, jak i jury zawodowe. (sr/mgut)
PAP/Stanisław Rozpędzik Archiwum PAP © 2016 / Stanisław Rozpędzik
                                        

            Mimo dostępności wielu kuchni świata, Polacy, zamawiając jedzenie z dostawą, coraz chętniej wybierają rodzime smaki. "Chcemy też dbać o nasze zdrowie, co również możliwe jest w ten wygodny sposób" - mówi PAP Life Lech Kaniuk o utrzymującym się trendzie fit.
      
            Z raportu "Talerz Polaka 2015" przeprowadzonego przez PizzaPortal.pl wynika, że choć najczęściej zamawianymi daniami "na telefon" są potrawy włoskie (54 proc.), Polacy coraz chętniej decydują się na kuchnię domową (26 proc.), co - jak przyznaje w rozmowie z PAP Life założyciel serwisu Lech Kaniuk - jest zaskakujące, ale stanowi silny trend. "Mimo, że dostępne mamy kuchnie świata, to jednak wybieramy smaki, które kojarzymy. Jesteśmy zachowawczy" - mówi PAP Life Kaniuk.

Co więcej, jako dodatek na drugie danie Polacy najczęściej zamawiają ziemniaki (65 proc. zamówień), nieco mniej stanowią frytki (35 proc.), ryż woli tylko 4 proc. Kaniuk dodaje, że powoli widać - w szczególności po sushi - że zaczynają pojawiać się kompozycje mieszane. "To znowu jest nawiązanie do smaku, który znamy albo kojarzymy, ale rzeczywiście zaczynamy bawić się smakami" - zauważa Kaniuk.

Silnie utrzymującym się kierunkiem jest trend fit. "To pokazuje, że chcemy dbać o nasze zdrowie, co również możliwe jest w wygodny sposób zamawiając jedzenie z dostawą" - tłumaczy PAP Life Kaniuk i dodaje, że przejawia się to nie tylko w tym, że zamawiamy więcej sałatek czy zdrowszych dań, które nie są takie tłuste czy które nie mają zbyt dużo sera, bo w ofercie są też np. pizze na spodzie z mąki pełnoziarnistej. Więcej chętnych na lżejsze dania stanowią kobiety (67 proc. zamówień, mężczyźni 33 proc.)

Najwięcej zamówień składanych jest w weekendy i inne dni wolne od pracy. Jedzenie przez internet zamawiamy średnio dwa razy w miesiącu. "Są i tacy, którzy zamawiają nawet więcej niż siedem razy w tygodniu, co oznacza, że zamawiają np. i lunch, i obiad" - wyjaśnia PAP Life Kaniuk.

Nie zawsze też korzystamy z oferty tej samej restauracji. Jeśli zmieniamy lokal, do którego dzwonimy, to zazwyczaj dlatego, że jesteśmy zwiedzeni jakością jedzenia. "Powodem niekiedy jest też obsługa restauracji" - mówi Kaniuk i dodaje, że czasami nie tylko serwis, ale też chęć spróbowania czegoś innego jest powodem zmian.

Raport "Talerz Polaka 2015" dotyczy wszystkich zamówień złożonych w okresie od 1 stycznia do 31 grudnia 2015 roku, w ponad 3000 restauracji w Polsce, dostępnych na portalu PizzaPortal.pl.