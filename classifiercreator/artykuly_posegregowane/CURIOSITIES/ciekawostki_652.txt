Koncertem jubileuszu 50-lecia pracy scenicznej Maryli Rodowicz w  Opolu rozpoczął się 54. Krajowy Festiwal Polskiej Piosenki. Wydarzeniu towarzyszy szereg imprez organizowanych poza amfiteatrem.
      
            W tym roku organizatorem festiwalu jest wyłącznie TVP. Miasto Opole, które jest właścicielem marki, udostępniło telewizji amfiteatr i logo imprezy. Nie zapomniano jednak o tych, którzy z różnych powodów nie oglądają koncertów z widowni. Wszystkie imprezy okołofestiwalowe na opolskim rynku są bezpłatne.

Przed rozpoczęciem koncertu w rynku uroczyście odsłonięto gwiazdy z nazwiskami Jana Pietrzaka i Ani Wyszkoni. Na ustawionym przed ratuszem telebimie można było obejrzeć dokument w reżyserii Tomasza Knittela "Dobry wieczór, Opole" opowiadający historię opolskiego festiwalu. W tym samym miejscu piątkowe koncerty Maryli Rodowicz i jej gości oraz Debiuty oglądało kilkadziesiąt osób. Muzyki z opolskiego amfiteatru słuchano także w działających na rynku ogródkach piwnych.



Muzeum Piosenki Polskiej zaprasza do "Kawiarenki z gwiazdami", gdzie będzie można spotkać się z artystami występującymi na opolskiej scenie. Pojawi się m.in. Izabela Trojanowska, Feel, Doda, Anna Wyszkoni i Kasia Cerekwicka.

Na sobotę zaplanowano odsłonięcie gwiazdy z nazwiskiem autora wielu przebojów Marka Dutkiewicza. Uroczystości towarzyszyć będzie Akademicki Chór Politechniki Opolskiej.