Włoscy salezjanie wystawili na sprzedaż dom w alpejskiej osadzie Les Combes w Dolinie Aosty, w którym 10 razy letni urlop spędzał papież Jan Paweł II- podały media. W tym samym miejscu dwukrotnie na wakacjach był też Benedykt XVI.
      
            Polski papież przyjeżdżał na wypoczynek do małej miejscowości przy granicy włosko - francuskiej, u podnóża Mont Blanc począwszy od 1989 roku. Bywał tam regularnie co kilka lat. Ostatni raz był na urlopie w tym typowym górskim domu z kamieni i drewna w lipcu 2004 roku.

Dwa razy wakacje spędził tam następnie Benedykt XVI.

Dom ten nosi imię Jana Pawła II, a został zapomniany mimo swej ogromnej wartości historycznej i symbolicznej - zauważa prasa. Ujawnia, że wyposażenie pozostało tam nietknięte. W środku stoi biurko, przy którym Jan Paweł II pracował podczas swych letnich pobytów.

Papież Franciszek, od swego wyboru w 2013 roku, nigdy nie był na urlopie; ani w górach wzorem swych poprzedników, ani w letniej rezydencji w Castel Gandolfo.

W Les Combes znajduje się muzeum upamiętniające kolejne papieskie wakacje w tej osadzie.

Według włoskich mediów salezjanie postanowili sprzedać wszystkie swe domy w Dolinie Aosty, włącznie z pamiętnym miejscem wakacji papieży z powodu kłopotów z zarządzaniem tymi nieruchomościami.