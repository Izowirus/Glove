Kapituła plebiscytu Słowo Roku 2018 ogłosiła wynik tegorocznej edycji. Słowem Roku została "konstytucja", wybrana zarówno przez Kapitułę językoznawców, jak i w głosowaniu internautów.
      
            Według Kapituły językoznawców drugie miejsce przyznano słowu "szumidło" - rzeczownikowi nowemu, rzadkiemu i związanemu z konkretnym kontekstem politycznym, a trzecie - rzeczownikowi smog.

W głosowaniu internautów wygrywa "konstytucja", na drugim miejscu jest rzeczownik "dane", a na trzecim "niepodległość".

Kapituła językoznawców wskazała też inne, często pojawiające się słowa ubiegłego roku, a były to: niepodległość, klimat, dzban, ruch miejski, protest i siatkówka.

W skład kapituły plebiscytu wchodzą profesorowie: Jerzy Bartmiński (UMCS Lublin), Jerzy Bralczyk (UW), Katarzyna Kłosińska(UW), Ewa Kołodziejek (Uniwersytet Szczeciński, Marek Łaziński (UW), Andrzej Markowski (UW), Jan Miodek (UWr), Renata Przybylska (UJ) oraz Halina Zgółkowa (UAM, Poznań).

"Konstytucja w tym roku była niewątpliwym kandydatem i zwycięzcą, i nie można mieć było żadnych wątpliwości" - mówił prof. Jerzy Bralczyk. "Bardzo często w plebiscytach wygrywają słowa oznaczające zagrożenia, np. zagrożenie globalnym ociepleniem, pojawił się np. smog. Trudo powiedzieć, do jakiego stopnia to, czego się obawiamy, jest determinantą takich wyborów. Akurat konstytucja, tak się składa, i ja się z tego cieszę, jest deklaracją i słowem pozytywnym. Dobrze jest, kiedy na czoło wybijają się słowa takie, o których możemy myśleć z pewną identyfikacją" - wyjaśniał Bralczyk.

Profesor zatrzymał się także nad słowem "szumidło", które w głosowaniu Kapituły było na 2. miejscu. "+Szumidło+ jest rodzajem zabawy. To jest słowo dobrze skonstruowane, od strony słowotwórczej, przyrostek +dło+ jest bardzo produktywny, mamy słowa jak mydło, kropiło, nosidło i powidło. W połączeniu z tym szumieniem, ma w sobie coś zabawnego. To miało charakter trochę żartu" - wyjaśnia Bralczyk.

Na słowo "konstytucja" internauci oddali 69,02 proc. głosów. Wyraz "dane" zyskał 5,71 proc. głosów, a "niepodległość" - 4,26 proc. Głosowanie internautów trwało od 26 października do 31 grudnia 2018 r. Jak co roku, internauci mogli wybierać spośród listy zaproponowanej przez organizatorów plebiscytu lub zgłaszać własne propozycje.