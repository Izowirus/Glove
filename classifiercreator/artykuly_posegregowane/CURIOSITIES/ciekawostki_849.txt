epa05854316 Two women take a selfie during the Saint Patrick's Day Parade in Dublin, Ireland, 17 March 2017. St. Patrick's Day is marked annually on 17 March to commemorate Saint Patrick, a patron saint of Ireland.  EPA/AIDAN CRAWLEY 
Dostawca: PAP/EPA. Archiwum PAP/EPA © 2017 / AIDAN CRAWLEY
                                        

            Międzypaństwowy mecz pań w rugby, wystawy, prelekcje, warsztaty kulinarne, konkursy i koncerty to tylko niektóre z atrakcji zaplanowanych podczas Festiwalu Polsko-Irlandzkiego w Rudzie Śląskiej.  Kulturę i tradycje Zielonej Wyspy będzie można poznawać od 20 do 27 maja.
      
            „Jesteśmy zaskoczeni ilością organizacji, osób oraz instytucji, które zdecydowały się wspólnie z nami ten festiwal zorganizować. Pozostaje mieć jedynie nadzieję, że nasz wspólny trud zostanie doceniony przez mieszkańców miasta, którzy licznie przybędą na festiwalowe wydarzenia” - powiedział pomysłodawca imprezy Wojciech Kostka z Polsko-Irlandzkiego Stowarzyszenia Edukacyjnego.

„Dzięki zaangażowaniu tak wielu nie tylko miejskich podmiotów będziemy mogli bliżej poznać kulturę i zwyczaje tego pięknego, zielonego kraju. Rudzianie, nie ruszając się z miasta, będą mieli okazję doświadczyć kawałka Irlandii od strony kulturalnej, historycznej i kulinarnej” - zaznaczyła prezydent Rudy Śląskiej Grażyna Dziedzic.

Festiwal zainauguruje 20 maja mecz rugby. Rudzkie Diablice zmierzą się z drużyną Amazonek z irlandzkiego Arklow. „Będzie to pierwszy w Polsce oficjalny mecz rugby 15-osobowego kobiet. Wyjątkowości nadaje mu też fakt, że rudzianki zagrają z drużyną z Irlandii, gdzie ta dyscyplina sportu jest tak popularna” - powiedział prezes Klubu Sportowego Rugby Ruda Śląska.

Jak zapowiadają organizatorzy, nie lada gratką dla kibiców będzie możliwość wzięcia udziału we wspólnej rozgrzewce razem z zawodniczkami, zaraz po oficjalnym otwarciu Festiwalu. Obok zawodniczek z Irlandii Rudę Śląską odwiedzi też przewodniczący Rady Miasta z Arklow – Pat Kennedy z żoną. Na meczu obecny też będzie konsul Irlandii oraz przedstawiciele polskiego MSZ.

Po pierwszym, sportowym dniu festiwalu, kolejny będzie miał już inny charakter - kulinarny. Spotkają się w nim smakosze kuchni śląskiej i irlandzkiej. Wraz ze świeżo wypieczonym chlebem będzie można degustować sery. Kulinarną stronę festiwalu będą odkrywać też uczniowie technikum gastronomicznego, którzy wezmą udział w warsztatach pieczenia scones - popularnych w Irlandii bułeczek, które podaje się z masłem lub dżemem.

Podczas festiwalu nie zabraknie też wystaw i prelekcji. Na 22 maja zaplanowano otwarcie wystawy „Powstanie Wielkanocne” oraz prezentację dokumentu fabularnego dotyczącego tego wydarzenia. Wystawę udostępniła Fundacji Kultury Irlandzkiej z Poznania. Składa się ona z 14 plansz, na których przedstawiono unikatowe archiwalne zdjęcia ze zbiorów Archiwum Wojskowego w Dublinie oraz archiwum wydawnictwa Mercier Press.

Zwieńczeniem tygodniowego spotkania z kulturą i tradycjami Irlandii będzie impreza w ogrodach Miejskiego Centrum Kultury. Będą odbywać się tam będą warsztaty kulinarne, ceramiczne oraz gry i zabawy dla dzieci. Gwiazdą wieczoru będzie zespół Carrantuohill. Wcześniej wystąpi irlandzki gitarzysta Barry Jay Hughes.

Patronami festiwalu są Ambasada RP w Dublinie oraz Ambasada Irlandii w Polsce, zaś wśród partnerów wydarzenia znalazło się wiele organizacji i instytucji z obu krajów. Szczegóły dotyczące Festiwalu znajdują się na profilu FB Polska Eire Festival Ruda Śląska oraz na stronie internetowej www.polskaeire.rudaslaska.pl.