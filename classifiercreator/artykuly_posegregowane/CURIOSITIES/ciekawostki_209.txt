Szczecin,11.04.2014 Czekolada produkowana w Przedsiębiorstwo Przemysłu Cukierniczego "Gryf". 
PAP/Marcin Bielecki Archiwum PAP © 2018 / Marcin Bielecki
                                        

            Michel Moran, Bartek Jędrzejak czy Kasia Burzyńska-Sychowicz przyznają, że ją uwielbiają. Czekoladę - bo o niej mowa - do robienia... pierogów wykorzystuje Katarzyna Bosacka, a Krzysztof Ilnicki łączy ją z... burakiem. W sobotę przypada Światowy Dzień Czekolady.
      
            Jedną z ulubionych słodkości z dzieciństwa, aż do dziś, Michela Morana jest mus czekoladowy. "Obojętne, z jakiej czekolady - mlecznej, gorzkiej czy białej. Najważniejsze, żeby to była czekolada (śmiech). Lubię wszystko, co słodkie" - mówił PAP Life znany szef kuchni.

Bartek Jędrzejak też jest wielbicielem czekolady. "Myślę, że nie ma osoby, która nie lubi czekolady - ewentualnie są osoby, które ograniczają jej jedzenie choćby ze względu na modę na odchudzanie. Natomiast nawet najlepsi specjaliści mówią, że czekolada to coś, co jeść powinniśmy i co powinno być w naszej diecie, choćby dlatego, że dzięki niej nasz organizm wytwarza endorfiny, czyli hormony szczęścia" - zauważył prezenter.

Katarzyna Burzyńska-Sychowicz też nie kryje swojej słabości do słodyczy, których - jak sama przyznała w jednym z wywiadów dla PAP Life - jada olbrzymie ilości. "Przepadam za czekoladą pod każdą postacią. Bez tego nie potrafię żyć" - mówiła.

Krzysztof Ilnicki z czekolady potrafi wyczarować nawet warzywne desery. "Jeżeli sięgam po warzywo, to takie, które idealnie współgra i nie dominuje ciastka. I tak wśród klasyków to będzie np. burak i gorzka czekolada. To połączenie, gdzie burak swoją kwaskowatością podkręca smak czekolady, ale nie zabiera przestrzeni dla innych smaków" - przekonuje mistrz cukiernictwa.

Z kolei jedną z propozycji Katarzyny Bosackiej są czekoladowe pierogi z jabłkiem i serem. "Podane na deser z pewnością zaskoczą gości, ale też wzbudzą zachwyt. Kwaśne jabłka połączone z serem, doprawione cynamonem i białą czekoladą - pycha!" - przekonuje autorka książki "Bosacka po polsku. Nowoczesne przepisy kuchni polskiej".