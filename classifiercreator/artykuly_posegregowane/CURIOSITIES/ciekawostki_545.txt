Kraków, 25.11.2017. Świąteczna iluminacja, 25 bm. 40 tysięcy lampek zaświeciło się na największej choince w Krakowie, ustawionej w Rynku Głównym. Na Rynku ruszyły także targi bożonarodzeniowe. (mr) PAP/Jacek Bednarczyk PAP © 2017 / Jacek Bednarczyk
                                        

            Do klimatu belle epoque nawiązuje tegoroczna bożonarodzeniowa iluminacja Krakowa, która po zmroku rozświetla już Rynek Główny i ulice centrum miasta. Na honorowym miejscu stanęła ogromna, 18-metrowa jodła świecąca 40 tysiącami lampek.
      
            Finezyjne ozdoby zawieszone na ulicach nad głowami spacerujących, utrzymane są w stylu vintage i kolorach miasta: białym i błękitnym. Przykują uwagę płynnymi, falistymi liniami i charakterystycznymi dla secesji motywami kwiatowymi. W części z nich są zamocowane podświetlane ryciny, przedstawiające Kraków na przełomie wieków, w innych pojawią się elementy inspirowane płatkami śniegu.

Rozświetliły one ulice odchodzące od Rynku Głównego: Bracką, Grodzką, Floriańską, Sienną, Szewską oraz Sławkowską. Sam Rynek ozdabiają wiszące dekoracje, bogato ozdobione srebrnymi, granatowymi i turkusowymi bombkami. W honorowym punkcie placu stanęła 18-metrowa jodła, rozświetlona 40 tysiącami lampek i ozdobiona setką baniek i gwiazdek, a do tego kokardami, cukierkami i girlandami. Kolory przewodnie przybrania świątecznego drzewa to srebrny, biały i granatowy.

Na rondzie Matecznego świątecznego charakteru nadają lampom długie świetliste żyrandole, a na Małym Rynku oraz ulicy Siennej pojawiły się subtelne ozdoby z motywami roślinnymi.

Dopełnienie zimowej odsłony Krakowa stanowi sześć świetlnych rzeźb Lajkonika, które rozbłyskują tysiącami granatowych świateł. Można je można spotkać w różnych punktach miasta. Pojawią się m.in. na placu Niepodległości, na placu Centralnym, na ulicy św. Idziego przed drogą na Wawel, na skwerze przy ulicy gen. Fieldorfa-Nila oraz przed Bramą Floriańską przy Barbakanie. Nowoczesna forma Lajkonika nawiązuje do nowej identyfikacji wizualnej miasta.