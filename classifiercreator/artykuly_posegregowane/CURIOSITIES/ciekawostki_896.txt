Słynące z piernika i Kopernika miasto Toruń zaprasza do rozsmakowania się w innych lokalnych specjałach. W konkursie kulinarnym podczas Toruńskiego Festiwalu Smaków rywalizować będą m.in. sok z buraka, olej z nasion wiesiołka czy ser podpuszczkowy z czarnuszką.
      
            "Toruński Festiwal Smaków stanowi doskonałą okazję do prezentacji oferty przez producentów tradycyjnej i ekologicznej żywności takich, jak np. ekologiczne pieczywo, wędliny, sery, nalewki, miody, wina, przetwory i potrawy regionalne" - przekonuje PAP Life Marta Lenkiewicz, komisarz ds. targów.

"W tym roku imprezy organizowane w ramach Toruńskiego Festiwalu Smaków będą dotyczyć kuchni swojskiej i obcej. W programie, jak co roku, odbędą się m.in. obiad prezydencko-rektorski, konkurs gastronomiczny dla restauracji oraz pokazy kulinarne i degustacje przyciągające zawsze licznych smakoszy i kulinarnych wystawców" - dodaje.

W konkursach udział wezmą też takie produkty, jak np. sok z buraka, miód lipowy, kiszona kapusta czerwona oraz sok z kiszonych buraków z Doliny Baryczy, olej z nasion wiesiołka, ocet z płatków róży damasceńskiej, polędwica w rozmarynie, nalewka agrestowo-porzeczkowa czy ser podpuszczkowy z czarnuszką.

Podczas targów odbędzie się też 6. edycja konkursu kulinarnego o Chochlę Prezydenta Miasta Torunia, w którym wystartuje sześć drużyn reprezentujących toruńskie restauracje. "Szefowie kuchni z regionu będą interpretować potrawy z historycznych książek - +Toruńskiej+ z 1885 r. i +Grudziądzkiej+ z 1915 r. W konkursie jest też miejsce na dowolną interpretację tematyki potraw swojskich i obcych" - opowiada PAP Life Lenkiewicz.

Festiwal jest częścią Targów Turystycznych Wypoczynek, które odbywają się 1 i 2 kwietnia w Centrum Targowym Park w Toruniu. "Na tych targach zaprezentują się miasta i regiony turystyczne, uzdrowiska, hotele, pensjonaty, gospodarstwa agroturystyczne i organizatorzy aktywnego wypoczynku. Nie zabraknie atrakcji na stoiskach, bogatej oferty i świetnej atmosfery" - przekonuje PAP Life Lenkiewicz.

Podczas targów nie zabraknie atrakcji dla osób o różnych zainteresowaniach. I tak np. dla pasjonatów historii region Kociewie przedstawi zamki pokrzyżackie w Gniewie, Nowem i Świeciu. Miłośnicy przyrody poznają bliżej Bory Tucholskie i Dolinę Wisły, a pasjonaci szybszego bicia serca dowiedzą się więcej o szlakach kajakowych Wdy i Wierzycy oraz Kociewskich Trasach Rowerowych. Gmina Walim oprowadzi po średniowiecznym zamku Grodno, powiat świecki zaprezentuje m.in. Park Krajobrazowy i wytwórców produktów regionalnych. Poznamy walory turystyczne powiatu konińskiego, Jantarowego Wybrzeża w Stegnie, zabytki Zamościa oraz piękne zakątki Roztocza. Dowiemy się też ciekawostek związanych z piwem i browarem Lecha w Poznaniu.

Wstęp na targi jest wolny.