PAP © 2016 / Jakub Kaczmarczyk
      
            
        

        
        PAP © 2016 / Jakub Kaczmarczyk
      
            
        

        
        PAP © 2016 / Jakub Kaczmarczyk
      
            
        

        
        PAP © 2016 / Jakub Kaczmarczyk
      
            
        

        
        PAP © 2016 / Jakub Kaczmarczyk
      
            
        

        
        PAP © 2016 / Jakub Kaczmarczyk
      
          
  


  
            Ponad 70 tys. szczoteczek i past do zębów trafi do Afryki; transport  o łącznej wadze sześciu ton z pomocą humanitarną do Kamerunu i Republiki Środkowej Afryki wyruszy we wtorek z Poznania, z siedziby fundacji „Redemptoris Missio”.
      
            Jak przekazała PAP Prezes Zarządu Fundacja Pomocy Humanitarnej „Redemptoris Missio” Justyna Janiec-Palczewska, transport przyborów toaletowych i środków czystości ma dotrzeć do Kamerunu w połowie grudnia.

"Dary z Poznania pojadą najpierw do Wrocławia, tam zostaną zapakowane do kontenera, przy współpracy z Fundacją +Serce dla Afryki+ wyruszą do Gdyni i drogą morską do portu Duala w Kamerunie. Na miejscu dary przejadą przez cały Kamerun aż do Republiki Środkowej Afryki, a misjonarze rozdysponują pomoc między prowadzone przez siebie placówki" – powiedziała.

Przybory toaletowe i środki czystości zbierano przez dwa miesiące w ramach akcji „Kup Pan szczotkę!”. Łącznie, udało się ich zebrać ponad 70 tys. – w tym ponad 47 tys. szczoteczek i 24 tys. past do zębów.

Jak mówiła Janiec-Palczewska, inspiracją do przeprowadzania akcji były relacje z podróży do Kamerunu stomatologa Krzysztofa Gniazdowskiego, wolontariusza fundacji. W Kamerunie od kilku lat przy misji w Abong-Mbang prowadzony jest polski gabinet stomatologiczny.

 "Dzięki pierwszej edycji akcji misjonarze rozpoczęli naukę mycia zębów dla uczniów prowadzonych przez siebie szkół i przedszkoli. Drugą edycję akcji zorganizowaliśmy na prośbę samych misjonarzy. Zebrane w zeszłym roku szczoteczki już się zużyły, a w niektórych szkołach dzieci zabrały je ze sobą do domu jako nagrodę na koniec roku” – powiedziała Janiec-Palczewska.

Dodała także, że "Mieszkańcy tej części Kamerunu, w której działa polski gabinet, najczęściej myją zęby za pomocą patyczków, ale jak twierdzą stomatolodzy, nie jest to dobra metoda profilaktyki próchnicy (...) a nasz dentysta w Abong-Mbang jest jedynym stomatologiem w promieniu 200 km”.

Fundacja Pomocy Humanitarnej "Redemptoris Missio" powstała w 1992 roku w Poznaniu z inicjatywy środowiska naukowego Akademii Medycznej im. Karola Marcinkowskiego w Poznaniu. Organizuje wyjazdy lekarzy, pielęgniarek i studentów medycyny do szpitali i przychodni w krajach misyjnych.

Wśród akcji prowadzonych od lat przez fundację jest m.in. zbiórka materiałów opatrunkowych dla misyjnych przychodni, a także zbiórka puszek aluminiowych, z której dochód jest przeznaczony na dożywianie dzieci w Afryce. Pod koniec października fundacja w ramach transportu pomocy humanitarnej wysłała blisko tonę czapek dla małych Afgańczyków.