Rusinowa Polana, Tatry, 17.04.2016. Turyści na Rusinowej Polanie, 17 bm. Piękna, słoneczna pogoda zachęca do wycieczek w Tatry. (gm/dw) PAP/Grzegorz Momot Archiwum PAP © 2016 / Grzegorz Momot
                                        

            W każdy wakacyjny wtorek miłośnicy tatrzańskiej przyrody mogą skorzystać z darmowej wycieczki w najwyższe polskie góry z przewodnikiem tatrzańskim. Tatrzański Park Narodowy (TPN) swoją ofertę kieruje szczególnie do rodzin z dziećmi.
      
            "Nie są to przejścia typowo turystyczne, a raczej spacery połączone z edukacją przyrodniczą. Proponowane trasy nie są trudne. Zostały dobrane tak, aby mogły pokonać je dzieci. Uczestnicy muszą być jednak świadomi zagrożeń wynikających z przebywania w górach. Na kamienistych szlakach trzeba zachować szczególną ostrożność. W Tatrach jest też możliwość spotkania z dzikimi zwierzętami na przykład żmiją czy niedźwiedziem" - powiedziała PAP Ewa Holek-Krzysztof z TPN.

Przyrodnicy z TPN przygotowali trzy trasy wycieczek, które będą cyklicznie powtarzane. Trasy zostały tak dobrane, aby uczestnicy wycieczek mogli dowiedzieć się o budowie Tatr, historii miejsc w związanych np. z wydobywaniem rudy żelaza i innych ciekawostkach przyrodniczych. Przewodnicy w interesujący sposób opowiedzą o roślinach i zwierzętach żyjących w Tatrach.

Pierwszą wycieczkę zaplanowano do Doliny Kościeliskiej. Trasa ta wiedzie przez Wyżnią Kirę Miętusią, polanę Stare Kościeliska, Lodowe Źródło, Bramę Kraszewskiego, Polanę Pisaną do Bramy Raptawickiej. Tutaj część trasy zabezpieczona jest łańcuchami.

Początek każdej wyprawy zaplanowano na godzinę 8.00 a czas przejścia każdej z tras to pięć godzin. Uczestnicy wycieczek muszą mieć odpowiedni górskie obuwie i ubranie przeciwdeszczowe.

Kolejna trasa wiedzie do Doliny Olczyskiej. Uczestnicy będą mieli okazję zwiedzić tatrzańskie Lapidarium, czyli miniaturę Tatr zbudowaną z naturalnych skał oraz Ośrodek Czynnej Ochrony Płazów i Gadów. Ta malownicza trasa wiedzie przez szczyt Nosala i kończy się zwiedzaniem zespołu dworsko-parkowego w Kuźnicach.

Trzecia proponowana wycieczka wiedzie na Polanę Kondratową. Trasa wiedzie niebieskim szlakiem tak zwaną Drogą św. brata Alberta na Kalatówki i jest połączona ze zwiedzaniem pustelni tego zakonnika. Wyprawa kończy się w rejonie schroniska PTTK na Hali Kondratowej.

Pierwsza wycieczka zaplanowana jest na 5 lipca i kolejne w każdy wakacyjny wtorek do 30 sierpnia.

Tatry rocznie odwiedza około 3 mln turystów. Turyści mogą wędrować po 275 km znakowanych szlakach o różnych stopniach trudności, od bardzo łatwych po bardzo trudne i wyposażone w urządzenia asekuracyjne.