Płock, 31.05.2017. Tapir czaprakowy w płockim zoo, 31 bm. Niespełna roczny samiec tapira czaprakowego, nazywanego też malajskim, trafił z zoo w Amsterdamie do ogrodu zoologicznego w Płocku. To pierwszy w Polsce przedstawiciel tego gatunku, który na wolności zagrożony jest wyginięciem. (mr)  PAP/Marcin Bednarski
                                        

            Niespełna roczny samiec tapira czaprakowego, nazywanego też malajskim, trafił z zoo w Amsterdamie (Holandia) do ogrodu zoologicznego w Płocku (Mazowieckie). To pierwszy w Polsce przedstawiciel tego gatunku, który na wolności zagrożony jest wyginięciem.
      
            Keenam, bo takie nosi imię tapir czaprakowy, który zamieszkał w płockim zoo, pierwszy raz pojawił się we wtorek na specjalnie przygotowanym dla niego wybiegu.

„W ramach programu ochrony tapira czaprakowego otrzymaliśmy z ogrodu w Amsterdamie samca, który urodził się we wrześniu 2016 r. To pierwsze zwierzę tego gatunku, które można zobaczyć w ogrodach zoologicznych w Polsce” – powiedział PAP dyrektor płockiego zoo Krzysztof Kelman.

„Liczymy, że w przyszłości przybędzie do nas samica tapira czaprakowego i uda nam się stworzyć hodowlę tego zagrożonego wyginięciem gatunku” - zaznaczył.

Tapir czaprakowy w warunkach naturalnych zamieszkuje wilgotne lasy tropikalne Azji Południowo-Wschodniej, w tym Półwysep Malajski i Sumatrę. Żyje ok. 30 lat. Osiąga długość ciała od 150 do 250 cm, przy wysokości od 90 do 120 cm i wadze od 250 do ponad 300 kg. Samice tego gatunku są większe niż samce.

Tapir czaprakowy żywi się owocami, liśćmi drzew i krzewów, a także roślinnością wodną. Zwierzęta te żerują o zmierzchu i nocą. Doskonale pływają i nurkują. Są z reguły samotnikami. Młode usamodzielniają się w drugim roku życia.

Nazwa czaprakowy pochodzi od białego koloru sierści tapira w środkowej części tułowia, przypominającej czaprak, czyli podkładkę stosowaną pod siodło w jeździe konnej. Zwierzęta tego gatunku noszą także przydomek malajski z uwagi na miejsce występowania.

Jak podkreśliła Magdalena Kowalkowska z płockiego zoo, tapir czaprakowy „w środowisku naturalnym jest gatunkiem silnie zagrożonym wyginięciem z powodu wycinania lasów tropikalnych”. „Zwierzę jest chronione na wszystkich terenach występowania” - dodała.

Miejski Ogród Zoologiczny w Płocku powstał w 1951 r. Obecnie ma powierzchnię ok. 15 ha. Mieszka tam ponad 7,5 tys. zwierząt z przeszło 580 gatunków. Od 2002 r. płockie zoo należy m.in. do Światowej Organizacji Ogrodów Zoologicznych.