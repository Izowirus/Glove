Wszelkiego rodzaju postanowienia, także te noworoczne, warto robić, bo to nas inspiruje do rozwoju, ale ważne, by były one realistyczne – mówi psycholog Andrzej Kuśmierczyk. Warto przeprowadzać rewizję swojego życia w zasadzie każdego dnia i każdego dnia na nowo postanawiać zmianę - dodaje.
      
            Nowy Rok to także czas wszelkiego rodzaju postanowień – wiele osób obiecuje sobie np., że rzuci palenie, schudnie, zacznie dbać o siebie. Najczęściej jednak trudniej jest z realizacją noworocznych postanowień i często się nie spełniają – mówili PAP łodzianie spotkani na głównym deptaku miasta – ulicy Piotrkowskiej.

Jak podkreśla psycholog Andrzej Kuśmierczyk, wszelkiego rodzaju postanowienia warto robić, bo to nas inspiruje do rozwoju, tworzy nam motywacje do tego, żeby zmieniać coś w swoim życiu na lepsze.

„Ale noworoczne postanowienia mają trochę innych charakter. Może ze względu na ten czas, kiedy to się dzieje, te postanowienia na ogół są nierealistyczne, powiedziałbym wręcz heroiczne. Człowiek mówi: +wlezę na szczyt+, zamiast postanowić sobie, że zrobi jeden krok w kierunku góry” - zaznaczył.



Jego zdaniem jeżeli człowiek postanowi sobie, że zrobi jeden krok w kierunku celu, to być może to się uda. Jeżeli jednak postanowi, że dramatycznie zmieni swoje życie, to najczęściej się to nie uda. „To oczekiwanie cudu zamienia się w poczucie winy, że się takie postanowienie uczyniło, a nie spełniło. I jest to pułapka” - ocenił.

Jak przyznał, nie wiadomo dlaczego ludzie dokonują postanowień na koniec roku. „Przełom roku to przecież data umowna. Warto przeprowadzać rewizję swojego życia w zasadzie każdego dnia i każdego dnia na nowo postanawiać zmianę” - dodał psycholog.

Zawsze – jak podkreślił - jest przed nami tylko jeden krok, nie można zrobić ich naraz więcej. „Nie postanawiajmy dramatycznych zmian w swoim życiu, bo to się nie uda” - zakończył.