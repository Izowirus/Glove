Regularna medytacja i aerobik przyczyniają się do zniwelowania objawów depresji o 40 proc. - wykazały badania opublikowane w piśmie "Translational Psychiatry".
      
            W ośmiotygodniowym programie przygotowanym przez naukowców z Uniwersytetu Rutgersa w stanie New Jersey (USA) uczestniczyły 22 osoby cierpiące na depresję oraz 30 zdrowych psychicznie osób. Po zakończeniu programu pierwsza grupa przyznała, że objawy depresji zmniejszyły się, a druga, że mniej czasu niż wcześniej spędzała na rozpamiętywaniu negatywnych wydarzeń.

Sesje odbywały się dwa razy w tygodniu i rozpoczynały się 30-minutową medytacją z elementami treningu uważności, a kolejne 30 minut przeznaczano na aerobik.

W badaniach wzięły udział także wcześniej bezdomne młode matki przebywające w ośrodku leczenia uzależnień. Kobiety miały silne objawy depresji oraz objawy lękowe. Również w ich przypadku medytacja i ćwiczenia przyniosły pozytywne rezultaty.



Autor badań dr Brandon Alderman zauważa, że zarówno medytacja, jak i aerobik mają działanie terapeutyczne, jednak po raz pierwszy zbadano ich skuteczność w połączeniu.

Wcześniejsze badania na modelu zwierzęcym wykazały, że ćwiczenia aerobowe stymulują proces powstawania nowych komórek nerwowych w hipokampie, tj. strukturze mózgu odpowiedzialnej za pamięć i uczenie się. Dzięki treningowi uważności i ćwiczeniom fizycznym uczestnicy nabierają nowych umiejętności przetwarzania informacji i radzenia sobie z przytłaczającymi myślami - komentują naukowcy.