Cenę 40 tys. zł osiągnął "papieski" rower szosowy Colnago na aukcji krakowskiej Caritas. Na 33 tys. zł wylicytowano kopię ręcznie haftowanej stuły papieskiej, a na 28 tys. zł – papieskie buty. Pamiątki po ŚDM można było kupić do 15 sierpnia w ramach projektu "Misericordes" krakowskiej Caritas.
      
            Dochód z ich sprzedaży przeznaczony będzie na zakup kliniki mobilnej dla uchodźców z Syrii, przebywających w obozie w Libanie.

Jak poinformował PAP dyrektor Caritas Archidiecezji Krakowskiej ks. Bogdan Kordula, 26 września na aukcje trafią trzy samochody, którymi po Polsce podróżował papież Franciszek. Będą również licytacje kolejnych papieskich pamiątek.

Wystawiony na stronie we4charity.pl rower szosowy Colnago model CX-0 EVO, przekazany symbolicznie papieżowi Franciszkowi przez organizatorów Tour de Pologne na ręce dyrektora Caritas Archidiecezji Krakowskiej ks. Bogdana Korduli, osiągnął cenę 40 tys. zł. Rowerem tej marki poruszał się m.in. Jan Paweł II, który swój biały model otrzymał w darze od założyciela marki Ernesto Colnago.

Kopia prawie 2,5-metrowej stuły papieskiej, wyhaftowanej dla papieża przez mieszkankę gminy Wieliczka, została wylicytowana na 33 tys. zł. Na stule znajdują się insygnia papieskie i logo ŚDM oraz postać św. Kingi, patronki Wieliczki.

Kolejna aukcja dotyczyła papieskich butów (rozmiar 43), które ostatecznie osiągnęły wartość tys. 28 tys. zł. Buty zostały ofiarowane papieżowi 31 lipca podczas poświęcenia przez niego Domu Miłosierdzia dla osób starszych i niepełnosprawnych na Campus Misericordiae w Brzegach i przekazane na cele charytatywne.

Na kwotę 9 tys. zł wylicytowano koszulkę reprezentacji Polski Jakuba Błaszczykowskiego z jego nazwiskiem, numerem oraz autografem.

Za 650 zł uczestnik licytacji kupił puchar kierowcy rajdowego Krzysztofa Hołowczyca za I miejsce w klasyfikacji generalnej Rajdu Baja Poland 2011, będącego piątym etapem Rajdowych Mistrzostw Polski Samochodów Terenowych. Za 600 zł kupiono "piasek z argentyńskiej pustyni drugiego etapu Rajdu Dakar 2015 z autografem Rafała Sonika, a za 500 zł oryginalną koszulkę startową, w której Rafał Sonik jeździł podczas rajdów Pucharu Świata.

Akcja "Miłosierni" nadal jest prowadzona na stronie we4charity.pl Caritas Archidiecezji Krakowskiej. Na dwa dni przed zakończeniem wsparło ją 707 osób, wpłacając blisko 89 tys. zł, co stanowi 8 proc. planowanej do zebrania kwoty 1 mln 100 tys. zł na klinikę mobilną.

Światowe Dni Młodzieży 2016 pod hasłem "Błogosławieni miłosierni, albowiem oni miłosierdzia dostąpią" odbyły się w Krakowie i w Wieliczce w dniach od 26 do 31 lipca 2016 roku. Polska była po raz drugi gospodarzem takiego spotkania - poprzednio gościła młodych w sierpniu 1991 r. w Częstochowie.