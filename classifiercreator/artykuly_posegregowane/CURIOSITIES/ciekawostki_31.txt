Dyrektor artystyczna Givenchy, Clare Waight Keller, została uhonorowana nagrodą dla najlepszego brytyjskiego projektanta mody roku (kolekcje dla kobiet). Nagrodę wręczyła w Londynie Meghan Markle, której suknia ślubna wyszła spod ręki projektantki.
      
            "To prawdziwa przyjemność być tu, by świętować brytyjską modę" - powiedziała księżna Sussex podczas dorocznej ceremonii British Fashion Awards w obecności wielu gwiazd zgromadzonych w Royal Albert Hall.

Doceniona przez publiczność, była amerykańska aktorka, chwaliła "wizję", "kreatywność", ale także "niesamowitą życzliwość" Clare Waight Keller.

Dwie kobiety spotkały się na początku 2018 roku, zanim projektantka stworzyła suknię założoną przez Meghan na ślub z Harrym, 19 maja. Była to prosta kreacja, z dekoltem w łódkę.

Podczas The British Fashion Awards wyróżniono także Vivienne Westwood, zdobywczynię nagrody "Positive Change" za zaangażowanie w walkę ze zmianami klimatu. 77-letnia punkowa ikona brytyjskiej mody wykorzystała okazję do potępienia "zepsutego systemu finansowego", który powoduje "wszystkie nasze problemy".

Nagroda dla modelki 2018 trafiła do 17-letniej Kai Gerber, która powtarza drogę kariery swej matki, supermodelki Cindy Crawford. "To zaszczyt" - powiedziała młoda Amerykanka, powstrzymując łzy. - "Mam tylko niewielką rolę do odegrania w osiąganiu kreatywnej wizji, ale jestem bardzo wdzięczna za bycie jej częścią".

Wśród innych nagród, Gucci otrzymał nagrodę "Marka Roku", a Pierpaolo Piccioli, dyrektor artystyczny Valentino, został uznany najlepszym designerem.