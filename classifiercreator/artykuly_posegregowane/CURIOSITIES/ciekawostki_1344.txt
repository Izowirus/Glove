W opolskim zoo uroczyście otwarto w czwartek odbudowany po pożarze pawilon płazów i gadów. Poprzedni pawilon spłonął w grudniu 2012 r., nie udało się uratować większości jego mieszkańców. Nowy pawilon odbudowano za nieco ponad milion zł i zasiedlono.
      
            Dyrektor opolskiego zoo Lesław Sobieraj podkreślał podczas czwartkowej uroczystości, że dla kierowanego przez niego ogrodu otwarcie każdego nowego obiektu to duże wydarzenie, bo wzbogaca to ofertę i przekłada się na liczbę odwiedzających.

Podkreślił, że pawilon płazów pierwotnie został zrealizowany i oddany do użytku w 2010 r. Spłonął w grudniu 2012 r. Przyczyną pożaru, w którym zoo straciło też sporą kolekcję płazów, było zwarcie instalacji elektrycznej. „Po odbudowie obiektu poszerzyliśmy jego formułę i oprócz płazów będziemy w nim pokazywać również gady” – mówił Sobieraj. Zaznaczył również, że w pawilonie prezentowanych jest obecnie ponad 50 gatunków płazów i gadów, znacznie więcej niż przed pożarem, gdy opolskie zoo miało ok. 30 gatunków płazów.

Asystent w opolskim zoo Piotr Domaszewski powiedział PAP, że nowi mieszkańcy pawilonu to w większości zwierzęta, które ogród dostał z innych placówek. „Sukcesywnie pozyskiwaliśmy kolejne gatunki, małe ich grupy” – opowiadał Domaszewski i przyznał, że jest zaskoczony tym, że w dość krótkim czasie udało się zgromadzić tak dużą ich liczbę.

Pytany o wyjątkowo rzadkie i cenne okazy wymienił np. traszki cesarskie, zagrosańskie czy irańskie, które – jak powiedział - są „krytycznie zagrożone”.

Sobieraj opowiadał, że otwarty w czwartek pawilon składa się z dwóch części – zimnej, dla zwierząt ze strefy klimatycznej umiarkowanej i ciepłej, tropikalnej, gdzie prezentowane są okazy australijskie, afrykańskie i południowoamerykańskie. W części zimnej jest 9 terrariów, a w ciepłej 18.