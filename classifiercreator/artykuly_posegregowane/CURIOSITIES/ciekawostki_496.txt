Stolica Portugalii uchodzi za najlepsze miasto do robienia świątecznych zakupów w Europie. Handlową zaletą Lizbony przed nadejściem Bożego Narodzenia jest m.in. zapach pieczonych kasztanów na ulicach.
      
            W rankingu brytyjskiego dziennika "The Guardian" Lizbona wyprzedziła francuski Lille, belgijski Gent oraz niemieckie Monachium. Jury konkursu wyróżniło portugalską stolicę za kilka "wyjątkowych cech".

Zdaniem ekspertów oceniających europejskie miasta Lizbonę należy wyróżnić z uwagi na niepowtarzalną atmosferę w okresie robienia zakupów na święta. Buduje ją m.in. ogromna choinka na Praca do Comercio, zapach pieczonych kasztanów na ulicach miasta, a także koncerty, które odbywają się wewnątrz stołecznych kościołów.

Wśród sugerowanych sklepów, w których warto zrobić zakupy w Lizbonie są m.in. placówki handlowe oferujące obuwie, skórzane rękawiczki wykonane ręcznie, a także kosmetyki i puszki rybne.

Wśród proponowanych przez "The Guardian" produktów spożywczych, które warto kupić w Lizbonie, są m.in. suszony dorsz, zwany bacalhau, a także bolo-rei, czyli Ciasto Króla. Oba dania są typowe dla świąt Bożego Narodzenia w Portugalii.

Tymczasem tegoroczne święta mogą zapisać się w pamięci portugalskich klientów i turystów niezbyt dobrze. W ostatnich dniach przed Bożym Narodzeniem bowiem w stolicy oraz w innych miastach tego kraju planowane są strajki i pikiety.

Jak powiedziała PAP Life Celia Lopes, przewodnicząca Związku Zawodowego Pracowników Handlu, Biur i Usług Portugalii (CESP), przedświąteczny protest handlowców w tym iberyjskim kraju będzie miał charakter płacowy.

Szefowa syndykatu wyjaśniła, że kluczowym postulatem jest zrównanie w płacach osób zatrudnionych w sklepach i magazynach, podnosząc ich miesięczne wynagrodzenie do poziomu 653 euro brutto.

Z Lizbony Marcin Zatyka