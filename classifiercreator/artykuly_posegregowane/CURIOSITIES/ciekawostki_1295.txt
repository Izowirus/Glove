W Pekinie, gdzie połączenia internetowe są wciąż niestabilne, a publiczne szalety słynęły przez dziesięciolecia z brudu, powstanie 100 nowoczesnych miejskich toalet wyposażonych w darmowy internet oraz bankomaty - podała we wtorek agencja Xinhua.
      
            Dodatkowym udogodnieniem toalet mają być punkty ładowania telefonów czy tabletów, a także samochodów elektrycznych - zapowiedział Ji Yang z pekińskiej Komisji Zarządzania Miastem, zapowiadając program nazwany "Toaletową rewolucją".

Każda z nowych toalet ma kosztować 50 tys. juanów (ok. 7,6 tys. dol.).

"Toaletowa rewolucja" obejmie też istniejące szalety, gdzie zostaną zainstalowane pisuary dla chłopców oraz udogodnienia dla niepełnosprawnych.

Jak pisze AP, to już piąty w ciągu kilkudziesięciu lat miejski program usprawnienia toalet publicznych w Pekinie.