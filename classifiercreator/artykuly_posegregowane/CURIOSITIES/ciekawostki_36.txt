Słynny argentyński piłkarz Barcelony Lionel Messi za 15 milionów dolarów kupił samolot Gulfstream V, na pokładzie którego jest miejsce dla 16 osób. Maszyna będzie doskonale rozpoznawalna ze względu na zewnętrzny wygląd.
      
            Na sterze namalowana zostanie +10+, czyli numer koszulki, w której występuje zarówno w reprezentacji Argentyny, jak i w Barcelonie - poinformowała hiszpańska gazeta "As". Na każdym ze stopni prowadzącym do wejścia zostaną natomiast wypisane imiona trójki dzieci 31-letniego zawodnika: Thiago, Ciro i Mateo, żony Antonelli oraz samego piłkarza.

Samolot jest na razie przygotowywany w hangarze w Buenos Aires.

Messi, pięciokrotnie wybierany najlepszym piłkarzem globu, wicemistrz świata z 2014 roku, bardzo często podkreśla, że rodzina jest dla niego fundamentem.

Argentyńczyk z katalońskim klubem jest związany do 2021 roku. Za sezon otrzymuje 80 mln dolarów, a kolejne 30 mln przynoszą dochody z udziały w reklamach. Z Barceloną wygrał już wszystko, i to wielokrotnie: mistrzostwo Hiszpanii (dziewięć razy),Puchar Króla (6), Superpuchar Hiszpanii (8), Ligę Mistrzów (4), Superpuchar Europy (3) oraz klubowe mistrzostwo świata (3).

Gulfstream V jest uznawany za samolot dla VIP-ów, korzystają z niego także US Navy i US Army.