Warszawa, 09.09.2014. Widok na miasto z pokładu barki płynącej po Wiśle. Nz. przebudowa Bulwarów Wiślanych.
(obm/soa) PAP/Marcin Obara PAP (fot.Marcin Obara) / Marcin Obara
                                        

            Ponad 60 legend warszawskich z okresu od połowy XIX w. do współczesności, związanych z różnymi rejonami stolicy, m.in. Starym Miastem i Traktem Królewskim, znalazło się w publikacji "Legendy warszawskie. Antologia" wydanej przez Muzeum Warszawy.
      
            "Muzeum od dawna zamierzało wydać legendy warszawskie, ale myśleliśmy raczej o książce dla dzieci. Z obecną koncepcją publikacji przyszedł do nas grafik Wojciech Pawliński, który realizował dyplom na ASP właśnie na podstawie legend. I doszliśmy do wniosku, że jego pomysł warto rozbudować" - opowiadała PAP redaktorka antologii Julia Odnous z Działu Wydawnictw Muzeum Warszawy.

Przyznała, że wybór legend był trudny, ponieważ ich zbiór jest bardzo obszerny, zarówno tych już wydanych, jak i krążących w wersji ustnej. "Niektóre z nich zostały specjalnie spisane na potrzeby tej publikacji i doszliśmy do wniosku, że ta książka na pewno nie może być broszurą o kilku legendach czy podstawowych motywach warszawskich, ale musi pokazywać więcej i być wpisana w mapę Warszawy" - relacjonowała.