Kraków, 20.06.2015. Aero Team ILK AGH lot konkursowy podczas Parady Robotów 2015 w Krakowie, 20 bm. W drugim dniu imprezy odbyły się pokazy dronów i robotów oraz pokaz możliwości robotów zgłoszonych do konkursu o Nagrodę Szefa BBN. (sr/mgut) PAP/Stanisław Rozpędzik Archiwum PAP © 2016 / Stanisław Rozpędzik
                                        

            Warsztaty i trening służb reagowania kryzysowego we współpracy z dronami i robotami, to część atrakcji Parady Robotów - Droniady. Impreza startuje w najbliższy piątek na terenie Aeroklubu Krakowskiego i przy stadionie Wisły.
      
            Jak podkreślają organizatorzy Parada Robotów – Droniada, to znakomita okazja, aby sprawdzić w pozorowanych akcjach ratowniczych możliwości bezzałogowych statków powietrznych (tzw. dronów), robotów oraz systemów analizy informacji. Dodatkowo przeprowadzony zostanie konkurs dla zespołów akademickich tzw. Droniada.

Uczestnicy zaprezentują swoje koncepcje akcji poszukiwawczej zaginionych osób, z wykorzystaniem dronów i analizy informacji, które później będzie można wykorzystać w praktyce służb reagowania kryzysowego. Studenci rywalizują o Nagrodę Honorową Szefa BBN i Nagrodę Pieniężną Prezydenta Krakowa w wysokości 10 tys. złotych. Wygrają ci, który najszybciej znajdą i podadzą najdokładniej lokalizację zaginionego skoczka spadochronowego albo "babci" lub "wnuczka".

"Jesteśmy przekonani, że te wszystkie nasze działania wesprą rozwój robotyki, w tym Bezzałogowych Statków Powietrznych, ułatwią uzyskać dlań społeczną aprobatę oraz pomogą w doprecyzowaniu potrzeb informacyjnych biznesu, nauki i administracji publicznej, które można zaspokajać dzięki nowym technologiom” – mówi Sławomir Kosieliński, prezes zarządu Fundacji Instytut Mikromakro, pomysłodawca i współorganizator Parady.

Parada Robotów - Droniada, odbędzie się w Aeroklubie Krakowskim 17 i 18 czerwca. Zaś na niedzielę 19 czerwca zaplanowano wystawę i pokazy bolidów Formuły Student, robotów, dronów i systemów teleinformatycznych wokół Stadionu Wisły – Mistrzostwa Polski Bolidów.

Parada Robotów ma miejsce pod Honorowymi Patronatami Szefa Biura Bezpieczeństwa Narodowego Pawła Solocha i Prezydenta Miasta Krakowa Jacka Majchrowskiego.