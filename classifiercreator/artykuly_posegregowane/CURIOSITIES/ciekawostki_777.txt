Papież Franciszek , podobnie jak w poprzednich latach, ogranicza swoje zajęcia i obowiązki w czasie dwóch wakacyjnych miesięcy. Watykan poinformował w sobotę o zawieszeniu audiencji generalnych w lipcu.
      
            W wydanym komunikacie wyjaśniono, że audiencje generalne wznowione zostaną w sierpniu, a ich miejscem będzie watykańska Aula Pawła VI.

Jedynymi publicznymi spotkaniami papieża z wiernymi będą w lipcu modlitwy Anioł Pański w niedzielne południe.

Do połowy września Franciszek nie będzie odprawiał porannych mszy w kaplicy Domu Świętej Marty, na które przybywają zaproszone grupy wiernych.

Papież, w przeciwieństwie do swych poprzedników Jana Pawła II i Benedykta XVI, nie wyjeżdża na wakacje i całe lato spędza w Watykanie. Jego odpoczynek polega jedynie na ograniczeniu obowiązków. Nie jeździ również do letniej rezydencji w Castel Gandolfo pod Rzymem. Z tego powodu została ona zamieniona na muzeum.