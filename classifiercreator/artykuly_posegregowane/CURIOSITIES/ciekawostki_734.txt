Lublin, 26.07.2017. Marcin Ex Styczyński podczas występu cyrku podwórkowego w dzielnicach Lublina, 26 bm. Artyści występują przed osiedlową publicznością zapraszając ją na nadchodzący Carnaval Sztukmistrzów, który rozpocznie się już 27 lipca w Lublinie. (wp/doro) PAP/Wojciech Pacewicz PAP © 2017 / Wojciech Pacewicz
                                        

            Występy artystów sztuki cyrkowej, klaunów, buskerów, żonglerów, magików, akrobatów i linoskoczków z różnych krajów, oglądać można na ulicach Lublina. Od czwartku trwa tu Carnaval Sztukmistrzów, najwięcej atrakcji zaplanowano na weekend.
      
            Widowiskowy pokaz ma dać grupa Deux Ex Machina z Francji. Spektakl pt. „Galileo” rozgrywać się będzie na kulistej konstrukcji, o wysokości 30 metrów, ustawionej na Placu Zamkowym. Na niej artyści wykonywać mają akrobacje na linach i trapezach, tworzyć przestrzenne obrazy, opowiadające o tym, jak powietrzne istoty przyniosły na Ziemię ludziom wiedzę.

Na Starym Mieście prezentować się będzie hiszpański zespół El Cruce, który w spektaklu „Punto y Coma”, czyli „Kropka i Przecinek”, łączy teatr ze sztuką cyrkową. Artyści będą udawać klaunów, żonglować, chodzić na rękach. Żonglerkę pokaże brazylijski sztukmistrz Mantega Isernhagen, który używać ma takich przedmiotów jak szklanki, bryły lodu, a nawet płyny. Polak Krystian Minda zaprezentować ma ryzykowny fireshow i pokaz połykania mieczy.

Klaun Murmuyo z Chile pokaże zaangażowany społecznie spektakl o eksmisjach. Artysta wyrzucony z całym dobytkiem z własnego domu, będzie próbował na środku wyimaginowanej ruchliwej ulicy postawić nowy dom, wciągając do pomocy widzów. Inny klaun, Abraham Arzate z Meksyku, udawać będzie ambitnego sportowca usiłującego za wszelką cenę bić rekordy.

Łącznie w sobotę i niedzielę zaplanowano kilkadziesiąt spektakli i pokazów. Artyści występować będą także na Placu Litewskim, Krakowskim Przedmieściu, w wirydarzu klasztoru dominikanów, na Błoniach pod Zamkiem i placu przed Centrum Kultury.

Dodatkowo obserwować będzie można mistrzów w chodzeniu po elastycznych stalowych taśmach, które rozpięte zostały między budynkami w mieście. W weekend będzie co najmniej 15 taśm, m.in. między Wieżą Trynitarską a Archikatedrą, kamienicami w Rynku, Bramą Krakowską i Ratuszem, nad ulicami Wieniawską i Królewską. Najlepsi slacklinerzy – jak nazywa się takich śmiałków – z kraju i zagranicy będą po nich chodzić zabezpieczeni linami asekuracyjnymi.