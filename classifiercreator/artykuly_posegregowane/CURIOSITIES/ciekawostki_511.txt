4,366 mln zł uzyskano za obraz Stanisława Wyspiańskiego "Macierzyństwo" na czwartkowej aukcji Domu Aukcyjnego DESA Unicum w Warszawie. To była najlepsza nasza aukcja w historii. Nigdy dotąd nie mieliśmy takiego wyniku - powiedział PAP dyrektor DESY Unicum Jan Koszutski.
      
            "Osiągnęliśmy ponad 14 milionów złotych z aukcji sztuki dawnej. Nigdy dotąd nie mieliśmy takiego wyniku. Niesamowicie przebiegała aukcja obrazu Wyspiańskiego +Macierzyństwo+. Cena wywoławcza wynosiła 800 tys. Kwota, za jaką sprzedano to dzieło - 4, 336 mln zł sprawia, że jest to obecnie najdroższy obraz na polskim rynku sztuki" - podkreślił Koszutski.

"Został pobity rekord z czerwca tego roku, kiedy obraz Jana Matejki +Zabicie Wapowskiego+ sprzedano za niecałe 4 miliony złotych" - dodał.

Rekordowo wysokie ceny uzyskały też obrazy: "Grupa dzieci z koszykiem owoców" Tadeusza Makowskiego, który wylicytowano za 1 298 mln zł; "Kobiecy akt siedzący" Mojżesza Kislinga - 826 tys. zł. „Portret Antoniego Serafińskiego" namalowany przez Jana Matejkę kolekcjoner zakupił za 637,2 tys. zł.

"Macierzyństwo" - obraz z 1904 r. przedstawia żonę Wyspiańskiego - Teodorę Teofilę Pytko, trzymającą w ramionach jedno z trojga ich dzieci. Niełatwo określić, o które chodziło; może to być zarówno Mietek, jak i Staś. Synek z czułością wtula się w matkę, znajdując ukojenie. Teodora, widziana z profilu, przytula synka i zamyka oczy.

"Obraz ten należy do najważniejszych malarskich interpretacji dzieciństwa w sztuce europejskiej" - powiedział PAP przed aukcją Juliusz Windorbski, prezes DESY Unicum. W jego ocenie rynek sztuki w Polsce ma się bardzo dobrze. "Jest duże zainteresowanie sztuką. Oczywiście kolekcjonerzy szczególnie zwracają uwagę na prace wybitne; tu zawsze są chętni do licytacji. Można śmiało stwierdzić, że polska sztuka cieszy się coraz większym zainteresowaniem i osiąga coraz wyższe ceny".

Aukcja Sztuki Dawnej odbyła się w czwartek w nowej siedzibie Domu Aukcyjnego DESA Unicum w Warszawie.