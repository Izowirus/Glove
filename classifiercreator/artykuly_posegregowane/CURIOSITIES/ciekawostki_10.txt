PAP/Adam Warżawa
                                        

            Wciąż mający wielu fanów w Polsce Shakin Stevens wystąpi 25 lutego we wrocławskiej Hali Orbita i 26 lutego na warszawskim Torwarze. Podczas europejskiego tournee "Greatest Hits – And More” Brytyjczyk zaprezentuje piosenki z całej swojej kariery.
      
            "Przygotowując się do tej trasy przejrzałem całą moją dyskografię, przekonując się, jaką mnogość muzycznych stylów obejmuje moja solowa kariera: od country rocka po rocka klasycznego, cajun, muzykę latino, do bluesa" - pochwalił się Stevens.

"Z wielką przyjemnością powróciłem do ‘perełek’ z mojego repertuaru, tak uwielbianych przez fanów. Oczywiście zagram trochę hitów, ale też piosenki, których nie wykonywałem od wielu lat" - dodał brytyjski wokalista.

"Będą również niespodzianki: włączyłem do programu kilka dobrze znanych utworów artystów, których podziwiam, a także trochę nowych piosenek" - zapowiedział Shakin Stevens.

"Już nie mogę doczekać się powrotu na scenę!” – zapewnił fanów wokalista.

Trochę zapomniany Stevens przypomniał o sobie fanom w okresie Bożego Narodzenia. Jego świąteczny kawałek "Merry Christmas Everyone" zajął 14, miejsce w zestawieniu najczęściej granych utworów w grudniu przez polskie stacje radiowe.

Shakin’ Stevens ma na koncie miano najlepiej sprzedającego się brytyjskiego artysty dekady, 33 single na UK Chart (z czego cztery dotarły na sam szczyt zestawienia) oraz wiele bestsellerowych albumów.

Jego piosenki podbijały listy przebojów na całym świecie. Ostatni, jak dotąd, album wokalisty „Echoes of Our Times” z 2016 roku przyniósł zaskakującą mieszankę bluesa, folku i rocka z tekstami opowiadającymi historie przodków piosenkarza, a także bohaterów wojennych, powstań i strajków w kopalniach Kornwalii.