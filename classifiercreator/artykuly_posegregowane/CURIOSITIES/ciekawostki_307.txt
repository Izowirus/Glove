Majdan, 01.05.2012. Szlak  Bieszczadzkiej Kolejki Leśnej. Przez długi majowy weekend kolejka kursuje 2 razy dziennie, malowniczą trasą z Majdanu do Przysłupa i z Majdanu do Balnicy. (dd/soa) PAP/Darek Delmanowicz Archiwum PAP © 2017 / DAREK DELMANOWICZ
                                        

            Bieszczadzka Kolejka Leśna w najbliższy sobotę rozpoczyna sezon turystyczny; w maju i czerwcu ma kursować w każdy weekend. "W 2017 roku wąskotorówka przewiozła 138 tys. pasażerów" - przypomniał prezes fundacji zarządzającej kolejką Mariusz Wermiński.
      
            "Podczas majowego weekendu, czyli od 28 kwietnia do 6 maja, a potem w każdy weekend maja i czerwca kursujemy dwa razy dziennie z Majdanu do Przysłupa i z Majdanu do Balnicy. Pierwsza trasa liczy 12 kilometrów, a z Majdanu do Balnicy - 9 kilometrów" - powiedział w czwartek Wermiński.

Kolejka w maju i czerwcu oraz we wrześniu i październiku będzie jeździła tylko w soboty i niedziele, natomiast w lipcu i sierpniu codziennie. W okresie zimowym jeździ w każdą sobotę ferii szkolnych lub na zamówienie.

Wśród podróżnych, szczególnie starszego pokolenia, popularnością cieszy się skład, ciągnięty przez parowóz Kp-4. Nazywany "bieszczadzką ciuchcią" wrócił na trasę sześć lat temu po wielu latach przerwy. Drugi parowóz z tej serii można obejrzeć w skansenie zorganizowanym przez Fundację Bieszczadzkiej Kolejki Leśnej.

Kp-4 może rozwijać prędkość do 35 km/godz. Na trasie kolejki leśnej obowiązuje jednak ograniczenie do 15 km/godz. Parowóz ma skrzynię węglową o pojemności 2 ton. "Właśnie takimi parowozami w latach 1957-79 kolejarze przewieźli ponad milion metrów sześciennych drewna" - poinformował Wermiński.

Oprócz parowozu Kp-4 kolejka dysponuje także czterema lokomotywami spalinowymi Lyd2. Do przewozu turystów jest przygotowanych 21 wagonów osobowych.

Bieszczadzka kolejka wąskotorowa powstała w 1898 r. Przez wiele lat służyła do transportu drewna. Kiedy w latach 20. XX wieku przeszła pod zarząd lwowskiej dyrekcji PKP, rozpoczęła przewóz ludzi. Na początku lat 90. ubiegłego stulecia ze względów ekonomicznych wyłączono ją z eksploatacji.

W 1996 r. powstała Fundacja BKL, która postanowiła utrzymać zabytkową kolejkę w ruchu i uczynić z niej atrakcję turystyczną.