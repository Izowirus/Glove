epa06696418 (FILE) Britain's Prince William, Duke of Cambridge (L) stands next to his wife Catherine (R), Duchess of Cambridge who holds their newborn son outside the Lindo Wing at St. Mary's Hospital in Paddington, London, Britain, 23 April 2018 (resissued 27 April 2018). Kensington Palace on 27 April 2018 has announced that third child of Duke and Duchess of Cambridge will be called Prince Louis Arthur Charles of Cambridge. EPA/ANDY RAIN Dostawca: PAP/EPA. Archiwum PAP/EPA © 2018 / ANDY RAIN
                                        

            Syn księcia Williama oraz księżnej Kate, który urodził się w poniedziałek, otrzymał imiona Louis Arthur Charles i będzie przedstawiany jako książę Cambridge Louis - poinformował w piątek Pałac Kensington. Chłopiec jest piąty w kolejce do brytyjskiego tronu.
      
            Wybór pierwszego imienia prawdopodobnie ma na celu uhonorowanie lorda Louisa Mountbattena, wuja księcia Filipa, męża królowej Elżbiety II. Lord Mountbatten był m.in. admirałem brytyjskiej marynarki, dowódcą brytyjskich sił morskich i pierwszym gubernatorem generalnym niepodległych Indii.

To dzięki niemu królowa Elżbieta II poznała swojego męża podczas zorganizowanej w 1939 roku wizyty króla Jerzego VI w królewskim kolegium morskim w Dartmouth. Mountbatten jest także uważany za jednego z najważniejszych mentorów następcy tronu, księcia Karola, który określał go mianem "honorowego dziadka".

Decyzja rodziców jest jednak zaskoczeniem dla opinii publicznej, bo imienia Louis nie było wśród spodziewanych imion dla chłopca. Bukmacherzy stawiali raczej na Alberta, Alexandra, Arthura i Jamesa. Łącznie Brytyjczycy wydali ponad 100 tys. funtów na zakłady dotyczące najmłodszego członka rodziny królewskiej.

Według oficjalnego komunikatu Pałacu Buckingham chłopiec urodził się w poniedziałek o godz. 11.01 czasu lokalnego i waży 3,83 kg.

Trzecie dziecko pary książęcej jest piąte w linii sukcesji - po księciu Karolu, swoim ojcu Williamie i rodzeństwie: pięcioletnim George'u i trzyletniej Charlotte, a przed młodszym bratem Williama, Harrym.

Dzięki wprowadzonej w 2013 roku reformie córka Williama i Kate - Charlotte - zachowała swoje miejsce przed urodzonym w poniedziałek synem z racji wieku. Zgodnie z obowiązującym uprzednio prawem wszyscy chłopcy i mężczyźni mieli pierwszeństwo w sukcesji tronu przed swoimi siostrami, nawet jeśli były one od nich starsze.

Objęcie tronu przez trzecie dziecko pary z rodziny królewskiej jest niezwykle rzadkie i nie zdarzyło się jeszcze nigdy w rodzie Windsorów. Ostatni taki przypadek miał miejsce w 1830 roku, kiedy królem został 64-letni William IV, syn Jerzego III i królowej Charlotte.

Z Londynu Jakub Krupa