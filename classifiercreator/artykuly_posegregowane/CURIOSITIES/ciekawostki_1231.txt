Kąpielisko Archiwum PAP/Grzegorz Michałowski 
                                        

            Osoby planujące wypoczynek nad wodą mogą sprawdzić za pośrednictwem internetu czystość wody w polskich kąpieliskach morskich i śródlądowych; ruszył specjalny wakacyjny serwis GIS.
      
            Serwis prowadzony przez Główny Inspektorat Sanitarny zawiera informacje o wszystkich kąpieliskach wyznaczonych uchwałami rad gmin; corocznie jest ich ok. 200. Aktualizacja serwisu odbywa się na bieżąco; powstaje on w oparciu o dane z szesnastu Wojewódzkich Stacji Sanitarno-Epidemiologicznych.

Na stronie www.sk.gis.gov.pl znaleźć można, oprócz danych na temat czystości wody, także wiele innych przydatnych informacji dotyczących infrastruktury – m.in. możliwości zacumowania sprzętu wodnego, miejsca na grill, wydzielonych miejsc dla dzieci czy wprowadzania psa.

Na stronie zamieszczona jest mapa z zaznaczonymi kąpieliskami oraz ich wyszukiwarka. Po wybraniu konkretnej lokalizacji wyświetla się komunikat dotyczący trwania sezonu kąpielowego dla danego kąpieliska. W przypadku już aktywnych kąpielisk, tzn. takich, w których sezon się już rozpoczął, możliwy jest odczyt pełnej informacji. W przypadku pozostałych dostępna jest informacja dotycząca planowanego startu sezonu kąpielowego; szczegółowy raport pojawi się po jego otwarciu.

Informacje na temat wyników badań wody są na bieżąco wprowadzane w trakcie trwania sezonu kąpielowego. Pierwsza próbka pobierana jest na krótko przed rozpoczęciem sezonu. Próbki muszą być pobrane nie mniej niż czterokrotnie w sezonie funkcjonowania kąpieliska, przerwa między badaniami nie może przekraczać miesiąca.

Zgodnie z Prawem wodnym do 31 grudnia każdego roku poprzedzającego sezon kąpielowy, w którym kąpielisko ma być otwarte, jego organizator składa wniosek do właściwego terenowo wójta, burmistrza lub prezydenta miasta o wpisanie kąpieliska do wykazu. Rada gminy do 31 maja każdego roku określa wykaz kąpielisk. Sezon kąpielowy określony jest przez radę gminy w uchwale - obejmuje okres między 15 czerwca a 30 września.