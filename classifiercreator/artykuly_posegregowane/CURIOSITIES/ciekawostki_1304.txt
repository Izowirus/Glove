Zakopane, 03.04.2011. Wiosna w Tatrach. W Dolinie Chochołowskiej pojawiły się 3 bm. tłumy turystów. (gm/soa) Archiwum PAP/Grzegorz Momot
                                        

            Od 20 kwietnia za wjazd rowerem do Doliny Chochołowskiej trzeba będzie zapłacić 5 zł. Miłośnicy jednośladów ponadto już nie będą mogli wypożyczyć roweru, bo zniknie popularna wypożyczalnia u wejścia do Doliny.
      
            Dolina Chochołowska to jeden z najbardziej popularnych szlaków turystycznych w Tatrach. Z uwagi na częściowo wyasfaltowaną drogę, cieszy się szczególnym zainteresowaniem rowerzystów. Decyzję o likwidacji wypożyczalni i wprowadzeniu opłat od rowerzystów podjęła Wspólnota Leśna Ośmiu Uprawnionych Wsi w Witowie, która to jest właścicielem terenu.

Jak wyjaśnia Wspólnota, zmiany wprowadzono z uwagi na wzmożony ruch jednośladów na tej trasie i coraz większą liczbę kolizji. Ponadto nawierzchnia traktu jest w złym stanie i wymaga naprawy. Opłaty mają pomóc Wspólnocie zebrać finanse na planowany remont. W dalszych planach jest wybudowanie odrębnej ścieżki rowerowej, która ma poprawić bezpieczeństwo i komfort rowerzystów oraz turystów pieszych.

Mimo, że Dolina Chochołowska jak i przyległa Dolina Lejowa leżą w granicach Tatrzańskiego Parku Narodowego, to za obsługę ruchu turystycznego w na tych szlakach odpowiedzialna jest Wspólnota Leśna Ośmiu Uprawnionych Wsi w Witowie. Wspólnota odpowiada między innymi za punkty wejścia do obu dolin, a więc sprzedaż biletów wstępu, wydaje zgody na działanie kolejki przewożącej turystów oraz przewozy dorożkami.

Opłata od turystów pieszych pozostaje na tym samym poziomie. Osoba dorosła płaci za wstęp 5 zł, dziecko 2,5 zł. Z opłaty zwolnione są dzieci do sześciu lat.