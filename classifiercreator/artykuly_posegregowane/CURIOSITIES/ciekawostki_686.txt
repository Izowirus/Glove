Marcinkowo, 16.07.2014. Na terenie pokazowych ogrodów w Marcinkowie koło Mrągowa, urządzono pierwszą na Mazurach motylarnię. Motyle do podmrągowskiej motylarni trafiają z pobliskich łąk i ogrodów. Obok motylarni znajduje się dzika łąka, na której motyle żywią się i składają jaja. Z nich wykluwają się gąsienice, które są przenoszone do azylu. Motylarnia ma służyć edukacji ekologicznej i ochronie coraz rzadszych na Mazurach gatunków owadów. (tw/soa) PAP/Tomasz Waszczuk PAP © 2017 / Tomasz Waszczuk
                                        

            Ogród motyli, czyli skwer z kwiatami i krzewami przyciągającymi te kolorowe owady, powstał na krakowskim Zabłociu. Przedsięwzięcie zostało zrealizowane dzięki zaangażowaniu studentów Uniwersytetu Jagiellońskiego.
      
            Otwarcie "kieszonkowego parku" nastąpi 2 września. Skwer znajduje się u zbiegu ulic Dekerta, Wałowej i Kiełkowskiego - poinformowali w mediach społecznościowych realizatorzy projektu "Na rogu Dekerta" (nazwa od lokalizacji ogrodu motyli).

W ramach zagospodarowania skweru, o łącznej powierzchni 554 m kw, przewidziana jest infrastruktura, dzięki której będzie on przyjazny motylom: przyciągające je specjalne odmiany kwiatów i krzewów, a także domki dla owadów. W planach jest również zasadzenie gęstych i rzadkich traw, wśród których ulokowane będzie oświetlenie solarne imitujące świetliki. Zamontowane zostaną ławki, drewniana instalacja ze słowem "motyl" w różnych językach oraz płyty chodnikowe z grami podwórkowymi. W centrum skweru znajdzie się wiśnia ozdobna, obok której umieszczona zostanie tablica informująca o inicjatywie studentów.

To właśnie dzięki zaangażowaniu studentów Uniwersytetu Jagiellońskiego możliwe było utworzenie nowej przestrzeni zielonej. Zorganizowali oni zbiórkę na platformie crowdfundingowej i zebrali ponad 23 tys. zł na zagospodarowanie skweru. Projekt współfinansował Zarząd Zieleni Miejskiej.

Otwarcie ogrodu nieprzypadkowo zaplanowano na początek września. "Będzie to symboliczne zakończenie roku akademickiego i początek kolejnego" - powiedział dyrektor Zarządu Zieleni Miejskiej (ZZM) Piotr Kempf. Jak dodał, swoim zaangażowaniem studenci pokazali wszystkim krakowianom, jak bardzo zieleń łączy. "Liczymy, że takie działania staną się standardem w naszym mieście i skwer +Na rogu Dekerta+ będzie pierwszym takim projektem, ale jednym z wielu" - wyraził nadzieję dyrektor.

Zabłocie to nadwiślański obszar w dzielnicy Podgórze. Miasto Kraków od lat dąży do rewitalizacji tego poprzemysłowego terenu. To tu działa muzeum Fabryka Emalia Oskara Schindlera, Muzeum Sztuki Współczesnej MOCAK, a także Krakowska Akademia im. Frycza Modrzewskiego, powstają apartamentowce i modne knajpy.