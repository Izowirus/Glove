Koszykarz Marcin Gortat i lekarz ratujący uchodźców Pietro Bartolo znaleźli się wśród nowych kawalerów Orderu Uśmiechu - poinformowała w poniedziałek kapituła wyróżnienia przyznawanego dorosłym przez dzieci. Podczas jesiennego posiedzenia przyznano sześć odznaczeń.
      
            Poza Gortatem i Bartolem wyróżniono: dyrektorkę Zakładu Opiekuńczo-Leczniczego dla Dzieci w Piszkowicach siostrę Łucję (Eugenię Jakubowicz), muzyk i pedagog Elżbietę Małanicz-Onoszko, prezesa Krajowego Stowarzyszenia Sołtysów Ireneusza Niewiarowskiego i honorową prezes Polskiej Macierzy Szkolnej Aleksandrę Pohorodecką.

Pietro Bartolo to lekarz z Lampedusy, który od 26 lat kieruje jedyną na tej wyspie przychodnią. Stał się znany przede wszystkim z ratowania przybywających na wyspę uchodźców. "Słucha ich historii, często tak bolesnych, że nie potrafi powstrzymać się od łez. Twierdzi, że dorośli mogą czuć się głupcami, stojąc przed tymi dziećmi. Tymi pełnymi mądrości, doświadczonymi przez los małymi +starcami+ o poważnych, smutnych oczach, które widziały już wszystko" - opisała lekarza cytowana przez kapitułę pisarka, kawaler Orderu Uśmiechu Renata Piątkowska.

Marcina Gortata doceniono za wspieranie dzieci, organizowanie dla nich obozów sportowych, promowanie zasady fair play oraz motywowanie ich do osiągnięcia ambitnych celów. Jak przypomniała kapituła, sportowiec organizuje treningi koszykarskie dla dzieci w szkołach, pomoc biednym, wielodzietnym rodzinom, osobom chorym i niepełnosprawnym.

Siostrę Łucję wyróżniono za "szczególne podejście do najbardziej chorych dzieci, oddanie ich sprawom i potrzebom bez reszty, organizowanie dla nich lepszego, bezpiecznego świata". W zakładzie, którym kieruje, mieszkają najbardziej chore i niepełnosprawne, często porzucone przez rodziców dzieci - podkreśliła kapituła.

Elżbieta Małanicz-Onoszko to autorka i realizatorka Metody Ruchomych Kolorowych Nut. U jej podstaw leży przekonanie, że nauka zapisu nutowego i gry na fortepianie jest w zasięgu możliwości każdego, kto chce się uczyć - bez względu na wiek, rzekome predyspozycje czy inne ograniczenia. Małanicz-Onoszko całe swoje życie poświęciła pracy z dziećmi i młodzieżą doświadczonymi przez los, pomagając im przez naukę gry na pianinie odnaleźć radość w życiu - zaznaczyła kapituła.

Ireneusza Niewiarowskiego uhonorowano za organizowanie i wspieranie akcji pomocy dzieciom z trudnych środowisk.

Działającą w Wielkiej Brytanii Aleksandrę Pohorodecką uhonorowano za  "wyjątkową empatię i kompetencję w organizowaniu i niesieniu pomocy polskim dzieciom w Wielkiej Brytanii, jej konsekwencję i determinację, serdeczność i uczciwość".

Obradom Międzynarodowej Kapituły od 2007 r. przewodniczy Kanclerz Marek Michalak, Rzecznik Praw Dziecka od 2008 r. Podczas ostatniego zebrania kapituła jednogłośnie postanowiła przedłużyć jego kadencję o kolejne pięć lat.

Order Uśmiechu jest przyznawany od 1968 r. Wyróżnienia otrzymują dorośli, ale zawsze na wniosek dzieci i młodzieży do 18. roku życia. Kapituła zbiera się dwa razy do roku - wiosną i jesienią. Na każdym posiedzeniu przyznaje kilka lub kilkanaście odznaczeń. Rocznie otrzymuje kilkaset wniosków.

Order otrzymało dotychczas ponad tysiąc osób. Kawaler z legitymacją nr 1 to  prof. Wiktor Dega, światowej sławy chirurg ortopeda z Poznania, zwolennik upowszechnienia szkół integracyjnych. W czasie dekoracji był pasowany czerwoną różą i musiał z uśmiechem wypić puchar kwaśnego soku z cytryny. Ta ceremonia obowiązuje do dziś.

Do grona Kawalerów Orderu Uśmiechu należą papież Franciszek, XIV Dalajlama, królowa Szwecji Sylwia, księżna Sarah Ferguson, św. Matka Teresa z Kalkuty, ks. Jan Twardowski, Jacek Kuroń, Irena Sendlerowa, Anna Dymna, prof. Zbigniew Religa. Orderem odznaczono również św. Jana Pawła II. Papież odebrał order, choć z zasady nie przyjmował żadnych odznaczeń. Był 267. kawalerem, na wniosek niewidomych dzieci z Krakowa i Lasek. Wniosek został napisany alfabetem Braille'a.

Na poprzednim, wiosennym posiedzeniu kapituła zdecydowała o odznaczeniu m.in. o. Leona Knabita z Opactwa Benedyktynów w Tyńcu i aktorkę Ewę Gorzelak.