Amal Clooney, żona słynnego aktora George'a Clooneya, urodziła we wtorek bliźnięta - dziewczynkę i chłopca. Dzieci mają już imiona - Ella i Alexander. Są zdrowe, podobnie jak szczęśliwa mama - poinformował rzecznik państwa Clooney, Stan Rosenfield.
      
            Żartem dodał: "George jest pod wpływem środków uspokajających, powinien dojść do siebie w ciągu kilku dni".

Nie wiadomo, gdzie Ella i Alexander przyszli na świat. Reuters zwraca uwagę, że państwo Clooney spędzali ostatnio sporo czasu w Anglii, gdzie znajduje się jeden z ich kilku domów.

O ciąży 39-letniej Amal oficjalnie poinformowano na początku roku. "Jesteśmy szczęśliwi i bardzo podekscytowani - powiedział w końcu lutego 56-letni George Clooney francuskiej telewizji Canal+. - To będzie przygoda, a my wszystkie przygody w życiu witamy z otwartymi ramionami".

Aktor przyznał wtedy, że jego rówieśnicy mają już dorosłe dzieci i że przyjaciele czasem sobie z niego żartują.

Opinia publiczna do końca nie wiedziała o płci dzieci państwa Clooney. Aktor mówił w wywiadzie dla "Paris Match", że ani on, ani jego małżonka nie chcieli się tego dowiedzieć podczas ciąży. Wiadomo było tylko, że urodzą się bliźnięta.

George Clooney poślubił Amal, brytyjską prawniczkę libańskiego pochodzenia, w 2014 roku. Ella i Aleksander są dla obojga pierwszymi dziećmi.

Przed ślubem z Amal aktor miał opinię jednego z najbardziej pożądanych kawalerów na świecie. Należy do najlepiej zarabiających aktorów w USA, grał w dziesiątkach filmów, jest producentem filmowym i autorem scenariuszy, reżyserem, od lat angażuje się też w walkę z ociepleniem klimatu, zbierał pieniądze dla ofiar trzęsienia ziemi w Haiti, był wiele razy w pogrążonym w kryzysie Sudanie, gdzie protestował przeciwko łamaniu praw człowieka.

Dzieli to zaangażowanie z Amal. Ta pochodząca z Libanu prawniczka, obrończyni praw człowieka, od dawna angażuje się w pomoc dla uchodźców. Wraz z mężem działa w organizacji pomocowej International Rescue Committee. Jej rodzice wyemigrowali wraz z nią do Wielkiej Brytanii podczas libańskiej wojny domowej.

Amal Clooney zna kilka języków. Zdobyła renomę międzynarodową. Reprezentowała m.in. założyciela demaskatorskiego portalu WikiLeaks Juliana Assange'a i ukraińską polityk Julię Tymoszenko. Pracowała dla Kofiego Annana, gdy był on sekretarzem generalnym ONZ. Przed Trybunałem Sprawiedliwości Unii Europejskiej wnosiła o uznanie prześladowań Ormian w 1915 roku za ludobójstwo.