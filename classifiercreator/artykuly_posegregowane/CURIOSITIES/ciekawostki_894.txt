Majątek Ivanki Trump, córki prezydenta Trumpa i jej męża Jareda Kushnera, zatrudnionych w Białym Domu, wynosi 741 mln dolarów ( ok. 2,9 miliarda PLN ) -  poinformowały amerykańskie media w sobotę. Komentatorzy mówią o możliwym konflikcie interesów.
      
            W deklaracji majątkowej Jared Kushner podał ponadto, że dochody jego żony z jej udziałów w Trump International Hotel, od stycznia 2016 do marca 2017, wyniosły „pomiędzy 1 mln do 5 mln dolarów”.

Informacje o majątku córki i zięcia Trumpa pochodzą z ich zeznań finansowych.

36-letni Jared Kushner, od czasu kampanii wyborczej jeden z najbliższych doradców Donalda Trumpa, w ubiegły poniedziałek został mianowany szefem nowopowstałego Biura Amerykańskich Innowacji Białego Domu. Kushner, który tak jak jego teść dorobił się sporego majątku na rynku nieruchomości, bezpośrednio podlega prezydentowi Donaldowi Trumpowi.

35-letnia Ivanka Trump, poinformowała w ubiegłą środę, że została zatrudniona jako doradczyni prezydenta. Ivanka Trump wydała wtedy oświadczenie, w którym poinformowała, że z uwagi na "możliwy konflikt etyczny wynikający z podjęcia pracy w Białym Domu" zdecydowała się nie pobierać żadnego wynagrodzenia.

Amerykańskie media po opublikowaniu deklaracji majątkowych Ivanki i jej męża, zwróciły uwagę , że córka prezydenta nadal posiada udziały w hotelu Trump International położonym kilka kroków od Białego Domu.

Fakt, że Ivanka Trump czerpie zyski z udziałów w hotelu położonym w pobliżu Białego Domu, zdaniem komentatorów, rodzi podejrzenia o konflikt interesów.

Przepisy regulujące działalność rządu federalnego wymagają złożenia deklaracji o stanie majątkowym od wszystkich urzędników wysokiego i średniego szczebla w momencie podjęcia pracy. Obowiązek ten obejmuje także osoby, które - jak córka prezydenta - nie pobierają wynagrodzenia.

Z Waszyngtonu Tadeusz Zachurski