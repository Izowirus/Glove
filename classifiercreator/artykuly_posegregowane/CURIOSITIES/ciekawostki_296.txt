Prezydent Andrzej Duda wziął w środę udział w "Biało-Czerwonej Sztafecie RMF FM". W ramach akcji flaga narodowa przemierza Polskę z południa na północ. Ok. godz.18 ma dotrzeć do Gdyni.
      
            Biało-czerwona sztafeta wyruszyła w środę rankiem z Zakopanego. Wczesnym popołudniem młodzi siatkarze z PZPS na dziedzińcu Pałacu Prezydenckiego przekazali flagę narodową Andrzejowi Dudzie. Po wspólnym pamiątkowym zdjęciu prezydent wspólnie z młodzieżą przebiegł Krakowskim Przedmieściem pod Kolumnę Zygmunta.

Tam biało-czerwoną flagę przejęli od prezydenta politycy: Michał Dworczyk (PiS), Joanna Kluzik-Rostkowska (PO), Marek Sowa (Nowoczesna), Agnieszka Ścigaj (Kukiz'15) i Władysław Kosiniak-Kamysz (PSL). Ok. 18 biało-czerwona sztafeta ma dotrzeć do Gdyni.

Finał sztafety zaplanowano w Gdyni na pokładzie ORP Błyskawica. Flaga musi być podniesiona na maszt najpóźniej do 20.18. O tej godzinie zachodzi Słońce w Gdyni a zgodnie z ceremoniałem morskim, po zachodzie nie można podnosić flagi na okręcie.

Ostatni etap z placu przy Teatrze Muzycznym do Skweru Kościuszki, gdzie przy nabrzeżu cumuje "Błyskawica" poprowadzi były piłkarz ręczny, Artur Siudmiak wraz z podopiecznymi swojej Fundacji Akademia Sportu.

Dalej flagę w imieniu weteranów odbierze starszy bosman Tomasz Spych, ratownik medyczny i weteran misji w Afganistanie w 2015 roku oraz Aneta Kurowska, wdowa po pierwszym żołnierzu zabitym w Afganistanie. Wniosą flagę na pokład i przekażą ją sygnalistom, którzy podniosą na najwyższy z masztów ORP Błyskawica. Towarzyszyć będzie im hymn państwowy odegrany przez Orkiestrę Reprezentacyjną Marynarki Wojennej.

W 2017 r. RMF FM zorganizował pierwszą biało-czerwoną sztafetę przemierzając Polskę z północy na południe – z Helu na Giewont. W tym roku sztafeta biegnie w odwrotnym kierunku. Zaczęła się pod Tatrami, a zakończy na Bałtyku, na pokładzie ORP Błyskawica. W sztafecie biegną m.in. gwiazdy muzyki i sportu oraz politycy. Latem flagę słuchaczy RMF FM weźmie ze sobą na szczyt K2 polski skialpinista, Andrzej Bargiel.

Dzień Flagi RP ustanowiono w 2004 roku. Historycznie polskie barwy narodowe wywodzą się z barw herbu Królestwa Polskiego i herbu Wielkiego Księstwa Litewskiego. W symbolice polskiej flagi biel pochodzi od bieli orła, będącego godłem Polski i bieli Pogoni - rycerza galopującego na koniu - godła Litwy. Oba godła znajdują się na czerwonych tłach tarcz herbowych. Na naszej fladze biel znalazła się u góry, ponieważ w polskiej heraldyce ważniejszy jest kolor godła niż tła.