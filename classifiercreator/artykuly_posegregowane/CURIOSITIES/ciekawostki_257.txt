Jedną z największych ciekawostek na wystawie poświęconej Napoleonowi, prezentowanej w Pałacu Kultury i Nauki w Warszawie, są jego odręczne notatki z lekcji języka angielskiego. Słynny wódz Francuzów uczył się tego języka podczas internowania na Wyspie Św. Heleny.
      
            Napoleon Bonaparte ostatnie sześć lat swojego życia (1815-1821) spędził na zesłaniu na Wyspie Świętej Heleny - na południowym Atlantyku. Pobyt tam był dla obalonego cesarza nie tylko zesłaniem w sensie geograficznym, ale także językowym.

Poza męczącym upałem i nieustannym deszczem, Napoleonowi dawało się we znaki to, że zewsząd otaczał go obcy mu język angielski. Na wyspę docierało niewiele wiadomość, a prawie wszystkie dostępne książki i gazety było po angielsku. Po trzech miesiącach od przybycia na wyspę, Napoleon postanowił zacząć naukę angielskiego.

Jednym z najcenniejszych źródeł wiedzy na temat przebiegu jego edukacji w tym zakresie, jest „Dziennik ze Św. Heleny” autorstwa Emmanuela de Las Casesa, w którym opisywał on codzienne życie przez 15 miesięcy pobytu na wyspie. To właśnie on - nieformalny, ale bardzo oddany sekretarz - zasugerował Napoleonowi, że mógłby nauczyć się angielskiego. Można się domyślać, że Bonaparte chciał znać język swoich wrogów, a także wiedzieć, co pisze o nim londyńska prasa.

Na wystawie "Napoleon Bonaparte", która potrwa do 30 czerwca, możemy zobaczyć osiem stron odręcznych notatek wielkiego-małego Francuza. Jego charakter pisma nie jest zbyt przejrzysty i potrzeba dłuższej chwili, by odgadnąć, czego dotyczą notatki. Przypuszczalnie Bonaparte nieco nudził się podczas lekcji, bo na kartkach znajdziemy też jego rysunki.

Wystawa prezentowana w Pałacu Kultury obejmuje ponad 100 eksponatów. Wśród nich są unikalne przedmioty należące do Napoleona (rzeczy osobiste, broń, odznaczenia, meble i dokumenty dotyczące różnych aspektów życia przywódcy), a także rękodzieła wykonane przez artystów i rzemieślników w okresie napoleońskim (portrety, popiersia i rzeźby). Eksponaty zostały użyczone z obszernych zbiorów Foundation Napoleon oraz Musee de l'Armee Invalides z Paryża.