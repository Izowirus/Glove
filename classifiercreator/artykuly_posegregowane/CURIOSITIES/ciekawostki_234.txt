Kraków, 13.06.2018. Sophia (P), najbardziej zaawansowany humanoidalny robot zaprezentowany w Centrum Kongresowym ICE, podczas odbywającego się w Krakowie, 13 bm. Kongresu Impact’18. (cat) PAP/Jacek Bednarczyk PAP © 2018 / Jacek Bednarczyk
                                        

            Narodziła się w Hongkongu i jest jedynym robotem na świecie, który ma obywatelstwo – w ub. roku otrzymała paszport Arabii Saudyjskiej. Sophia, maszyna humanoidalna, przyjechała pierwszy raz do Polski i otrzymała indeks Akademii Górniczo-Hutniczej.
      
            Obdarzona sztuczną inteligencją Sophia otrzymała indeks podczas kongresu Impact’18 w Krakowie. „Ten gest, prócz swojego symbolicznego wyrazu, jest też sygnałem dla świata, że nauki techniczne, tak licznie reprezentowane i uprawiane w AGH w Krakowie, gotowe są zmierzyć się z wyzwaniami, które niesie rozwój sztucznej inteligencji” – powiedział prorektor ds. współpracy AGH w Krakowie prof. Jerzy Lis.

Dodał też: „Pogłębianie zagadnień związanych z implementacją sztucznej inteligencji jest koniecznością i obowiązkiem dla uczelni, która od początku za cel stawiała sobie odpowiedź na wyzwania przyszłości”.

Akademia Górniczo-Hutnicza w Krakowie zdecydowała o przyjęciu Sophi, ponieważ jest ona wyrazem tego, nad czym uczelnia pracuje od kilkudziesięciu lat - zaawansowanych prac związanych z wdrożeniem w życie rozwiązań bazujących na sztucznej inteligencji (AI-artificial intelligence). Algorytmy inteligentnego studenci i pracownicy AGH wykorzystują m.in. tworząc bolidy, motocykle elektryczne, łodzie solarne, lądowniki planetarne.

Impact’18 to największy kongres nowych technologii w Europie Środkowo -Wschodniej, który w czerwcu po raz trzeci odbywa się w Krakowie. W tym roku na kongresie można spotkać ponad 6 tys. uczestników, w tym 250 prelegentów z ponad 46 państw świata.