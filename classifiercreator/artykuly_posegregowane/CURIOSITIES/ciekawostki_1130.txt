Podborsko, 11.09.2016. Otwarcie kolejnego oddziału Muzeum Oręża Polskiego - bunkrów atomowych w Podborsku, 11 bm. Obiekt 3001 - znany jako Sowiecka Baza Atomowa Podborsko, to miejsce, które posiada około dwóch tysięcy kwadratowych podziemnej powierzchni. To jedyny tego typu obiekt w Europie, zachowany w tak doskonałym stanie. Do dyspozycji zwiedzających będą magazyny, pomieszczenia techniczne i chemiczne, rozdzielnia z systemem alarmowym i telekomunikacyjnym oraz wiele detali.  PAP © 2016 / Marcin Bielecki
                                        

            Postsowiecki magazyn amunicji atomowej w Podborsku (Zachodniopomorskie) od soboty jest otwarty dla turystów jako Muzeum Zimnej Wojny. To kompleks wojskowy, który przez blisko pół wieku był ściśle tajny i szczególnie chroniony.
      
            "To jedno z najbardziej tajemniczych miejsc, gdyż o istnieniu bunkrów w Podborsku przez lata wiedziało zaledwie 12 osób w Polsce, w tym generał Wojciech Jaruzelski" – powiedział w rozmowie z PAP Robert Dziemba z Muzeum Oręża Polskiego w Kołobrzegu. Jak zaznaczył do tej pory historycy nie potrafią ustalić, ile głowic atomowych oraz bomb było składowanych w magazynach od 1970 do 1990 r.

"Kompleks składał się z zespołu koszarowego oraz dwóch magazynów amunicji atomowej. Podborsko to obiekt mający 300 ha, umieszony na terenie bardzo lesistym, aby jeszcze móc chronić tajemnice wojskowe. Las miał chronić przed ludzką ciekawością, jak i przed satelitami" - wyjaśnił Dziemba.

W dwóch budynkach technicznych znajduje się hala załadunkowa połączona z czterema magazynami, w których maksymalnie mogło znajdować się 20 sztuk amunicji. W całym obiekcie mogło być przechowywanych jednorazowo około 160 głowic jądrowych. Schrony umieszczone są na głębokości kilku metrów, posiadają zapasowy system zasilania, instalację wentylacyjną oraz klimatyzacyjną.

Jak podkreślił Dziemba, turystów do obiektu wprowadzają olbrzymie pięciotonowe wrota przeciwatomowe. "Zwiedzającym udostępniliśmy cały bunkier ze wszystkimi zachowanymi instalacjami i urządzeniami. To kompletny magazyn amunicji atomowej. Działają suwnice do podnoszenia głowic, mamy też wózki do ich transportu. Wkrótce uruchomimy agregat. Można powiedzieć, że bunkier wygląda tak, jakby przed chwilą wyszli z niego radzieccy żołnierze" - dodaje.