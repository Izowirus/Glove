Tum, 01.05.2016. Obwarzanki na straganie handlowym podczas uroczystości „Tum jest” zorganizowanych w 855. rocznicę konsekracji Archikolegiaty pw. Najświętszej Maryi Panny i św. Aleksego oraz 1050-lecia chrztu Polski w Tumie k. Łęczycy, 01 bm. (gm/dw)  PAP/Grzegorz Michałowski PAP © 2018 / Grzegorz Michałowski
                                        

            W Krakowie odbędzie się po raz pierwszy Święto obwarzanka - wypieku od kilkuset lat produkowanego pod Wawelem. W sobotę i niedzielę będzie można  spróbować tego pieczywa w różnych wariantach i nauczyć się jego wytwarzania.
      
            Mistrzowie wypieków z Krakowa i okolic zaprezentują swoje wyroby na placu Szczepańskim i na Plantach – między ulicą Szczepańską a Szewską.

"Obwarzanek jest symbolem naszego miasta i kultowym elementem kulinariów krakowskich. Chcemy pokazać, jak może być wykorzystany, nie tylko jako przysmak zjedzony na szybko w drodze do pracy lub szkoły, ale też jako ważny składnik kuchni domowej" - podkreśla zastępca prezydenta Krakowa Andrzej Kulig. "Należy mu się hołd i chcemy, aby wszyscy w kraju pamiętali o tym, że kiedy jedzą obwarzanka, to smakują coś, co zostało upieczone w Krakowie i nierozerwalnie kojarzy się z naszym miastem" - dodał.

Data święta jest nieprzypadkowa – nawiązuje do przywilejów nadanych przez Jana Olbrachta 26 maja 1496 roku, na mocy których obwarzanki mogli piec i sprzedawać tylko piekarze krakowscy.

Kilkanaście krakowskich restauracji zaprasza w sobotę i niedzielę na śniadanie z obwarzankiem w roli głównej. Podczas święta Mieczysław Czuma opowie, dlaczego "obwarzanek to uśmiech Pana Boga", a Ewa Wachowicz przedstawi rolę obwarzanka w kuchni polskiej.

Dzieci podczas warsztatów będą mogły nauczyć się pieczenia obwarzanków, a najmłodsi ich formowania z ciastoliny.

Rozstrzygnięte zostaną konkursy na najładniej upieczony i ozdobiony obwarzanek, najładniejszy rysunek obwarzanka, najpiękniejszy wyrób z ciastoliny oraz - skierowany do restauratorów - na najsmaczniejsze danie z obwarzankiem.

Na stoiskach na placu Szczepańskim i Plantach, oprócz obwarzanków, znajdą się także inne małopolskie specjały uznawane za dania tradycyjne zarówno przez Komisję Europejską, jak i Ministerstwo Rolnictwa i Rozwoju Wsi.

W sobotnie po południe na scenie ustawionej na placu Szczepańskim wystąpi Marta Bizoń, a wieczorem artyści Piwnicy Pod Baranami. W niedzielę Krakowski Teatr Uliczny "Scena Kalejdoskop" wystawi "Eunikę w krainie cyrku".

Obwarzanek od 2010 r. jest wpisany na listę produktów UE objętych "chronionym oznaczeniem geograficznym".

Pierwsze wzmianki o wypieku obwarzanków na terenie Krakowa i okolic pochodzą z 1394 roku. W rachunkach dworu króla Władysława Jagiełły i królowej Jadwigi z lat 1388-1420 zachowała się z 2 marca 1394 roku następującą informacja: "dla królowej pani pro circulis obrzanky 1 grosz".

Tradycja wypieku obwarzanków krakowskich przetrwała do dziś. Są one sprzedawane na terenie całego miasta z charakterystycznych przeszklonych wózków - każdego dnia to ponad 100 tysięcy sztuk tego pieczywa.

Wytwarzany zgodnie z tradycyjną recepturą obwarzanek krakowski jest spiralnie zwinięty z dwóch lub trzech wałeczków ciasta. Jego kształt to pierścień, owal, rzadziej regularne kółko, bo ciasto jest ręcznie formowane.

Organizatorem wydarzenia jest miasto Kraków, a partnerem Żywe Muzeum Obwarzanka.