Choinka z Polski, ścięta w Puszczy Rominckiej i będąca darem dla papieża Franciszka, po 7 dniach transportu dotarła do włoskich Alp. Przewożony przez Europę świerk wzbudza duże zainteresowanie mieszkańców mijanych miejscowości oraz dziennikarzy.
      
            25-metrowa bożonarodzeniowa choinka z Lasów Państwowych musi być z uwagi na wielkość ładunku transportowana jedynie nocami. Drogę choinki relacjonuje w mediach społecznościowych Monika Rybka z firmy Ol-Trans z Bydgoszczy, która wiezie świerk do Watykanu.
Po tym jak świerk wyjechał z Ełku 11 listopada, podczas kolejnych nocy pokonywał trasę przez Radule, Skoszewy Zachodnie, Michałowice, Jędrzychowice, aż wjechał na niemieckie autostrady. Jak podała Rybka, tam podróż była zdecydowanie płynniejsza w porównaniu z remontowanymi i będącymi w budowie polskimi drogami. Po tym świerk wjechał do Austrii, a następnie do Włoch. Po drodze wyjątkowe drzewko przyciągało mieszkańców i dziennikarzy. Transportujący choinkę do Watykanu udzielali wywiadów, odbierali życzenia i wpisy do kroniki.
Jak relacjonuje Monika Rybka, po drodze do naczepy z dużą choinką dołączył drugi samochód transportujący 51 mniejszych choinek przygotowanych przez Nadleśnictwo Maskulińskie z Puszczy Piskiej. Mniejsze drzewka będą dodatkową dekoracją Placu św. Piotra.
Jak podał PAP w poniedziałek rzecznik Regionalnej Dyrekcji Lasów Państwowych w Białymstoku Jarosław Krawczyk mimo licznych zakrętów, łuków, rond, zwężeń dróg i innych utrudnień podczas dotychczasowej podróży, choinka przejechała ponad 1500 km i jest już na ostatniej prostej do Watykanu.
"Choinka czuje się dobrze, to znaczy, że nic się nie stało temu olbrzymiemu i cennemu ładunkowi"- dodał.
Świerk pospolity, który został wybrany do przekazania do Watykanu, rósł w Nadleśnictwie Gołdap w Puszczy Rominckiej. Był samosiejką, a jego wiek oceniono na około 70 lat. Według leśników świerk jest zdrowy i dorodny, ma symetryczną i dobrze ukształtowaną koronę.
7 grudnia na Placu św. Piotra odbędzie się uroczystość zapalenia lampek na choince. W uroczystości weźmie udział papież Franciszek. Drzewko będzie udekorowane ozdobami przygotowanymi przez dzieci leczone we Włoszech na oddziałach onkologicznych.
Choinka od leśników z polskich lasów stanie po raz drugi na Placu św. Piotra w Watykanie. 20 lat temu, w 1997 roku, w tamtym miejscu stanął świerk z okolic Zakopanego, jako dar dziękczynny górali za pielgrzymkę Jana Pawła II do Polski. Tym razem będzie to dar Lasów Państwowych.