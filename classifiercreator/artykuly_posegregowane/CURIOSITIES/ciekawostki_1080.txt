We wtorek obchodzony jest Światowy Dzień Makaronu. Ustanowiło go w 1995 r. 40 producentów, by pokazać, że jest to produkt popularny na wszystkich kontynentach. Znawcy podkreślają, że jest co świętować – doliczono się ponad 600 gatunków i kształtów makaronu.

      
            Każdy może przyłączyć się do obchodów, jedząc tego dnia talerz makaronu - podkreślają włoscy producenci i sugerują, by konsumpcji towarzyszył dobry, najlepiej tradycyjny sos.

W tym roku, dwa miesiące po katastrofalnym trzęsieniu ziemi w rejonie miasteczka Amatrice wszyscy zachęcani są do tego, by w geście solidarności jeść amatricianę – makaron z sosem pomidorowym, boczkiem i owczym serem pecorino.

Ten gest ma wymierne znaczenie, bo wiele restauracji we Włoszech i w innych krajach przekazuje część wpływów ze sprzedaży tej potrawy na pomoc dla ludności ze zniszczonych terenów.

Promotorzy Światowego Dnia Makaronu na festynach i w restauracjach istniejących zarówno ww Włoszech, jak i za granicą prezentować będą bogactwo oferty, a także dobroczynny wpływ klusek na zdrowie. Makaron nie tuczy, jeśli jest ugotowany al dente i nie pływa w nadmiarze sosu oraz dodatków - przypominają producenci oraz dietetycy.

Spaghetti , fusili , linguini , fettucine, tagliatelle i penne - to słowa znane wszystkim miłośnikom włoskiej kuchni na świecie. Nazwy odmian makaronu są tak popularne, że nie są już najczęściej nawet tłumaczone.

Organizowane na świecie obchody są też okazją do przypomnienia wielkiego rozdziału włoskiej tradycji kulinarnej i prezentacji oryginalnych przepisów na klasyczne dania tej kuchni czy nawet, jak podkreślają media, do ich ochrony przed wszelkimi szkodliwymi innowacjami oraz eksperymentami.

Dlatego w związku z wtorkowym świętem włoskie stowarzyszenie producentów makaronu przygotowało przewodnik ze wskazówkami , jak dzień ten obchodzić.

Przede wszystkim, napisano, należy promować i przygotowywać najpopularniejsze dania makaronowe takie, jak carbonara czy ragù zgodnie klasycznymi włoskimi przepisami, sięgając do receptur babć i prababek.

Jednocześnie odnotowuje się, że najbardziej „fałszowanym” na świecie daniem z makaronu jest carbonara, której serwowane w innych krajach wersje nie mają nic wspólnego z klasycznym daniem z dodatkiem jajek, boczku i startego twardego sera.

Według przedstawionych z tej okazji danych w 48 krajach świata produkuje się rocznie ponad 14 milionów ton makaronu. Włochy są na pierwszym miejscu pod względem wysokości jego spożycia; to 24 kilogramy na mieszkańca rocznie.

Główne tegoroczne obchody World Pasta Day odbywają się w Moskwie. Ansa pisze, że tam na wielu stołach pojawi się przeżywające nową falę popularności danie pennette alla vodka , którego sława we Włoszech przypadła na lata 80. To krótki makaron z sosem pomidorowym, śmietaną , boczkiem i pikantną papryczką oraz wódką, która wyparowuje w trakcie gotowania.

Z Rzymu Sylwia Wysocka