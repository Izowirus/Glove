Poznań, 06.04.2017. Wnętrze nowej na polskim rynku Alfy Romeo stelvio. W Poznaniu rozpoczęły się 6 bm. największe w Polsce targi motoryzacyjne Motor Show 2017. Wystawa potrwa do 9 kwietnia.

                                        

            Ponad tysiąc pojazdów zaprezentowanych zostanie na targach Poznań Motor Show, które rozpoczną się 5 kwietnia w stolicy Wielkopolski. Największe targi motoryzacyjne w kraju odbędą się pod hasłem: "Motoryzacja jutra".
      
            W ramach imprezy zaplanowano ok. 60 premier oraz liczne prezentacje samochodów koncepcyjnych. Ekspozycja będzie podzielona na cztery salony tematyczne: samochodowy, motocyklowy, caravaningowy i ciężarowy.

Jak podkreślają organizatorzy, Poznań Motor Show to czwarte największe targi motoryzacyjne w Europie. W tym roku imprezę odwiedzić może 135 tys. osób. Tegoroczna edycja wydarzenia odbywa się pod hasłem "Motoryzacja jutra".

"Będziemy pokazywać przyszłość motoryzacji poprzez auta koncepcyjne; zbadamy, jak motoryzacja będzie się zmieniać w najbliższych latach. Będą oczywiście premiery, przedpremiery rynkowe najnowszych samochodów, motocykli, kamperów. Pokażemy kilkanaście modeli samochodów drugi raz na świecie - po premierach na targach w Genewie. Będziemy także mieli pierwszy w Europie pokaz Volkswagena Touarega, którego premiera miała miejsce na wystawie w Chinach. Nie Genewa, nie Frankfurt tylko właśnie w Poznaniu po raz pierwszy będzie można zobaczyć ten samochód na naszym kontynencie” – powiedział dyrektor projektu Dariusz Wawrzyniak.

W tamach imprezy odbędzie się również kongres MOVE.

"To wydarzenie będzie miejscem prezentacji aktualnych projektów i planów rozwoju elektromobilności w Polsce. W kongresie wezmą udział przedstawiciele administracji publicznej oraz stowarzyszeń branżowych, a także świata nauki, by wspólnie z przedsiębiorcami dyskutować o kierunkach rozwoju pojazdów elektrycznych w Polsce” – powiedział wiceprezes zarządu MTP Tomasz Kobierski.

Pokazy motoryzacyjnych nowinek wzbogacą pokazy tuningu samochodowego oraz międzynarodowe zawody freestylu motocyklowego Stunt Wars Poland. "Będziemy mieli tory offroadowe na terenie otwartym, które zawsze cieszą się olbrzymim zainteresowaniem. Do tego, z myślą o najmłodszych, stworzymy strefę nauki bezpiecznego poruszania” – podał Wawrzyniak.

Impreza potrwa od 5 do 8 kwietnia. Pierwszy dzień przewidziany jest dla specjalistów i dla prasy.

Na MTP trwać będą również Targi Techniki Motoryzacyjnej TTM. Wydarzenie skupia producentów narzędzi, części, podzespołów i akcesoriów stosowanych w nowoczesnej motoryzacji. W jego ramach odbędą się m.in. Ogólnopolskie Mistrzostwa Mechaników, Ogólnopolski Turniej Wiedzy Samochodowej oraz Ogólnopolski Turniej Diagnostów Samochodowych.