Frachtowiec Andronikos chińskiego armatora Cosco będzie pierwszym statkiem, który przepłynie przez rozbudowany Kanał Panamski. Zdecydował o tym los. Frachtowiec ma 300 metrów długości, 48 metrów szerokości i może transportować do 9400 standardowych kontenerów.
      
            O wyniku losowania zarząd kanału poinformował w piątek. O honor zainaugurowania żeglugi przez rozbudowany Kanał Panamski oprócz Cosco ubiegał się też norweski armator Wallenius Wilhelmsen Lines.

Przejście Andronikosa przez tę drogę wodną łączącą Atlantyk z Pacyfikiem zaplanowano na 26 czerwca.

Rozbudowa Kanału Panamskiego, mająca na celu podwojenie przepustowości tego jednego z najważniejszych szlaków wodnych na świecie, rozpoczęła się w 2007 roku i kosztowała ok. 5,25 miliarda USD. Kanał został poszerzony i pogłębiony. Powstały dwa nowe systemy śluz (jeden od strony Atlantyku, drugi od strony Oceanu Spokojnego), dzięki czemu przesmyk stanie się dostępny również dla kontenerowców klasy Post-Panamax mogących transportować do 14 tysięcy kontenerów.

Mający nieco ponad 80 km Kanał Panamski, do 1999 roku kontrolowany przez Stany Zjednoczone, jest jedną z głównych arterii transportowych świata. Obsługuje blisko 5 proc. światowego handlu. Kanał jest motorem gospodarki Panamy - 80 procent PKB tego czteromilionowego kraju ma związek z tą drogą wodną.