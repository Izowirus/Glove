Średnie zużycie wody w Polsce to 150 litrów dziennie na osobę, z czego 1-2 litry wody zużywamy do celów konsumpcyjnych, a reszta - czyli 148 litrów - trafia do kanalizacji. Tymczasem 663 mln ludzi na świecie nie ma dostępu do czystej wody. 22 marca to Światowy Dzień Wody.
      
            Średnie zużycie wody w Polsce to 150 litrów dziennie na osobę, z czego 1-2 litry wody zużywamy do celów konsumpcyjnych, a reszta - czyli 148 litrów - trafia do kanalizacji - wynika z danych
Krajowego Zarządu Gospodarki Wodnej.

Podczas kąpieli w wannie zużywamy 150-200 litrów wody, a biorąc prysznic - 60 litrów. Lecąca z kranu woda podczas mycia zębów to strata od 10 do 15 litrów na minutę. Do produkcji 1 kilograma cukru zużywanych jest 80 litrów wody, a jednego samochodu - 35 tys. litrów. Z kolei 1 litr zużytego oleju silnikowego wylany do rzeki lub kanalizacji jest w stanie zanieczyścić aż 1 milion litrów wody.



22 marca to Światowy Dzień Wody. Jest dobrą okazją, aby przypomnieć, że ponad pół miliarda ludzi na świecie nie ma dostępu do wody pitnej, a każdego dnia ponad 800 dzieci umiera na choroby biegunkowe spowodowane brakiem dostępu do czystej wody i sanitariatów - informuje UNICEF.

Szacuje się, że około 160 mln dzieci na świecie mieszka na obszarach dotkniętych suszą, a 530 mln na terenach ryzyka powodziowego (głównie w Azji). W czasie suszy wiele rodzin korzysta z zanieczyszczonych źródeł wody, co prowadzi do chorób, pogorszenia ich poziomu życia i zahamowania rozwoju dzieci.

W Afryce każdego roku ludzie przeznaczają łącznie 40 mld godzin na pieszą wędrówkę do źródeł czystej wody.