Hejnał wykonany przez 16 trębaczy z okien i dachu Dworu Artusa zainaugurował w sobotę Jarmark św. Dominika w Gdańsku. W ceremonii otwarcia w pobliżu fontanny Neptuna uczestniczyli m.in. przedstawiciele władz miasta, muzycy i tłumy turystów.
      
            Według władz miasta i organizatora wydarzenia, czyli Międzynarodowych Targów Gdańskich, Jarmark św. Dominika w Gdańsku jest największą plenerową imprezą handlowo-kulturalną w Polsce i jedną z największych w Europie. Każdego roku odwiedza go ok. 6 milionów osób.

Podczas sobotniej tradycyjnej ceremonii otwarcia prezydent miasta Paweł Adamowicz na czas trwania Jarmarku św. Dominika, czyli do 19 sierpnia, przekazał kupcom klucze do miasta. "To symbol letniego karnawału, czasu zabawy i radości" - mówi prezydent. Tegorocznego jarmarku natomiast nie otworzy późnym wieczorem i nie zamknie pokaz fajerwerków. Zamiast nich będzie widowisko laserowe.

W tym roku, podobnie jak podczas poprzednich edycji, bierze w nim udział ponad tysiąc wystawców i rzemieślników z 12 krajów. Kramy stanęły na 17 ulicach historycznego centrum Gdańska na powierzchni 41 tys. metrów kwadratowych. Do Gdańska, oprócz krajowych sprzedawców, przyjechali wystawcy m.in. z Austrii, Białorusi, Estonii, Francji, Hiszpanii, Indii, Litwy, Wielkiej Brytanii i Włoch.

"Jarmark św. Dominika to nie tylko handel ale też konsumpcja, muzyka, sztuka czy sport" - zapewnia Andrzej Bojanowski, prezes zarządu Międzynarodowych Targów Gdańskich. W ramach programu artystycznego ma się odbyć m.in. 29 koncertów.

W tym roku, po raz pierwszy, na jarmarku nie będzie handlu wielobranżowego, który dotychczas był zlokalizowany w namiocie przy ulicy Szerokiej. Nowością jest też Karuzela Gdańska, która stanęła na Targu Rybnym. Powstała ona specjalnie dla Gdańska w jednej z manufaktur koło Wenecji (Włochy). Karuzela jest dwupoziomowa, ma 11,5 metra wysokości i 12 m średnicy. Pomieści 78 pasażerów.

Organizatorzy zapewniają, że prawie 90 proc. kramów ma charakter rzemieślniczy, kolekcjonerski i artystyczny; pozostałe 10 proc. to stoiska gastronomiczne i oferujące przysmaki regionalne.

W programie tegorocznej imprezy jest 29 koncertów, m.in. takich zespołów i wykonawców jak: Mery Spolsky, Natalia Nykiel, Pola Rise, The Dumplings, Bovska, Barbara Wrońska, Jazz Band Młynarski-Masecki i Mesajah. Dla miłośników muzyki klasycznej przygotowano cykl "Koncerty pod gwiazdami" na Placu Kobzdeja, a także koncert na Targu Węglowym Królewskiej Orkiestry Salonowej.

Inne atrakcyjne imprezy podczas tegorocznego Jarmarku św. Dominika to m.in. XXIII Święto Chleba, Święto Kociewia, Dominik Design (prezentacja oryginalnego, unikatowego polskiego wzornictwa), Fishmarkt, Bajkowisko dla dzieci, Kuj żelazo póki gorące! (pokazy kucia tradycyjnego) oraz 25. Bieg św. Dominika.

Tradycja Jarmarku św. Dominika sięga 1260 r., kiedy to papież Aleksander IV zezwolił gdańskim dominikanom na udzielanie studniowych odpustów w dniu święta ich założyciela. Tej religijnej ceremonii towarzyszył jarmark.

W jednym z najstarszych zachowanych opisów jarmarku z XVI wieku, nuncjusz papieski Giulio Ruggieri pisał tak: "W miesiącu sierpniu odbywa się tu wielki Jarmark od św. Dominika czternaście dni i dłużej trwający, na który zbierają się Niemcy, Francuzi, Flamandy, Anglicy, Hiszpanie, Portugalczycy, i wtedy zawija do portu 400 okrętów naładowanych winem francuskim i hiszpańskim, jedwabiem, oliwą, cytrynami, konfiturami i innymi płodami hiszpańskimi, korzeniami portugalskimi, cyną i suknem angielskim".

Odbywający się przez wieki w Gdańsku Jarmark św. Dominika miał przerwę po II wojnie światowej. Impreza została reaktywowana w 1972 roku.