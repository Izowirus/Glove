British musician and composer Elton John performs on stage during a concert as part of Byblos International Festival (BIF) in Beirut, Lebanon, 10 December 2017. Archiwum fot. PAP/EPA/WAEL HAMZEH
                                        

            Brytyjski gwiazdor muzyki rozrywkowej Elton John poinformował w transmisji na swojej stronie internetowej, że kończy karierę. Muzyk zapowiedział także pożegnalną trasę koncertową "Farewell Yellow Brick Road", w ramach której 4 maja 2019 r. wystąpi w Krakowie.
      
            "Czas zejść z drogi, by móc całkowicie poświęcić się następnemu istotnemu rozdziałowi w moim życiu" - napisał Elton John na swojej stronie internetowej.

Tournee "Farewell Yellow Brick Wall" rozpocznie się 8 września w Stanach Zjednoczonych i obejmie ponad 300 koncertów w Ameryce Północnej i Południowej, Europie, Azji oraz Australii i Oceanii. 4 maja 2019 roku muzyk wystąpi w Tauron Arenie Kraków. Pożegnalna trasa koncertowa Eltona Johna zakończy się w 2021 roku.

Bilety na występ Eltona Johna w Polsce będą dostępne w sprzedaży od 9 lutego.

Elton John (prawdziwe nazwisko: Reginald Kenneth Dwight) to jeden z najpopularniejszych artystów na świecie. Jego pierwsza płyta "Empty Sky" ukazała się w roku 1969. We wczesnych latach 70. stał się niekwestionowaną gwiazdą muzyki, podbijając listy przebojów swoimi piosenkami. Na całym świecie rozeszło się ponad 250 milionów egzemplarzy jego płyt.

Singel "Candle in the Wind" kupiło ponad 37 milionów osób, co uczyniło z niego najlepiej sprzedający się singel w historii muzyki. W 2008 roku magazyn "Billboard" umieścił Eltona Johna na szczycie listy najpopularniejszych męskich wykonawców solowych w Ameryce.

Elton John wielokrotnie przechodził muzyczne metamorfozy - początkowo związany z gatunkami rock and roll i rock, w latach 70. eksperymentował z muzyką disco, dekadę później wybrał pop i wyspecjalizował w balladach - zawsze przy akompaniamencie fortepianu.

Jest laureatem sześciu statuetek Grammy. W 1998 r. otrzymał brytyjski tytuł szlachecki za swoją działalność artystyczną i charytatywną. Artysta angażuje się m.in. w zbieranie funduszy na walkę z AIDS. W 1992 r. artysta powołał do życia Elton John AIDS, Fundation, która finansuje programy ds. profilaktyki HIV/AIDS, przeciwdziała uprzedzeniom i dyskryminacji wobec ludzi dotkniętych AIDS.