Wrocław, 04.04.2018. Fontanna na placu Gołębim we Wrocławiu, 4 bm. Miasto zwyciężyło w międzynarodowym konkursie European Best Destination 2018. Za Wrocławiem znalazły się m.in.: hiszpańskie Bilbao, francuski Colmar, chorwacki Hvar, łotewska Ryga, czy też Mediolan, Amsterdam, Ateny i Paryż. (mr) PAP/Maciej Kulczyński PAP © 2018 / Maciej Kulczyński
                                        

            Wrocław oficjalnie objął tytuł European Best Destination 2018. W środę prezydent miasta Rafał Dutkiewicz odebrał statuetkę za zwycięstwo w konkursie na najlepszy europejski kierunek turystyczny.
      
            Wrocław zwyciężył w międzynarodowym konkursie European Best Destination na początku lutego, zdobywając ponad 41 tysięcy głosów ze 146 krajów. Nagroda za najlepszy europejski kierunek turystyczny przyznawana jest corocznie. W rywalizacji brało udział 20 miast. Stolica Dolnego Śląska była jedynym polskim miastem biorącym udział w tegorocznej edycji konkursu.

„Wszystkim 41 148 osobom, które głosowały na Wrocław, wśród których ja też się znalazłem, chciałem serdecznie podziękować. Dokonaliśmy dobrego wyboru. Szczęśliwie żyjemy w czasach, kiedy można łatwo podróżować, a Europa jest otwarta i dostępna. Serdecznie zapraszamy wszystkich do Wrocławia” – powiedział prezydent Dutkiewicz, odbierając nagrodę z rąk prezesa brukselskiej organizacji European Best Destinations.

W konkursie European Best Destination Wrocław wygrał z takimi miastami, jak hiszpańskie Bilbao, francuski Colmar, chorwacki Hvar, łotewska Ryga, czy Mediolan, Amsterdam, Ateny i Paryż.

Maximilien Lejeune, prezes brukselskiej organizacji European Best Destinations przekonywał, że zwycięstwo w konkursie przyczyni się do jeszcze większej popularności Wrocławia wśród turystów. „Miasto zdobyło ten tytuł nie tylko dzięki pracy i mobilizacji, jaką włożyliście w głosowanie, ale również dzięki działaniom z kilkunastu poprzednich lat, dzięki którym prezydent Rafał Dutkiewicz i jego zespół sprawili, że Wrocław znalazł się na mapie Europy” - powiedział.

Laureatami poprzednich edycji konkursu European Best Destination były m.in. Porto, Bordeaux, Lizbona i Kopenhaga.