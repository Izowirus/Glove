Łódź, 23.06.2015. Plan zdjęciowy serialu „Bodo” o życiu jednej z największych gwiazd  międzywojennego kina – aktora Eugeniusza Bodo, realizowanego 23 bm. na podwórku przy ul. Piotrkowskiej w Łodzi. 13 odcinkowa opowieść ma być wyemitowana przez TVP w 2016 roku. Nz. Odtwórca roli starszego Bodo Tomasz Schuchardt. PAP/Grzegorz Michałowski    (gm/mgut) PAP © 2016 / Grzegorz Michałowski
                                        

            Spacer łódzkimi śladami Eugeniusza Bodo, przedpremierowy pokaz pierwszego odcinka serialu o tym przedwojennym gwiazdorze, a także spotkanie z grającymi w serialu aktorami - to niektóre z atrakcji "Dnia z Eugeniuszem Bodo", który w sobotę odbywa się w Łodzi.
      
            W przeddzień telewizyjnej premiery, która odbędzie się w TVP1 w niedzielę, w Łodzi zaprezentowano pierwszy z 13 odcinków serialu wyprodukowanego przez Akson Studio. Jego akcja toczy się w Łodzi w czasie I wojny światowej. Ojciec Bodo, Szwajcar z pochodzenia, Teodor Junod (grany przez Mariusza Bonaszewskiego) prowadził w tym mieście kinoteatr "Urania”; to miejsce odegrało istotną rolę w wyborze drogi zawodowej przez 17-letniego Bodzia.

Bogdan Eugeniusz Junod (w pierwszych czterech odcinkach rolę Bodo odtwarza Antoni Królikowski, potem w postać wciela się Tomasz Schuchardt) wychowywany był przez pozostającą w separacji z mężem matkę Dorotę z Dylewskich (Agnieszka Wosińska), pochodzącą z polskiej szlachty. Dla syna planowała ona karierę lekarza lub prawnika.

"Jeśli ktoś myśli, że zna historię Eugeniusza Bodo, zapewniam, że momentami będzie zaskoczony, zafascynowany i zdumiony tym, co reżyser Michał Kwieciński z Michałem Rosą i operatorem Kamilem Płockim przygotowali dla widzów" - zaznaczył Królikowski.

W pierwszym odcinku pojawia się także fikcyjna postać gwiazdora Michała Ordy (odtwarzana przez Dariusza Kordka), który jest inspiracją dla młodego Bodo.

"Widziałem ten film po raz pierwszy i muszę powiedzieć, że robi wrażenie. Po raz pierwszy od wielu lat w polskiej telewizji powstał tak wspaniały, totalny serial, z taką ilością aktorów, takimi zdjęciami i interesującą akcją, która zachęca do oglądania kolejnych odcinków" - podkreślił po pokazie Kordek.

Kulisy przedwojennego przemysłu rozrywkowego

Zdjęcia do serialu realizowane były w ponad 300 obiektach zdjęciowych, m.in. w Łodzi, Zgierzu, Warszawie, Żyrardowie, Milanówku, Modlinie i we Wrocławiu. W produkcji zagrano ponad 340 ról aktorskich, zaangażowano także ponad 4 tys. statystów.

W rolach scenicznych i życiowych partnerek Bodo wystąpiły: Anna Pijanowska jako Ada, Anna Próchniak w roli Nory Ney, Patricia Kazadi jako Reri oraz Roma Gąsiorowska (Zula Pogorzelska). W pierwszym odcinku widzowie poznają przyjaciela tytułowego bohatera żydowskiego krawca Moryca (Piotra Żurawski) oraz konkurującego z nim o względy Ady Hansa (Adam Fidusiewicz).

W wyreżyserowanym przez Michała Kwiecińskiego i Michała Rosę, według scenariusza Piotra Derewendy i Domana Nowakowskiego, serialu pojawi się także plejada gwiazd przedwojennego kina polskiego. W ich role wcielili się m.in. Bartłomiej Kotschedoff (Adolfa Dymsza), Eryk Kulm (Karol Hanusz), Mateusz Damięcki (Adam Brodzisz) i Filip Bobek (Aleksander Żabczyński).

Zgodnie z zapowiedziami realizatorów, serial pokaże nie tylko niezwykłe losy Eugeniusza Bodo, ale także kulisy przedwojennego przemysłu rozrywkowego i filmowego. Ważną rolę odgrywa w nim muzyka – widzowie usłyszą m.in. międzywojenne szlagiery w nowych aranżacjach - oraz taniec (choreografię przygotowali m.in. Agnieszka Brańska i Agustin Egurrola).

"Poświęciliśmy masę czasu w salach treningowych, szczególnie step, który był nowością dla mnie i Tomka (Schuchardta- przyp. PAP) wymagał mnóstwa ćwiczeń. Mieliśmy też zajęcia wokalne trwające kilka miesięcy. To była praca całego sztabu ludzi, która się opłaciła, bo na ekranie widać, że nikt nie robi tego za nas, aktorów" - zaznaczył Królikowski.

Łódzkie Centrum Wydarzeń zorganizowało w sobotę spacer śladami urodzonego w Łodzi przedwojennego aktora. W Galerii Piotrkowska 87 można oglądać wystawę fotosów z filmu, natomiast wieczorem w łódzkim kinie „Bodo” przewidziano projekcję dwóch przedwojennych obrazów z jego udziałem oraz dokumentu o aktorze "Za winy niepopełnione".

Eugeniusz Bodo ur. 28 grudnia 1899 r. jako Bogdan Eugene Junod (jako miejsce urodzenia podawane są Łódź lub Genewa). W filmie po raz pierwszy pojawił się w 1925 r. w "Rywalach" w reż. Henryka Szaro. Następnie grał m.in. w "Uśmiechu losu" (1927), "Pieśniarzu Warszawy" (1934), "Kocha, lubi, szanuje" (1934),"Czarnej perle" (1934).

W "Piętrze wyżej" (1937) zaśpiewał popularną do dziś piosenkę "Umówiłem się z nią na dziewiątą", rok później w "Pawle i Gawle" razem z Adolfem Dymszą - "Ach, śpij kochanie".

Po wybuchu wojny Bodo wyjechał do Lwowa. W 1941 r. został aresztowany przez NKWD i pod zarzutem szpiegostwa przetrzymywany był w strasznych warunkach w moskiewskim więzieniu, co doprowadziło do jego skrajnego wyniszczenia. Bodo zmarł 7 października 1943 r. podczas transportu do łagru na terenie ZSRR.