Duet Gromee i Lukas Meijer będą reprezentować Polskę na 63. konkursie Eurowizji w Lizbonie. Polskie preselekcje wygrali piosenką "Light me up!". O wyborze zadecydowało jury i widzowie TVP1.  Finał Eurowizji odbędzie się 12 maja.
      
            Pochodzący z Krakowa Gromee, właściwie Andrzej Gromala, to DJ, producent muzyczny, autor tekstów i malarz, tworzący głównie muzykę klubową.

W latach 2015-2016 roku pojawił się na Life Festival Oświęcim, grając m.in. przed Eltonem Johnem. W kwietniu 2016 zagrał, jako support przed koncertem Mariah Carey w Krakowie.

W 2015 roku wydał singiel "Follow You", który znalazł się wśród 100 najchętniej granych w radiu utworów w Europie, emitowany był w rozgłośniach radiowych m.in. w: Danii, Szwecji, Holandii, Czechach, Niemczech i Rosji. Utwór dotarł do 11. miejsca zestawienia najczęściej odtwarzanych utworów w rozgłośniach radiowych AirPlay w Polsce, gdzie uzyskał status złotej płyty.

W lutym 2018 roku z utworem "Light Me Up", nagranym w duecie z Lukasem Meijerem, zakwalifikował się do stawki finałowej krajowych eliminacji do 63. Konkursu Piosenki Eurowizji. I zwyciężył!

Spośród jury głosowała na niego Maryla Rodowicz. Zadecydowały jednak głosy telewidzów.

W pokonanym polu Gromee zostawił m.in. Pablossona (Paweł Stasiak z Papa D), zwyciężczynię "Voice of Poland" Martę Gałuszewską, Future Folk, Monikę Urlik, Happy Prince, Izabellę Otrębus i urodzoną w Nigerii Ifi Ude.