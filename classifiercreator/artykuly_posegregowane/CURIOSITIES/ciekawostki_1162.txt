Zabrze, 12.02.2016. Zwiedzający w Kopalni Guido w Zabrzu. (ag/abug)  Archiwum PAP/Andrzej Grygiel 
                                        

            Ponad 23 tys. osób odwiedziły w lipcu br. zabrzańskie atrakcje turystyczne – zabytkową Kopalnię Guido i Park 12C Sztolni Królowa Luiza. To o ponad 40 proc. lepszy wynik, niż dotychczasowy miesięczny rekord w tych obiektach.
      
            Zabytkowe kopalnie węgla w Zabrzu to jedne z największych atrakcji Szlaku Zabytków Techniki Woj. Śląskiego. Turystów powinno być tam coraz więcej; w przyszłym roku udostępniona ma zostać główna, podziemna część Luizy, wykorzystująca unikatową XIX-wieczną sztolnię transportowo-odwadniającą.

Zabytkową kopalnię Guido, pokazującą na dwóch poziomach (170 i 320 m pod ziemią) pracę w górnictwie węglowym w XIX i XX w. od kilku lat rocznie odwiedza ponad 100 tys. gości z kraju i zagranicy. W adaptowanej od kilku lat dla turystów kopalni Królowa Luiza w czerwcu br. otwarto pierwszą z trzech planowanych do udostępnienia części - podziemny skansen wraz z naziemnym parkiem edukacyjno-rozrywkowym.

Jak przekazał w czwartek Andrzej Mitek z Muzeum Górnictwa Węglowego, którego częścią są obie zabrzańskie kopalnie, do lipcowego rekordu przyczyniło się kilka czynników.

„Przede wszystkim dużą popularnością cieszy się nasz nowy obiekt: Park 12C i trasa podziemna po kopalni Królowa Luiza. Ponadto ugościliśmy ponad dwa tysiące turystów-pielgrzymów z okazji Światowych Dni Młodzieży. Pozytywnie zaskoczył nas także dzień otwarty w Parku Techniki Wojskowej, 16 lipca, kiedy mimo niesprzyjającej pogody odwiedziły nas trzy tysiące osób” - wyjaśnił Mitek.

Turyści wykonują proste prace górnicze

Prócz tego Muzeum wprowadziło w swoich obiektach promocyjne zniżki na bilety dla rodzin z dziećmi, a także atrakcje dla najmłodszych: m.in. warsztaty Górniczego Miasta Dzieci. Stałą popularnością cieszą się najczęściej wybierana przez turystów trasa 170+320 czy propozycja dla aktywnych dorosłych - górnicza Szychta na poziomie 355 w Guido.

Trasa na poziomie 355 w Guido to najtrudniejsze do przejścia wyrobiska tej kopalni – turyści pokonują ją w górniczym ekwipunku i wykonują prostsze prace górnicze. Do tej atrakcji nawiązuje organizowana w każdą środę sierpnia BajtelSzychta w Królowej Luizie - górnicza szychta z zadaniami dla najmłodszych.

W Parku 12C Sztolni Królowa Luiza turyści zwiedzają podziemny skansen prezentujący górnictwo z lat 70. ub. wieku przy pomocy multimediów oraz działających maszyn górniczych: struga ścianowego, wrębiarki, ładowarki zasięrzutnej, kombajnu ścianowego i chodnikowego. Częścią zwiedzania jest też przejazd górniczą kolejką szynową typu Karlik trasą poprowadzoną płytkimi przekopami.

Trasę w podziemiach skansenu uzupełnia Park 12C, czyli rozbudowana strefa naziemna, w której dzieci i młodzież mogą przez zabawę poznawać zagadnienia związane z żywiołami ziemskimi, technikami wydobywania węgla i energią w przyrodzie.

BajtelGruba - atrakcja dla dzieci

Atrakcją dla dzieci (po śląsku - bajtli) jest tam praca w zabawkowej mini-kopalni (kopalnia - gruba), czyli BajtelGrubie. To podziemno-naziemna instalacja z ruchomymi urządzeniami obsługiwanymi przez najmłodszych. Odtwarza ona proces wydobycia - od ładowania urobku (kamyczków) łopatami, przez transportowanie go przenośnikami do szybu, gdzie dzięki napędzanemu siłą mięśni urządzeniu wyciągowemu wyjeżdża na powierzchnię i jest przejmowany przez brygadę naziemną, komunikującą się z poziomem wydobywczym telefonami akustycznymi.

Park 12C i podziemny skansen maszyn to pierwsza część przygotowywanego kompleksu Sztolnia Królowa Luiza. Teraz zwiedzający to miejsce nie wchodzą jeszcze do historycznej sztolni z XIX w., która będzie tam główną atrakcją. Pierwszy jej odcinek - wraz z chodnikiem łączącym ją z Parkiem 12C - powinien być dostępny przed końcem br. Otwarcie całej udrażnianej sztolni, z odcinkiem wodnym do wylotu w centrum Zabrza, przewidywane jest na pierwszą połowę 2017 r.

W Guido najwięcej turystów wędruje przez dwa główne poziomy kopalni: 170 i 320 m. Płytszy poświęcony jest m.in. dziewiętnastowiecznej tradycji górniczej oraz związanemu z nią kultowi św. Barbary. W głębszym wytyczona jest licząca ponad 2 km trasa z autentycznym i działającym wyposażeniem górniczym. W ostatnich latach dodatkowo m.in. przebudowano tam kilka komór, tworząc strefę kultury, biznesu i rozrywki "K8" - z pubem i salami kinową, wystawową oraz koncertową.

We wrześniu odbędzie się tam część wydarzeń kolejnej, czwartej już edycji Międzynarodowego Festiwalu im. K. Pendereckiego. Plenerowy koncert finałowy w Luizie ma poprowadzić osobiście patron festiwalu. Szczegóły tego wydarzenia znajdują się na stronie penderecki320.com.

Zabrzańskie Muzeum Górnictwa Węglowego to wspólna instytucja samorządów Zabrza oraz woj. śląskiego.