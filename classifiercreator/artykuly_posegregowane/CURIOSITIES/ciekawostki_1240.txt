epa03243479 A woman holds a large soda on a street in New York, New York, USA, 31 May 2012. New York City Mayor Michael  Bloomberg announced plans yesterday to implement a ban on the sale of large sodas and other sugary drinks at restaurants, movie theaters and street carts. The law is another effort by the administration to fight obesity.  EPA/JUSTIN LANE
Dostawca: PAP/EPA. PAP/EPA © 2015 / JUSTIN LANE
                                        

            Picie w czasie upałów słodkich, bezalkoholowych napojów gazowanych pogłębia odwodnienie organizmu, co może prowadzić do uszkodzenia nerek - ostrzegają naukowcy z Meksyku.
      
            Wyniki swoich obserwacji opisali na łamach najnowszego wydania pisma "American Journal of Physiology - Regulatory, Integrative and Comparative Physiology" (źródło: http://ajpregu.physiology.org/content/early/2016/04/01/ajpregu.00354.2015).

Długa ekspozycja na wysokie temperatury i promieniowanie słoneczne powoduje przegrzewanie organizmu. Aby temu zapobiegać, ciało zaczyna wytwarzać duże ilości potu. Niestety wraz z nim dochodzi do znacznych ubytków wody oraz elektrolitów. Stan ten nazywa się odwodnieniem.

Aby zapobiegać odwodnieniu, a zarazem chronić się przed związanymi z nim, nierzadko groźnymi, powikłaniami, w czasie upałów należy pić dużo płynów. Naukowcy z Instituto Nacional de Cardiología Ignacio Chávez w Meksyku postanowili sprawdzić, czy to, czym gasimy pragnienie podczas gorących dni ma znaczenie oraz czy różne typy napojów wykazują różną skuteczność w nawadnianiu organizmu.

Przez cztery tygodnie narażali szczury na epizody łagodnego odwodnienia spowodowane podwyższoną temperaturą otoczenia, po których zapewniali zwierzętom swobodny dostęp do wody. Część z nich miała do dyspozycji wodę posłodzoną mieszaniną fruktozy i glukoz, tak, jak ma to miejsce w przypadku typowych napojów dostępnych na rynku. Druga grupa gryzoni dostała wodę słodzoną stewią (substytutem cukru pochodzenia naturalnego o zerowej kaloryczności), a trzecia - zwykłą, czystą wodę.

Okazało się, że szczury, które piły wodę zawierającą mieszaninę fruktozy i glukozy po kilku tygodniach "upałów" były bardziej odwodnione niż zwierzęta gaszące pragnienie czystą wodą lub wodą z dodatkiem stewii. Oprócz tego pojawiły się u nich problemy z nerkami: w wyniku przedłużającego się odwodnienia organizmu doszło do niewydolności tych organów.

"Otrzymane przez nas wyniki pokazują, jak groźna w skutkach może być powszechna praktyka gaszenia pragnienia w upały słodkimi napojami gazowanymi. Trend ten jest szczególnie wyraźny wśród nastolatków i młodych dorosłych, którzy bezalkoholowe napoje gazowane traktują jako najlepsze antidotum na uczucie pragnienia towarzyszące nam w gorące, letnie dni" - przestrzegają autorzy pracy.