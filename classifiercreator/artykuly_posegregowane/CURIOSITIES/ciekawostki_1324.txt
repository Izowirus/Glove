Pierwszy w Poznaniu parking typu kiss&amp;ride uruchomiono w pobliżu dworca kolejowego. Parking umożliwia legalne zatrzymanie się na czas do minuty; utworzono go z myślą o kierowcach odwożących pasażerów na pociąg lub odbierających ich z podróży.
      
            Parkingi typu kiss&ride (z ang. pocałuj i jedź) organizowane są z reguły w pobliżu węzłów przesiadkowych, zwłaszcza przystanków komunikacji zbiorowej: kolejowych, tramwajowych, autobusowych, stacji metra. Mają ułatwić kierowcom swobodny dowóz lub odbiór pasażerów.

Pierwszy w Poznaniu parking zorganizowano na ulicy Dworcowej, na placu przed budynkiem starego dworca PKP. Niewykluczone, że niebawem powstaną kolejne takie miejsca.

"Będziemy się przyglądać, jak sprawdza się to rozwiązanie. Jeśli kierowcy polubią parkingi kiss&ride, być może kolejny powstanie w okolicy dworca autobusowego" - powiedziała PAP rzeczniczka urzędu miasta Hanna Surma.

Jak dodała, uruchomienie parkingu w pobliżu dworca kolejowego poprzedziły rozmowy władz miasta ze stowarzyszeniami taksówkarzy. Ustalono, że Zarząd Dróg Miejskich wyznaczy dodatkowe miejsca postojowe dla taksówek odbierających podróżnych z dworca. Taksówkarze nie będą za to zajmować miejsc na nowym parkingu.

W Polsce parkingi kiss&ride działają już m.in. w Krakowie, Wrocławiu, Łodzi i Szczecinie.