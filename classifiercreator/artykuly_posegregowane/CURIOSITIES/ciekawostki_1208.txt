Gdańsk, 11.07.2016. Uruchomienie instalacji wodnej „Poszukiwacz Bursztynu”, 11 bm. w przestrzeni pomiędzy Muzeum Bursztynu i Bramą Wyżynną w Gdańsku, z okazji 10-lecia Muzeum Bursztynu i Światowej Rady Bursztynu. „Poszukiwacz Bursztynu” to interaktywna, mobilna instalacja, składająca się z płytkiej, napełnionej wodą niecki, symbolizującej brzeg morski oraz umieszczonej w niecce dominanty przestrzennej, symbolizującej drogę bursztynu z głębi ziemi ku niebu i jego przekształcenie, z części ziemskiej materii, w artystyczny wytwór pracy ludzkiej. Instalacja ma być atrakcją dla mieszkańców i turystów. (dk/mr) PAP/Dominik Kulaszewicz PAP © 2016 / Dominik Kulaszewicz
                                        

            Fontanna, w której można znaleźć niewielkie bryłki bursztynu jest od poniedziałku letnią atrakcją Gdańska. Instalację, którą ozdabia rzeźba z wkomponowaną bryłą przypominającą jantar, stanęła w historycznym centrum miasta, w sąsiedztwie Muzeum Bursztynu.
      
            Na instalację wodną, którą nazwano „Poszukiwacz Bursztynu”, składa się wykonana z betonu płytka, napełniona wodą niecka. Jej dno wyścieła warstwa drobnych kamyków, wśród których rozrzucono dużą ilość niewielkich bursztynów. W centrum niecki zainstalowano pionowy słup, z którego sączy się woda, a który wieńczy duża bryła przypominająca bursztyn.

Autorem projektu instalacji było Studio Projektowe „Profil” Pracownia Autorska Władysława i Haliny Sucharskich. Z kolei pionowy element ozdobny wykonała Emilia Kohut – na co dzień zajmująca się projektowaniem biżuterii z bursztynem bałtyckim. „Bryła, która zdobi instalację, wykonana została z mieszanek żywicznych, a w jej wnętrzu znajduje się prawdziwy bursztyn” – zaznaczyła Kohut.

Fontanna stanęła na wolnej przestrzeni pomiędzy Bramą Wyżynną a Zespołem Przedbramia ul. Długiej, w którym mieści się gdańskie Muzeum Bursztynu. W poniedziałek, w obecności m.in. przedstawicieli gdańskiego samorządu, odbyło się uroczyste uruchomienie instalacji.

Jak powiedział PAP pełnomocnik prezydenta Gdańska ds. bursztynu Robert Pytlos, w niecce znalazło się około 10 kilogramów bursztynu. „Jeśli bursztyn się wyczerpie, będziemy go uzupełniać” – zaznaczył.

„Poszukiwacz Bursztynu” pozostanie w Gdańsku do końca września

Z kolei wiceprezydent Gdańska Andrzej Bojanowski powiedział, że instalacja ma służyć promocji bursztynu. Zaznaczył, że pozostanie ona w Gdańsku do końca września, a potem będzie podróżować w różne miejsca związane z bursztynem, bądź takie, w których jantar ma być promowany.

Bojanowski zaznaczył, że instalacja z całą pewnością odwiedzi samorządy zrzeszone w Związku Miast i Gmin Morskich. „Istotne jest, aby krzewić wiedzę o bursztynie nie tylko wśród gdańszczan, ale wśród wszystkich ludzi na świecie” – zaznaczył Bojanowski.

Pomysł wykonania instalacji powstał wśród członków Światowej Rady Bursztynu. Realizacji podjął się Związek Miast i Gmin Morskich przy wsparciu Gdańskiej Infrastruktury Wodno-Kanalizacyjnej oraz Wydziału Promocji Informacji i Komunikacji Społecznej Urzędu Miejskiego w Gdańsku.

„Poszukiwacz Bursztynu” jest jednym z przedsięwzięć towarzyszących obchodom 10-lecia Muzeum Bursztynu i Światowej Rady Bursztynu.