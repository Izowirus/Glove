Po czterech latach u słynnych bocianów z Przygodzic pojawiło się wreszcie pisklę. Pisklak wykluł się we wtorek (7 czerwca) wieczorem - poinformował Paweł Dolata z Południowowielkopolskiej Grupy Ogólnopolskiego Towarzystwa Ochrony Ptaków.

      
            Miłośnicy bocianów białych z Przygodzic (obserwowanych na www.bociany.ec.pl) czekali na kolejne pisklę rekordowo długo, od 2012 r. Rekordowo długo czekali też na "prawdziwe" zasiedlenia gniazda i zniesienie jaj.

Po licznych, krótkich wizytach pojedynczych bocianów oraz bocianich par (przerywanych walkami o gniazdo) 2 maja br. zajęła je wreszcie para, której "stateczne" zachowanie dawało nadzieję na lęg. "Boćki długo przebywały w gnieździe, wracały na nie na kolejne noce, a przede wszystkim uzupełniały je pracowicie patykami i wyściółką z siana. To ostatnie zachowanie wskazywało na zamiar zniesienia jaj, dla których ta wyściółka jest +pierzynką+, a mówiąc fachowo - +izolacją termiczną+" - tłumaczy Paweł Dolata z Południowowielkopolskiej Grupy Ogólnopolskiego Towarzystwa Ochrony Ptaków, realizującej projekt "Blisko bocianów" z Przygodzic.

Wytrwali obserwatorzy transmisji doczekali się wreszcie zniesienia jaj (6, 8 i 10 maja). "Niespodziewanie 11 maja, zaledwie po 20 godzinach od poprzedniego, samica zniosła czwarte jajko, bez skorupki, ale zaraz je wyrzuciła i częściowo wypiła zawartość. Można sądzić, że instynkt jej podpowiedział, że przy tak późnym lęgu nie ma co go jeszcze przedłużać: lepiej poprzestać na 3 jajkach i maksymalnie 3 pisklakach, łatwiejszych do wykarmienia. O pośpiechu lęgu świadczyło też nietypowe rozpoczęcie wysiadywania w tym roku już od pierwszego jajka. W poprzednich latach bociany czyniły to z reguły od złożenia przedostatniego jajka. W tym sezonie rodzice zdają sobie jednak sprawę, że dosłownie ścigają się z czasem: młode muszą osiągnąć lotność, gdy są jeszcze dobre warunki termiczne do wędrówki na zimowisko do Afryki, czyli do sierpnia. Potem już warunki do lotu szybowcowego będą coraz gorsze" - mówi przyrodnik.

Pierwsze od czterech lat pisklę wykluło się we wtorek (7 czerwca) wieczorem, po 32 dniach od złożenia pierwszego jajka.

Para gniazdująca na tym gnieździe miała w sezonach 2006-2012 zawsze po aż 5 jaj (średnia dla bocianów to niewiele powyżej 4). Takie jaja ważą ok. 70-80 gramów. Po około 33-34 dniach wysiadywania wykluwają się z nich pisklęta. Z tych 35 jaj złożonych pod kamerą wykluły się 33 pisklęta, lotność osiągnęło 20 młodych bocianów. W 2010 r. niestety wszystkie pięć małych jeszcze piskląt zginęło z powodu ulew i zimna w połowie maja. W latach 2013-2015 gniazdo zajmował zwykle tylko najwyżej pojedynczy bocian i do pojawienia się przychówku nie doszło.

Projekt internetowej obserwacji bocianów białych w Przygodzicach "Blisko bocianów" realizowany jest przez Południowowielkopolską Grupę (www.pwg.otop.org.pl) OTOP przy współpracy Gminy Przygodzice i firmy TKTelekom S.A. Projekt ruszył w 2006 r. Monitorowane gniazdo znajduje się od 1991 r. na podstawie na kominie dawnej kotłowni przy Urzędzie Gminy w Przygodzicach.

Transmisję z Przygodzic oglądają corocznie setki tysięcy internautów, dosłownie z całego świata - krajów europejskich, USA, Chin, ale też krajów tak egzotycznych, jak Bhutan, Gwinea Równikowa, Mikronezja, Republika Środkowoafrykańska, Saint Pierre i Miquelon.