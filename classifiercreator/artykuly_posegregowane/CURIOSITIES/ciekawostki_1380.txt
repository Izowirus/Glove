Amerykańska modelka, której zdjęcia niejednokrotnie zdobiły okładki takich magazynów jak "Vogue" czy "Harper's Bazaar" - Cindy Crawford w sobotę skończy 50 lat. Sama zapowiedziała, że kończy z modelingiem. Karierę rozpoczyna za to jej córka.
      
            Cynthia Ann Crawford, znana po prostu jako Cindy Crawford urodziła się 20 lutego 1966 roku w amerykańskim DeKalb w stanie Illinois. Modelka swoją karierę rozpoczęła jako dziewiętnastolatka. Trzy lata później pojawiła się w rozbieranej sesji w Playboyu.

Zdjęcia Crawford zdobiły okładki takich pism jak np. "Vogue" czy "Harper's Bazaar". Jako modelka brała udział w pokazach wielu znanych domów mody, np. Dolce & Gabbana, Calvin Klein, Gianni Versace, Chanel, Valentino czy Christian Dior. Wzięła też udział w kampaniach reklamowych, dla takich marek jak np. Escada, L'Oreal, Oscar de la Renta, Pepsi, Schwarzkopf czy Revlon. W 1993 i 2002 w ocenie magazynu "People" znalazła się w gronie 50 najpiękniejszych osób.

Modelka zapowiedziała, że w 2016 roku, w którym skończy 50 lat, przechodzi na emeryturę. "Jestem przekonana, że jeszcze przez dziesięć następnych lat będę fotografowana, ale już nie jako modelka. Myślę, że w modelingu dokonałam wszystkiego, współpracowałam z najlepszymi fotografami na świecie. Czego więcej mogę dokonać? Nie mogę cały czas odkrywać siebie na nowo, nie muszę już niczego udowadniać" - wyznała w wywiadzie dla magazynu "Rhapsody".

W latach 90. przez cztery lata była żoną aktora Richarda Gere'a. W 1998 roku poślubiła Rande'ego Gerbera, który jest ojcem ich dwojga dzieci.

Mierząca 176 cm wzrostu modelka na swoim profilu na Facebooku ma ponad 1,73 mln fanów, na Twitterze 1,5 mln, zaś na Instagramie 1 mln.