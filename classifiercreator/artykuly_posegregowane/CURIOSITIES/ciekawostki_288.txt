Kopalnia rud ołowiu, srebra i cynku w Tarnowskich Górach (Śląskie), wpisana na Listę Światowego Dziedzictwa UNESCO, wciąż kryje wiele tajemnic – przekonują członkowie zarządzającego nią Stowarzyszenia Miłośników Ziemi Tarnogórskiej.
      
            To 15. polski obiekt, wpisany na prestiżową listę najbardziej wyjątkowych zabytków na świecie – przypomniał minister kultury Piotr Gliński podczas niedawnego wręczenia oryginału certyfikatu wpisu. Po przyznaniu tytułu tylko w zeszłym roku obiekt odwiedziło o 12 tys. turystów więcej niż w analogicznym okresie poprzedniego.

„Jesteśmy przeszczęśliwi, bo nasi przodkowie zostawili nam takie argumenty, które trafiły do ekspertów UNESCO. Wpis na światową listę dziedzictwa UNESCO to nie jest chciejstwo, tylko musi być ta szczególna wartość dla dziedzictwa światowego” – powiedział PAP prezes stowarzyszenia Marek Kandzia. „Chodzimy penetrować te podziemia, szacujemy, że jest ich 150 km” – dodał.

Nie wszystkie miejsca są dostępne. „Podczas wypraw nie da się przecisnąć przez niektóre miejsca, niektóre dopiero się odsłaniają w trakcie, część jest zasypanych, próbujemy sobie pomóc z ciekawości, sprawdzamy, co jest za tym zasypiskiem i niekiedy otwieramy nowe komory, nowe wyrobiska” – zaznaczył prezes Kandzia.



W lipcu 2017 r. podczas odbywającej się w Krakowie 41. sesji Komitetu Światowego Dziedzictwa zabytki Tarnowskich Gór zostały wpisane na listę światowego dziedzictwa UNESCO.

We wniosku jego autorzy wymieniali 28 obiektów, nie tylko w Tarnowskich Górach, ale też w sąsiednich Zbrosławicach i Bytomiu. Są to pozostałości po dawnych kopalniach rud srebra, ołowiu i cynku - kopalniane wyrobiska i szyby górnicze, system odwadniania i wykorzystania wody pogórniczej oraz elementy krajobrazu kulturowego.

Przez kilka stuleci na obszarze Tarnowskich Gór i okolic funkcjonowało kilka tysięcy kopalń; powstało tam ok. 20 tys. szybów i ponad 150 km podziemnych wyrobisk. Częścią tego kompleksu są dwa najbardziej znane obiekty - Zabytkowa Kopalnia Srebra oraz Sztolnia Czarnego Pstrąga. 600-metrowy fragment sztolni służącej kiedyś do odwadniania kopalni dziś turyści przepływają - pod ziemią - łodziami. To najdłuższa w Polsce podziemna trasa turystyczna pokonywana w ten sposób. Sztolnia została udostępniona turystom w 1957 roku.

Zabytkowa Kopalnia Srebra to jedyna w Polsce trasa turystyczna, wytyczona w podziemiach będących pozostałością po dawnych kopalniach rud srebra, ołowiu i cynku. Stanowi niewielki fragment dawnej kopalni Fryderyk. Do zwiedzania została udostępniona w 1976 r. Zarówno sztolnia, jak i kopalnia są od lat na prezydenckiej liście Pomników Historii. Ponadto od listopada 2014 r. kopalnia jest tzw. punktem kotwicznym sieci Europejskiego Szlaku Dziedzictwa Przemysłowego (ERIH), skupiającego ok. 200 zabytków techniki w Europie. Obiekty te należą też do Szlaku Zabytków Techniki Woj. Śląskiego.