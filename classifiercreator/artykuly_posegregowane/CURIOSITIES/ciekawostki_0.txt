Gala wręczenia Złotych Globów jak co roku dostarczyła nam nie tylko filmowych, ale i modowych zachwytów. Prócz klasycznej czerni i wytwornego złota, na czerwonym dywanie dominowały energetyczne, iście wiosenne barwy.
      
            Uznawana za najważniejszą obok Oscarów imprezę w branży filmowej uroczystość wręczenia Złotych Globów – nagród przyznawanych przez Hollywoodzkie Stowarzyszenie Prasy Zagranicznej – zgromadziła plejadę gwiazd. Prócz wielkiej celebracji sztuki filmowej i osiągnięć najbardziej utalentowanych artystów, była ona, jak co roku, świętem mody. Na czerwonym dywanie podziwiać mogliśmy kreacje od najlepszych projektantów, podpatrując przy okazji trendy, które będą królować w nadchodzącym sezonie.

Tego wieczoru olśniła zwłaszcza Irina Shayk, w zjawiskowej, odsłaniającej sporo ciała złotej sukni. Modelka pojawiła się u boku swojego życiowego partnera Bradleya Coopera, reżysera oraz aktora wcielającego się w jedną z głównych ról w „Narodzinach gwiazdy” – filmie określanym jako jeden z największych przegranych tegorocznego rozdania Złotych Globów. Shayk zachwyciła w podkreślającej figurę, pokrytej złocistymi cekinami sukni z odważnym rozcięciem u dołu.

Wrażenie zrobiła również niewątpliwie oryginalna kreacja Julii Roberts projektu Stelli McCartney. Aktorka pozowała na czerwonym dywanie w powłóczystej kremowej sukni i czarnych garniturowych spodniach. Całość dopełniły eleganckie sandałki na szpilce i wytworna kryształowa biżuteria. Roberts udowodniła, że spodnie, będące na pozór mało adekwatnym do wieczornej gali strojem, mogą w istocie wyglądać równie elegancko i szykownie, co najpiękniejsza suknia.

Prócz modowej klasyki w postaci ponadczasowej czerni, na którą zdecydowały się m.in. Charlize Theron, Judy Greer, Laura Harrier oraz Francia Raisa, na czerwonym dywanie królowały biel i typowo wiosenne, energetyczne barwy. W śnieżnobiałej, drapowanej kreacji od Versace zaprezentowała się współprowadząca ceremonię Sandra Oh, zaś w białej satynowej sukni pochodzącej z kolekcji Armani Prive zachwyciła Dakota Fanning, która uzupełniła stylizację wytwornym naszyjnikiem i klasyczną czerwoną szminką.

Wiele gwiazd odważyło się jednak przełamać coroczny schemat i zamiast po bezpieczne, stonowane barwy, sięgnąć po wyrazisty kolor. Na taki krok zdecydowała się m.in. Lupita Nyong'o, która na tę okazję wybrała odsłaniającą ramiona, połyskującą srebrnymi frędzlami suknię do ziemi w kolorze wibrującego chabru. Ciekawym dopełnieniem stylizacji były srebrne sandałki na szpilce pochodzące z popularnej sieciówki. Wedle szacunków portalu „Popsugar”, kosztowały one gwiazdę jedynie... 45 dolarów.

Na wyrazisty kolor postawiły także Laura Dern i Lili Reinhart. Obie panie zaprezentowały się w ognistej czerwieni – Dern w lekko prześwitującej, długiej karbowanej sukni od Valentino, Reinhart zaś w powłóczystej tiulowej kreacji Khyeli Couture. Patricię Clarkson z kolei mogliśmy podziwiać w zjawiskowej pomarańczowej sukni z różowymi refleksami u dołu i górą dyskretnie zdobioną czerwonymi kryształkami.

Pastelowymi kreacjami oczarowały natomiast Lady Gaga i Lucy Liu. Ta pierwsza, choć nie zdobyła wymarzonej statuetki za rolę w filmie „Narodziny gwiazdy”, mogła poszczycić się jedną z najciekawszych stylizacji wieczoru. W bladoniebieskiej, spektakularnej sukni od Valentino i włosach w identycznym odcieniu, piosenkarka skradła show i atencję obserwatorów gali. Lucy Liu, choć wybrała zdecydowanie skromniejszy strój, zwróciła uwagę wiosenną lekkością. Bladoróżowa tiulowa suknia projektu Gahlia Lahav z cekinowymi, barwnymi aplikacjami niewątpliwie zachęciła nas do sięgania po wiosenne kolory i lekkie tkaniny.

Ceremonia wręczenia Złotych Globów dostarczyła nam, jak zwykle, nie tylko filmowych wzruszeń, ale i modowych zachwytów. Obserwując najpiękniejsze kreacje z czerwonego dywanu tegorocznej gali, można wysnuć wniosek, że klasyczna czerń powoli ustępuje odważnym, wyrazistym barwom. Wgląda na to, że wiosna zawitała już do gwiazdorskich szaf – przynajmniej w Hollywood.