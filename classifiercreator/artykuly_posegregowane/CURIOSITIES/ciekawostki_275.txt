Poznań, 09.04.2016. Uczestnicy Festiwalu Fantastyki Pyrkon 2016, 9 bm. na terenie MPT w Poznaniu. (jk/awol) Archiwum fot. PAP/Jakub Kaczmarczyk
                                        

            Od piątku w Poznaniu odbywa się Festiwal Fantastyki Pyrkon. To największe tego typu wydarzenie w kraju i jedno z największych w tej części Europy; rokrocznie bierze w nim udział kilkadziesiąt tysięcy osób.
      
            W Pyrkonie uczestniczą fani wszelkiego rodzaju fantastycznych gier, filmów, książek i seriali oraz entuzjaści mangi i anime. Do Poznania przyjadą uznani krajowi i światowi twórcy, m.in. Orson Scott Card, Graham Masterton, Andrzej Pilipiuk i Jakub Ćwiek. Impreza potrwa do niedzieli.

Jak powiedziała PAP w imieniu organizatorów wydarzenia Julia Baczyńska, Pyrkon jest tak przygotowany, by wzbudzić zainteresowanie nie tylko miłośników każdego rodzaju fantastyki, ale i osób w każdym wieku.

"Uczestnicy Pyrkonu, nierzadko przebrani w stroje znanych z filmów, seriali i książek postaci, spędzają czas spotykając swoich idoli, grając, ucząc się nowych rzeczy, ale przede wszystkim poznając nowych ludzi i dzieląc się z nimi swoją pasją. Autorzy książek, gier planszowych, elektronicznych, fabularnych i rysownicy - to tylko niewielka część osobistości reprezentujących na Pyrkonie całe spektrum świata fantastyki" - poinformowała.

Pyrkon jest podzielony na 15 bloków programowych poświęconych m.in. grom planszowym, rozrywkom elektronicznym, nauce, literaturze, komiksom, filmom i serialom. Rokrocznie ważnym punktem programu jest Maskarada, czyli konkurs na najlepszy kostium festiwalu.

"To na co wszyscy w tym roku szczególnie czekają to koncert zespołu Percival - współtwórców muzyki do gry +Wiedźmin 3: Dziki Gon+. Bilety na to wydarzenie, bardziej spektakl niż koncert, rozeszły się w pięć minut" - powiedziała Julia Baczyńska.

W tym roku wśród gości Pyrkonu znajdą się m.in. popularna w Stanach Zjednoczonych aktorka i youtuberka Felicia Day, autor bestsellerowych horrorów Graham Masterton czy autor "Gry Endera" Orson Scott Card. Wśród polskich twórców będą to: Maja Lidia Kossakowska, Jarosław Grzędowicz, Andrzej Pilipiuk i Jakub Ćwiek.

Wydarzenie jest przygotowywane przez Stowarzyszenie Klub Fantastyki "Druga Era". W ubiegłym roku Międzynarodowe Targi Poznańskie na których odbywa się Pyrkon odwiedziło ok. 44 tys. osób.