Nałęczów, 07.08.2018. W Nałęczowie trwają 3. Mistrzostwa Świata Kobiet w Balonach na Ogrzane Powietrze, 7 bm. Do rywalizacji przystąpiły 33 zawodniczki z 14 krajów z Azji, Ameryki Północnej, Australii oraz Europy. Zawody zakończą się 11 sierpnia.  PAP © 2018 / Wojciech Pacewicz
                                        

            Mieszkańcy Nałęczowa i goście tamtejszego uzdrowiska noszą głowy uniesione wysoko. Wypatrują kolorowych balonów, które biorą udział w mistrzostwach świata kobiet. Zawody potrwają do soboty 11 sierpnia.
      
            Do Balonowych Mistrzostw Świata Kobiet przystąpiły 34 załogi kobiece z całego świata, a każda z nich liczy 3-4 osoby. Loty konkursowe rozpoczęły się we wtorek i potrwają do soboty. Organizatorzy planują po dwie sesje lotów dziennie – rano i po południu, a w sobotę tylko rano. O trzeci triumf z rzędu w mistrzostwach powalczy Australijka Nicola Scaife.

Czas między lotami balonów wypełniony zostanie licznymi atrakcjami, m.in. pokazami gastronomicznymi i sportowymi, akrobacjami samolotowymi, skokami spadochronowymi, kiermaszami i koncertami. Ceremonia nagrodzenia zwycięzców nastąpi w sobotę o godz. 20 na scenie w Parku Uzdrowiskowym. Imprezę zwieńczy nocny pokaz balonów.

Nałęczów już od 12 lat jest areną wydarzeń balonowych, w tym mistrzostw Polski. Takie imprezy pozwalają spojrzeć na słynne uzdrowisko nie tylko pod kątem leczniczym i rehabilitacyjnym, ale też czynią z niego miejsce, gdzie można spędzić pełen zabawy weekend.

„Warto wybrać się tu z całą rodziną. Najbardziej widowiskowe starty i przeloty balonów nisko nad Nałęczowem, a także i wieczorne pokazy, to uczta nie tylko dla miłośników podniebnych sportów” - mówi PAP Life Grzegorz Łoza, jeden z pomysłodawców zawodów, na co dzień specjalista ds. marketingu w Uzdrowisku Nałęczów.

Organizatorem tegorocznych zawodów jest Aeroklub Lubelski, gospodarzem Gmina Nałęczów, a Uzdrowisko Nałęczów partnerem wydarzenia.