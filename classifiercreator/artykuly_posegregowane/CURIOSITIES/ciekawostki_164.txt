Znany fotografik Tadeusz Rolke ma w swym dorobku wiele portretów. Pozowała mu m.in. Kora, wokalistka Maanamu. Sesja miała miejsce w 1983 roku w pracowni malarza Edwarda Dwurnika. O tej pracy Rolke opowiadał PAP Life przy okazji wydania albumu "Rolke".
      
            Tadeusz Rolke poznał Korę Jackowską i muzyków grupy Maanam w 1982 roku. Spotkanie zaowocowało kilkuletnią współpracą fotografa i pierwszej damy polskiego boomu rockowego lat 80.

Sesję zdjęciowa z 1983 roku fotograf zrealizował w warszawskim atelier Edwarda Dwurnika na tle obrazów malarza. Kora została wystylizowana przez Monikę Małkowską, a jedna z fotografii trafiła na okładkę płyty Maanamu "Nocny Patrol".

O pracy z Korą tak mówił Rolke: "Ktoś rzucił pomysł, żeby zrobić sesję z Korą, której efektem byłby kalendarz. Duży kalendarz. Podchwyciłem ten pomysł. Pomyślałem, że to nie byłoby źle wydać duży, kilkunastostronicowy kalendarz. A nie jedno zdjęcie na cały rok, co uważam za bardzo nudne. Natomiast tu miało być trzynaście zdjęć, dwanaście miesięcy i zapowiedź przyszłego roku. To był dobry pomysł. Gdzie mieliśmy przystąpić do tych fotografii? Wymyśliłem wówczas, żeby poprosić Edwarda Dwurnika, by nas wpuścił do swojego atelier. I żebyśmy tam mogli buszować wśród jego obrazów. On się na to zgodził. Zaprosiłem Monikę Małkowską, która w tej sesji była stylistką. Odpowiadała jednoosobowo za całą stronę wizualną".

Jak wspomina fotograf, wymyślił bardzo proste światło. "Albo światło dzienne, albo jedna żarówka, beż żadnego flesza, błyskania Korze w twarz. Było to zrobione niezwykle prostymi środkami, ale dało świetne rezultaty. I zdjęcia zostały dobrze wydrukowane, co nie było w tamtych czasach takie częste. Ten kalendarz się ukazał i sprzedał się bardzo dobrze. Kilka lat temu wyciągnął go na światło dzienne Robert Jarosz. On zajmuje się historią muzyki i zna wszystkie sesje Kory. Wymyśliliśmy wspólnie, żeby zrobić remake. Też z nazwiskiem Dwurnik. Ale tym razem z Polą Dwurnik. I po prostu znaleźliśmy się u Poli w atelier" - mówi Rolke.

Efekty obu sesji zdjęciowych Kory w obiektywie Rolke można podziwiać w albumie, który ukazał się w 2015 r. nakładem Wydawnictwa BOSZ.