Sosnowiec, 21.04.2012. W sosnowieckim Egzotarium trwają Dni Orchidei. Wystawa storczyków połączona jest z kiermaszem tych niezwykle efektownych kwiatów. (ag/awol)
PAP/Andrzej Grygiel Archiwum. PAP © 2016 / Andrzej Grygiel
                                        

            Zaskakujące kolory, niezwykłe kształty i różnorodność gatunków – to cechy, za które kochamy storczyki. Wiele gatunków tych niezwykłych roślin od piątku do niedzieli będzie można podziwiać w sosnowieckim Egzotarium, gdzie odbędą się Dni Orchidei.
      
            „Na wystawie będą królowały egzotyczne orchidee w towarzystwie cytrusów, kaktusów, roślin owadożernych oraz innych pięknych i ciekawych roślin. Zaprezentujemy m.in. nowości - gatunki i hybrydy nieeksponowane dotąd na naszych wystawach” – zachęca organizatorka wystawy Beata Biała z Sosnowieckiego Koła Miłośników Orchidei.

Całość ujęta będzie w atrakcyjne i modne obecnie aranżacje, także z wykorzystaniem rzadkich okazów orchidei. Fachowych porad udzielać będą wystawcy oraz członkowie sosnowieckiego Koła. Zaplanowano też kiermasz.

Orchidee, którym od lat towarzyszył swoisty nimb elitarności, dziś są bardzo popularną ozdobą wielu domowych kolekcji. Przyciągają uwagę przede wszystkim przepięknym ubarwieniem i niezwykłą różnorodnością. Różnią się kolorystyką, wielkością, a nawet - na pierwszy rzut oka - budową kwiatu. Są kwiaty bardzo duże, do kilkunastu centymetrów średnicy, ale i miniaturowe, o średnicy ok. 1-2 milimetrów.

Choć najbardziej znane są wyróżniające się dużymi kwiatami i pięknymi barwami storczyki tropikalne, rośliny te rosną na całym świecie, od wysp położonych na południe od Nowej Zelandii po kręgi podbiegunowe. Skatalogowano kilkadziesiąt tysięcy gatunków storczyków dzikorosnących, a hodowcy stworzyli dodatkowo ponad pół miliona krzyżówek.

W Polsce w naturalnych warunkach - w lasach i na łąkach - rośnie kilkadziesiąt gatunków storczyków. Są niezwykle rzadkie, wszystkie objęte ścisłą ochroną.