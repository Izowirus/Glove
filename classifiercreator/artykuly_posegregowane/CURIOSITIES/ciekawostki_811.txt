Kraków, 04.06.2017. 17. Parada Smoków przeszła ulicami Krakowa, 4 bm. Tegoroczny przemarsz odbywał się pod hasłem "Smoki  Morza Śródziemnego". (jb/cat)       
PAP/Jacek Bednarczyk PAP © 2017 / Jacek Bednarczyk
                                        

            17. Wielka Parada Smoków przeszła w niedzielę ulicami Krakowa. Tłumy krakowian i turystów podziwiały "potwory" przez kilka godzin na Rynku Głównym i w okolicach.
      
            Większość spośród 40 smoków zaprojektowały i zbudowały dzieci oraz młodzież. Stwory były inspirowane głównie kulturą i mitologią śródziemnomorską (hasło tegorocznej parady brzmiało: smoki Morza Śródziemnego).

Jeden ze stworów, o imieniu Piramidek, przywoływał na myśl starożytny Egipt – dzierżył na grzbiecie antyczne budowle faraonów. Inny kojarzył się z Hiszpanią – miał głowę byka, który bierze udział w korridach. Jeszcze inny smok był wykonany z biało-niebieskich balonów. Wśród stworów dało się ujrzeć też takiego, który kojarzył się z kuchnią włoską i był niesiony przez dzieci przebrane w stroje kucharskie.

Najlepsze prace otrzymały nagrody finansowe (Zespół Szkolno-Przedszkolny z Wielmoży, Zespół Szkół i Placówek Specjalnych z Krakowa, Dom Kultury Podgórze, Gminny Ośrodek Kultury, Promocji, Turystyki i Sportu z Bystrej-Sidziny).

Pod Wawelem pod znakiem smoczej imprezy upłynął cały weekend. Niemal całą sobotę i niedzielę na Bulwarach Wiślanych, niedaleko Smoczej Jamy, odbywał się piknik.

W sobotnią noc tysiące osób przyszło nad Wisłę, aby podziwiać pokaz fajerwerków - z oryginalną oprawą świetlną i laserową oraz gigantycznymi kurtynami wodnymi. Zgromadzeni mogli zobaczyć olbrzymie latające smoki, "tworzone" na barkach i statkach przez aktorów Teatru Groteska.

Święto smoków w Krakowie od 2000 r. organizuje Teatr Groteska.