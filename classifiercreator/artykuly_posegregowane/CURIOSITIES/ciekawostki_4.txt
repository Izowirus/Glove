Tradycyjnie, przed wielkim finałem Wielkiej Orkiestry Świątecznej Pomocy można licytować przedmioty i wydarzenia wystawione na aukcje przez liczne gwiazdy. Jest tu i suknia Beaty Kozidrak, rękawica Krzysztofa Hołowczyca, a nawet nauka jazdy konnej z Danielem Olbrychskim. Finał WOŚP już 13 stycznia.
      
            Wśród atrakcyjnych aukcji, utworzonych prze gwiazdy znalazła się kolacja z Barbarą Kurdej-Szatan. Aby zjeść kolację w towarzystwie gwiazdy, trzeba (wg stanu na piątek) wpłacić ponad 9 tys. złotych.



Wśród aukcji jest także rękawica rajdowa Krzysztofa Hołowczyca. "Moja lewa dakarowa rękawica, w której prowadziłem podczas wyścigu w 2011 roku" - zachwala swój przedmiot ofiarodawca. Rajd Dakar 2011 to była 33. edycja Rajdu Dakar. Odbyła się w dniach od 1 stycznia do 16 stycznia 2011 r., po raz trzeci na bezdrożach Argentyny i Chile. Krzysztof Hołowczyc zajął wówczas 5. miejsce.

Projektant Dawid Woliński zaoferował suknię haute couture. Jest to suknia w rozmiarze 38, wykonana z wysokiej jakości tkaniny satynowej z domieszką elastanu. Suknia zadebiutowała na grudniowym pokazie najnowszej kolekcji Dawida Wolińskiego, tym razem nie na wybiegu, lecz w pierwszym rzędzie, pośród obecnych na pokazie gwiazd. Ubrana w nią była muza Dawida Wolińskiego, aktorka Małgorzata Kożuchowska. Suknia autorstwa Wolińskiego jest zainspirowana prawdziwą ikoną popkultury Myszką Miki i została stworzona z okazji jej 90-lecia. Dla projektanta była to niezwykle cenna i ważna współpraca, która wymagała trochę innej kreatywności. Cena w piątek, którą trzeba przebić to 355 zł.

Beata Kozidrak podarował Orkiestrze na aukcję suknię z trenem autorstwa Patrycji Kujawy. Czarna, z ręcznie naszywanymi kamieniami i ręcznie napisanym tekstem piosenki „Ta sama chwila”, w której Beata Kozidrak wystąpiła na Festiwalu w Sopocie, na jubileuszu 40-lecia zespołu Bajm. Licytujemy powyżej 990 zł.

Wokalistka Kasia Stankiewicz podarowała na aukcję swój rower Langma Advanced. Piosenkarka, wydawca, autorka tekstów, wokalistka grupy Varius Manx, współtwórczyni między innymi przeboju "Orła Cień", była ambasadorką zawodów Enea IRONMAN 70.3 Gdynia 2018. Cena, którą należy przebić, by wejść w posiadanie roweru to 5100 zł.

Można także zostać prezenterem radiowym i wylicytować współprowadzenie audycji radiowej od Kayah. Autorski program "Tu i teraz" w Meloradiu Kayah prowadzi w środowe wieczory. Tym razem chce jednak zrobić to razem ze zwycięzcą aukcji dla WOŚP. Można będzie wybrać też z Kayah gościa programu i zobaczyć radio od kuchni. Gramy powyżej 1025 zł.

Fanów sportu może zainteresuje nauka jazdy konnej od Daniela Olbrychskiego. Znany aktor zaprasza do licytacji zarówno tych, którzy jeżdżą konno stylem klasycznym czy sportowym, jak i tych średnio zaawansowanych czy nawet osoby, które nigdy na koniu nie siedziały. Olbrychski zapewnia, że z koniem Masterem przeprowadzą ciekawą lekcję jazdy w stylu westernowym lub kawaleryjskim. Kto jest chętny do nauki? Oferta w piątek jest warta 3 650 zł.

To oczywiście mały przegląd tego, co można znaleźć na aukcjach WOŚP. Są kolacje i treningi z gwiazdami, spotkania z blogerami, mnóstwo rekwizytów filmowych i sportowych gadżetów.