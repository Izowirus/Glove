Gdańsk, 02.12.2016. Bożonarodzeniowa Szopka z Piasku stanęła na Placu Inwalidów Wojennych, naprzeciwko wejścia do Parku Oliwskiego. Stworzyli ją, z inicjatywy Fundacji Wspólnota Gdańska, trójmiejscy artyści: Mariusz Otta (autor projektu), Czesław Fankidejski, Maciej Krause i Katarzyna Mikłasz. Do budowy piaskowego dzieła zużyto 90 ton piasku ze żwirowni w Skowarczu. Budowa rzeźby trwała ponad tydzień. W sobotę, 2 bm. odbyło się uroczyste oświetlenie nietypowej szopki. (cat) PAP/Dominik Kulaszewicz PAP © 2017 / Dominik Kulaszewicz
                                        

            Wykonana przez lokalnych artystów z 90 ton piasku bożonarodzeniowa szopka została „odsłonięta” w sobotę na placu naprzeciwko wejścia do Parku Oliwskiego w Gdańsku. W Parku oraz w kilku innych punktach miasta miały tego dnia swą premierę świąteczne iluminacje.
      
            Szopka z piasku przedstawia Świętą Rodzinę oraz Trzech Króli w towarzystwie owieczek. Rzeźba ma ok. 3 m wysokości, 5 m szerokości i głębokości. Wykonali ją trójmiejscy artyści: Czesław Fankidejski, Maciej Krause i Katarzyna Mikłasz według projektu Mariusza Otto, który również wziął udział w pracach rzeźbiarskich.

„Do budowy rzeźby wykorzystano 90 ton piasku ze żwirowni w Skowarczu. Piasek, z którego powstała szopka, został specjalnie dobrany. W przeciwieństwie do sypkiego piasku, spotykanego na przykład na plażach, ten jest złożony z ziaren, które dobrze trzymają się w bryle” – powiedziała PAP Natalia Filipionek-Rybińska z Fundacji Wspólnota Gdańska, która to organizacja od 2013 r. jest inicjatorem budowy piaskowych bożonarodzeniowych szopek w gdańskiej Oliwie.

Tegoroczna szopka stanęła na Placu Inwalidów Wojennych, naprzeciwko wejścia do Parku Oliwskiego. Uroczysta „inauguracja” nastąpiła w sobotnie popołudnie. Było to włączenie iluminacji piaskowej rzeźby.

„Mamy nadzieję, że przetrwa ona do 6 stycznia przyszłego roku” – powiedziała PAP Filipionek-Rybińska dodając, że trwałość rzeźby jest uzależniona od pogody. „Dach zainstalowany nad instalacją powinien ją ochronić przed zniszczeniami, jakie mogą poczynić opady. Obawiamy się tylko zacinającego deszczu” – zaznaczyła w rozmowie z PAP Filipionek-Rybińska.

Wyjaśniła, że 16 grudnia Fundacja Wspólnota Gdańska zorganizuje przy piaskowej szopce Wigilię Oliwską, czyli spotkanie lokalnej społeczności. „Zachęcamy do przyniesienia własnoręcznie przygotowanych potraw. Gorąco zaprasza do udziału wszystkich mieszkańców i miłośników Oliwy, bez względu na wyznawaną religię, zamożność i narodowość” – zaznaczyła.

W sobotę 2 grudnia swoją premierę miały też świąteczne iluminacje przygotowane przez samorząd Gdańska. Późnym popołudniem uruchomione zostało specjalne oświetlenie w centrum Gdańska oraz w Parku Oliwskim i jego okolicach. Aleje Parku zostały ozdobione m.in. 10. świetlnymi figurami żaglowców. Specjalną iluminację zyskały też parkowe bramy i szpaler drzew w Alejach Lipowych.

Z kolei w historycznym centrum Gdańska, w sąsiedztwie Zielonego Mostu pojawiła się iluminacja w formie 10-metrowego stoczniowego żurawia dźwigającego prezenty. Tego dnia w Śródmieściu swoją premierę miały także iluminacje w formie lwów trzymających herb miasta, a wchodzących na plac Kobzdeja wita – nawiązująca do powieści Guentera Grassa, figura chłopca grającego na bębenku.

Specjalne oświetlenie pojawiło się także w wielu innych zakątkach gdańskiego Głównego Miasta, w tym na Targu Węglowym, gdzie rozpoczął się - złożony ze stu stoisk, Jarmark Bożonarodzeniowy. Również w - sąsiadującej z Targiem, Wielkiej Zbrojowni urządzone zostały stoiska handlowe: można tu kupić wyroby rzemieślnicze i rękodzielnicze.