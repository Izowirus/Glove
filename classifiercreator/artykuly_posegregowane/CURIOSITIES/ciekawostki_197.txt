Chorzów, 30.06.2017. Pierwszy przejazd największego w Europie Środkowo-Wschodniej rollercoastera w Legendii Śląskim Wesołym Miasteczku, 30 bm. Tematem przewodnim atrakcji ma być motyw polskiej dynastii Piastów. Lech Coaster ma 40 metrów wysokości i 908 metrów długości toru. Wagoniki podczas jazdy rozwijać będą prędkość do 95 km/h. (ag/doro) PAP/Andrzej Grygiel Archiwum PAP © 2018 / Andrzej Grygiel
                                        

            Śmiałkowie mogą już korzystać z Hyperiona, najwyższego i najszybszego rollercoastera w Europie, który został wybudowany w parku rozrywki Energylandia w Zatorze (woj. małopolskie). Wagony rozpędzają się do 142 km/h.
      
            Budowa Hyperiona rozpoczęła się w październiku 2017 roku, a jego premiera odbyła w ostatni weekend. Jak tłumaczy rzecznik Energylandii Kris Kojder, konstrukcja sklasyfikowana jest w kategorii Mega Coaster lub inaczej Hyper Coaster, która zawiera największe rollercoastery mierzące od 61 do 91 metrów wysokości.

„Doznania z jazdy Mega Coasterem Hyperion są równie imponujące, co jego parametry” - zaznacza Kojder. Spadek przy pierwszym zjeździe to 80 metrów przy 85 stopniowym nachyleniu toru, kończy się on wjazdem do ogromnego tunelu. Sama wysokość konstrukcji to 77 metry, a rollercoaster rozpędza się do 142 km/h po torze o długości 1450 metrów.

Dodatkowo na amatorów mocnych wrażeń czekają efekty wodne, liczne zwroty oraz maksymalna szybkość przy zakrętach i pikowaniu w dół. Nie zabraknie także fascynujących dodatnich i ujemnych przeciążeń oraz gigantycznej prędkość przy wyjazdach na wzniesienia. Dla lubiących szybować w chmurach producenci atrakcji zapewnili efekty nieważkości, niespodziewane efekty grawitacyjne, obrotowe nachylenie toru i podwójne zakręty. W tej instalacji zaprojektowane zostały dwa wagony po 28 miejsc, tak by maksymalnie zwiększyć przepustowość atrakcji.

Wnętrza stacji dolnej „Hyper Novi Station” zaprojektowano tak, by przypominały opuszczoną stacje kosmiczną. Z każdym krokiem uczestnik tej zabawy odkrywa liczne animacje, a rozlokowane na kilku poziomach ekrany multimedialne pozwalają poczuć się jak uczestnik wyprawy kosmicznej.

Hyperiona wykonała szwajcarska firma Intamin, budująca najwyższe tego typu konstrukcje na świecie. Jego elementy powstawały w kilku europejskich fabrykach m.in. w Szwajcarii, Niemczech, Chorwacji i Słowacji.

Park Rozrywki Energylandia mieści się na przestrzeni ponad 26 hektarów. Oferuje ok. 60 różnego rodzaju atrakcji i urządzeń. Posiada też sceny widowiskowe (dwa teatry i dwa amfiteatry), na których odbywają się różnego rodzaju pokazy artystyczne oraz kino 7D. Do dyspozycji gości jest również kilkadziesiąt zróżnicowanych pod względem menu punktów gastronomicznych, w tym restauracje oraz wiele sklepów i punktów usługowych.

Miłośnicy mocnych wrażeń mogą korzystać tam z 11 rollercoasterów o różnym stopniu trudności. Są też wodne atrakcje w strefie Water Park. W zeszłym roku Energylandię odwiedziło ponad 1,2 mln osób