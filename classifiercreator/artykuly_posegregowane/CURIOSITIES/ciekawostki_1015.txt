epa05681523 Giant letters reading 'Budapest' are set up in front of an illuminated Christmas tree during the annual Christmas market in Vorosmarty square, downtown of Budapest, Hungary, 18 December 2016, on the fourth Sunday of Advent.  EPA/BALAZS MOHAI HUNGARY OUT 
Dostawca: PAP/EPA. PAP/EPA © 2016 / BALAZS MOHAI
                                        

            Grzane wino i palinka oraz liczne tradycyjne dania węgierskie są wśród smakołyków, których mogą skosztować goście bożonarodzeniowego jarmarku w Budapeszcie. Specjalnie dla dzieci otwarto pracownię ozdób choinkowych.
      
            Jarmark na placu Mihalya Voeroesmartyego, który jest odwiedzany nie tylko przez mieszkańców Budapesztu, ale i licznych turystów, proponuje na swoich stoiskach przeróżne wyroby rękodzielnicze: ozdoby choinkowe, porcelanę w stylu ludowym i nie tylko, wyroby futrzarskie, skórzane oraz biżuterię i kosmetyki.

Na samym środku placu, pod koronami drzew ozdobionych elektrycznymi lampionami w kształcie bombek, ustawiono na drewnianym podeście stragany z daniami na gorąco. Można tu napić się przy stole grzanego wina lub palinki i skosztować licznych smakołyków kuchni węgierskiej: zupy gulaszowej w chlebie, zupy rybnej, gołąbków, smażonej ryby i kiełbasy (w tym z gęsich wątróbek), kapusty z mięsem, placków ziemniaczanych czy smażonych w oleju placków drożdżowych - langoszy. Jest nawet pieczone prosię.

Amatorzy słodkości mogą natomiast spróbować węgierskich wypieków, w tym strudli z różnymi nadzieniami czy serwowanego na ciepło węgierskiego kołacza.

Wielu sprzedawców proponuje pomysłowe wyroby czekoladowe – nie tylko tabliczki z dodatkiem owoców czy kwiatów i pralinki o najróżniejszych smakach. Kilka straganów specjalizuje się w artykułach czekoladowych wyglądających tak, jakby były zrobione z żelaza. Można wśród nich znaleźć czekoladowe klucze, nożyczki, a nawet śrubokręty. Inna propozycja to biała czekolada wyglądająca jak gruby plaster żółtego sera z dziurami.

Jest pracownia stworzona specjalnie dla dzieci

Ci, których nie przekonuje czekolada o wyglądzie żelaza, mogą odwiedzić zaimprowizowaną w jednym ze stoisk kuźnię. Są tu na bieżąco wykuwane drobne żelazne przedmioty na sprzedaż: małe podkówki, wieszaki, pogrzebacze, a nawet biżuteria.

Inna pracownia jest przeznaczona specjalnie dla dzieci. Najmłodsi mogą się tu nauczyć wykonywania z różnych materiałów ozdób choinkowych. Jak powiedziała PAP dyżurująca w namiocie pani, cieszy się on wśród najmłodszych dużą popularności.

„Codziennie robimy co innego. Na przykład dzisiaj przygotowywaliśmy słomiane anioły – pokazuje dzieło jednego z dzieci. – A tutaj widać ozdoby choinkowe z wypchanego filcu. Wykrój księżyca wycięła moja koleżanka, ale to dzieci zszyły go ściegiem dzierganym. Jeszcze inna propozycja to bałwan z drewna”.

W jednym ze stoisk rozdawane są materiały informacyjne policji. Jak zapewniła PAP stojąca obok policjantka, stragan otwarto bez związku z zamachem w Brukseli. „Chcemy poinformować mieszkańców o zasadach bezpieczeństwa, zdarzają się tu na przykład kieszonkowcy" – mówi, wręczając pakiet ulotek. Można w nich przeczytać m.in. porady dla starszych osób, jak unikać oszustwa, czy dla kierowców, jak zmniejszyć ryzyko kradzieży samochodu.
 
Dodatkową atrakcją jest oferta koncertowa

Sprzedawcy na bazarze nie są zgodni co do tego, czy zamach zniechęcił klientów do odwiedzania stoisk. „Nie zauważyłem żadnego spadku liczby klientów” – powiedział mężczyzna na stoisku z biżuterią.

Innego zdania był sprzedawca na straganie z palinką oferowaną w rozmaitej postaci, np. w małych buteleczkach w kształcie żarówek. „Jest wyraźnie mniej ludzi. Myślę, że o jakieś 30 proc. – powiedział PAP. - Wieczorem przychodzi trochę osób, ale w ciągu dnia praktycznie nikogo nie było”.

Dodatkową atrakcją dla gości jarmarku, zaliczanego wcześniej do jednego z najlepszych jarmarków gwiazdkowych w Europie - jest oferta koncertowa: codziennie występuje tu na scenie po południu i wieczorem po kilka zespołów. Można posłuchać jazzu, bluesa, muzyki ludowej czy alternatywnej. W niektóre dni, na przykład w Wigilię rano, dzieci mogą obejrzeć przedstawienie kukiełkowe.

Stoiska będą czynne do 1 stycznia. Według organizatorów w ubiegłych latach jarmark odwiedzało 300-400 tys. turystów.

Z Budapesztu Małgorzata Wyrzykowska