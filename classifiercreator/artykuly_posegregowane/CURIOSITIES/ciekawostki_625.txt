Poznań, 21.10.2016. Targi Poznań Game Arena 2016 - największa impreza poświęcona elektronicznej rozrywce rozpoczęła się, 21 bm. na terenie Międzynarodowych Targów Poznańskich. (jk/cat) Archiwum fot. PAP/Jakub Kaczmarczyk
                                        

            Nawet 80 tys. gości spodziewają się organizatorzy rozpoczynających się w piątek w Poznaniu targów gier komputerowych i rozrywki multimedialnej Poznań Game Arena. Jest to największe tego typu wydarzenie w Polsce i w tej części Europy.
      
            W ciągu trzech dni Poznań Game Arena (PGA) na zainteresowanych czekać będą atrakcje przygotowane przez 150 wystawców. W 10 pawilonach Międzynarodowych Targów Poznańskich zorganizowanych będzie ponad 1 tys. stanowisk do gry.

Organizatorzy wydarzenia podkreślają, że wartość rodzimego rynku gier szacowana jest na blisko 1,5 mld zł, a polski rynek jest drugim największym w tej części Europy.

Jak powiedział PAP wicedyrektor targów PGA Dariusz Wawrzyniak, jedną z głównych atrakcji tegorocznej edycji imprezy będzie pierwsza w Polsce publiczna prezentacja konsoli Xbox One X. Swoją nową konsolę, a także przedpremierowe i premierowe tytuły gier, zaprezentuje też Nintendo. Zaplanowano liczne turnieje, w tym finały Mistrzostw Polski Cyber Sportu z pulą nagród wynoszącą 50 tys. zł.

"W strefie niezależnych twórców gier zaprezentuje się rekordowa liczba ponad 100 firm z całego świata, w tym przedstawiciele USA, Chin, Gruzji, Rumunii czy Niemiec. Zainteresowani będą tam mogli poznać 120 tytułów polskich gier - w dużej części będą to premiery lub gry dopiero przygotowywane do wydania" - powiedział Wawrzyniak.

Do Poznania przyjadą gwiazdy serwisów internetowych YouTube i Twitch, a także cosplayerzy i cosplayerki, czyli osoby przebierające się za postaci z mangi, anime, gier komputerowych czy filmów.

Jedną z hal zajmie stoisko popularnej sieci supermarketów oferującej elektronikę użytkową. Poza powierzchnią sklepową i stoiskami producentów elektroniki, tj. Logitech, Samsung, Seagate czy Trust, pojawi się tam też scena, na której zostaną przeprowadzone turnieje i konkursy.

Organizatorzy imprezy wraz z wystawcami zadbali o liczne stanowiska gamingowe dla amatorów elektronicznej rozrywki. Na Poznań Game Arena odbędzie się też Wielki Giermasz, na którym nabyć będzie można m.in. kilkaset tytułów gier.

Podczas PGA odbędzie się ponadto Game Industry Conference - największa w kraju konferencja dotycząca tworzenia gier. Gośćmi specjalnymi wydarzenia będą przedstawiciele największych producentów gier oraz projektanci gier komputerowych. Zorganizowane zostaną też branżowe targi pracy Geek Careers.

Imprezie dla fanów gier od soboty towarzyszyć będą trzy targowe wydarzenia: Happy Baby, Hobby oraz Aqua&ZOO.

Targi Happy Baby to impreza organizowana z myślą o przyszłych rodzicach, rodzinach z niemowlętami i dziećmi w wieku przedszkolnym. W jednym miejscu będzie można porównać ofertę zabawek, wózków i fotelików samochodowych, artykułów dla niemowląt i dzieci, a także usług z zakresu opieki i edukacji.

Targi Hobby są największym w Polsce wydarzeniem gromadzącym producentów i dystrybutorów modeli, makiet, akcesoriów, materiałów oraz narzędzi modelarskich. Salon Aqua&ZOO to wydarzenie skierowane do pasjonatów akwarystyki i terrarystyki, egzotycznych ptaków oraz mniejszych zwierząt.