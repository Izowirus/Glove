Warszawa, 17.12.2013. Praca w sortowni Poczty Polskiej w Warszawie, największej sortowni w Europie Środkowo-Wschodniej, w okresie przedświątecznym, 17 bm. (mr) PAP/Jacek Turczyk Archiwum PAP © 2017 / Jacek Turczyk
                                        

            Setki listów z całego świata przychodzą każdego dnia do Werony, a ich adresatką jest Julia, bohaterka tragedii Szekspira. Najwięcej pracy pocztowcy mają w związku z walentynkami. W sortowni przygotowali specjalną skrzynkę na korespondencję do Julii.
      
            Nadawcy listów otrzymują z Werony odpowiedź.

Jak zauważają włoskie media, stosy kopert zaadresowanych najczęściej: "Julia, Werona" lub "Dom Julii, Werona" to najlepszy przykład na to, że wbrew obiegowym opiniom zwyczaj pisania odręcznych listów i wysyłania ich tradycyjną pocztą nie zaginął.

Do Szekspirowskiej bohaterki piszą szczęśliwie i nieszczęśliwie zakochani ze wszystkich kontynentów; proszą o radę i pocieszenie.

W tych dniach listów tych jest szczególnie dużo, a skrzynka na nie w pocztowej sortowni stale się zapełnia. Pracownik poczty codziennie zawozi listy do działającego w Weronie Klubu Julii.

"Dostajemy setki listów od zakochanych z całego świata" - powiedziała Barbara Vallani z Klubu Julii. Dodała, że do Julii piszą mieszkańcy USA, Australii, Rosji, Japonii i Afryki. Jak zauważyła, Julia znana jest na całym świecie i dlatego stała się symbolem pocieszycielki w miłosnych rozterkach.

Pochodzące z kilku krajów wolontariuszki klubu odpisują nadawcom w różnych językach. Odpowiedzi również udzielają w tradycyjny sposób: pisząc ręcznie na ozdobnej kartce. Piszą po włosku, angielsku, rosyjsku, hiszpańsku, niemiecku , francusku.

Jak mówią, zawsze odpowiadają zgodnie z tym, co dyktuje im serce. Każdy list podpisują "Julia".