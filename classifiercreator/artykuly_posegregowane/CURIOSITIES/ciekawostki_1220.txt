Łódź, 03.07.2016. Drugą część makiety dawnej Łodzi przedstawiającą Nowe Miasto z okresu przed II wojną światową - kwartały pomiędzy ulicami Północną, a Południową oraz Zachodnią i Kilińskiego -  zaprezentowano, 3 bm. w Muzeum Miasta Łodzi. Makieta będzie stałą częścią ekspozycji, a jej oglądanie będzie bezpłatne.  PAP © 2016 / Grzegorz Michałowski
                                        

            Powstała druga część makiety dawnej Łodzi, którą od niedzieli można oglądać w miejscowym Muzeum Miasta. To kolejna część projektu, którego celem jest stworzenie makiety zabudowy miasta sprzed II wojny światowej.
      
            Joanna Rembowska z Muzeum Miasta Łodzi przypomniała, że pierwszą część makiety "zaginionego kwartału" zaprezentowano jesienią ub.r. Przedstawia ona historyczny fragment Łodzi z 1939 roku - okresu, kiedy miasto było najgęściej zabudowane. Makieta pokazuje jak wyglądała okolica Starego Rynku na krótko przed wybuchem II wojny światowej.

Kolejną częścią projektu jest prezentacja modelu tzw. Nowego Miasta z tego samego okresu. Tym razem można zobaczyć, jak wyglądały kwartały pomiędzy ulicami Północną, a Południową oraz Zachodnią i Kilińskiego.

Pracownicy muzeum zwracają uwagę, że choć wydawać się może, iż część Łodzi w otoczeniu placu Wolności czy wzdłuż ul. Pomorskiej prezentuje się bardzo podobnie, jak w latach 30., to jednak po bliższej analizie okazuje się, że około 30 proc. zabudowy obszaru pokazanej na makiecie zmieniła się lub też zupełnie przestała istnieć.

"W poszukiwaniu zaginionego kwartału" to projekt edukacyjny. Jego celem było stworzenie makiety historycznej zabudowy fragmentów Łodzi. W ramach projektu łodzianie spotykali się z urbanistami, historykami sztuki, architektami i animatorami kultury, spacerowali też po nieistniejącym kwartale ulic szlakiem wyznaczanym przez archiwalne fotografie.