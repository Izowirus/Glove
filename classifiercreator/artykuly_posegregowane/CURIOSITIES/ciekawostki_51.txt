Podczas VII edycji charytatywnej „Wigilii na kaliskim rynku” odbędzie się happening bicia światowego rekordu Guinnessa w liczbie osób przebranych za anioły w jednym miejscu – informują organizatorzy.
      
            Na kaliskim rynku 15 grudnia o godz. 15.00 musi zjawić się 1257 aniołów, „światowy rekord Guinessa należy do Kanadyjczyków” – informuje jeden z organizatorów imprezy Tomasz Jeżyk z fundacji Bread of Life.

W tym celu trzeba przebrać się za anioła – mieć na sobie białą szatę, sięgająca za kolano, zamocowane skrzydła i aureolę. Swoją pomoc zaoferowała firma Haft, która przygotowała tysiąc białych sukienek. Strój można zarezerwować, wpłacając symboliczną cegiełkę w kwocie 10 zł.

W ubiegłym roku mieszkańcy Kalisza, jako pierwsi i jedyni w Polsce, ustanowili rekord Polski Guinnessa w liczbie aniołów zgromadzonych w jednym miejscu. Wówczas pobili swój rekord z 2016 roku, osiągając wynik 531 aniołów, a więc o 131 więcej.

Głównym celem organizatorów „Wigilii na kaliskim rynku” jest pomoc podopiecznym fundacji Bread of Life.

W ubiegłym roku podczas wigilii udało się zebrać ponad 30 tysięcy złotych.

„Dzięki datkom kaliszan zakupiono specjalistyczny sprzęt, który uratował życie Lence, jednej z bohaterek wigilii” - powiedział Tomasz Jeżyk.

W tym roku dochód z wigilii i wydarzeń towarzyszących trafi do piątki podopiecznych fundacji: Wiktorii, dwóch Michałów, Piotra oraz Karola.

Wigilia odbędzie się na Głównym Rynku 15 grudnia w godzinach od 12.00 do 18.00.