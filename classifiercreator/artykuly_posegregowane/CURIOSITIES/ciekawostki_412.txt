Skarb znaleziony przed kilkoma tygodniami pod posadzką prezbiterium katedry świętych Marcina i Mikołaja w Bydgoszczy zostanie wkrótce pokazany na wystawie w Muzeum Okręgowym im. Leona Wyczółkowskiego. W skład zbioru wchodzą monety i biżuteria.
      
            Wystawa zostanie zorganizowana w należącym do muzeum Europejskiego Centrum Pieniądza, poświęconego dziejom pieniądza i obiegu monetarnego. Centrum znajduje się w miejscu dawnej mennicy bydgoskiej.

"Zaprezentowany zostanie cały skarb, łącznie prawie 800 przedmiotów. Naszym zamysłem od początku było, aby jak najszybciej skarb pokazać w takiej postaci, w jakiej został wydobyty, a tylko na kilkunastu zabytkach ukazać zakres prac nie restauracyjnych, ale prac konserwatorskich, zachowawczych. Wykonywane to jest nowoczesnymi metodami, np. czyszczarką laserową usuwane są warstwy korozji i zanieczyszczeń" - powiedział dyrektor muzeum dr hab. Michał F. Woźniak.

Dyrektor zaznaczył, że niektóre monety złote zachowały się w stanie idealnym ze względu na wysoką zawartość kruszcu. W nieco gorszym stanie jest biżuteria, do której produkcji dodawano miedź, co spowodowało pewne procesy korozyjne.

"Skarb decyzją wojewódzkiego konserwatora zabytków został przekazany muzeum w depozyt. Podjęliśmy się opracowania naukowego. W muzeum posiadamy wystarczające siły fachowe, aby objąć to pod względem zagadnień historycznych czy wykonawczych. Jednocześnie posiadamy na tyle dobre i utrwalone kontakty naukowe, że w razie jakichkolwiek wątpliwości możemy zasięgnąć konsultacji. Jesteśmy też w stanie przeprowadzić niezbędne prace konserwatorskie w zakresie konserwacji zapobiegawczej, a także przeprowadzić wszelkie inne, jeżeli byłyby konieczne, z pomocą naszych współpracowników z innych ośrodków, jak Toruń, Warszawa czy Kraków" - zaznaczył dr hab. Woźniak.

Muzeum planuje zorganizowanie ekspozycji docelowej pod koniec roku, jeżeli uda się uzyskać dofinasowanie z Ministerstwa Kultury i Dziedzictwa Narodowego.

Skarb został znaleziony 2 stycznia w trakcie prac archeologicznych poprzedzających wymianę posadzki prezbiterium katedry na niewielkiej głębokości. Znajdował się na niewielkiej głębokości. Prawdopodobnie był umieszczony w drewnianej skrzyni, o czym świadczą fragmenty okucia i bardzo drobne fragmenty drewna.

"Każdy skarb rozbudza wyobraźnię. Zobaczyłem go i byłem pod wrażeniem. To radość, ale też pewne zobowiązanie. Jestem przekonany, że katedra kryje jeszcze wiele tajemnic. Zresztą już po odnaleziony skarby odkrytych zostało sześć krypt" - podkreślił proboszcz parafii katedralnej ks. prałat Stanisław Kotowski.

Muzealny numizmatyk, kustosz Jarosław Kozłowski poinformował, że skarb składa się z prawie 800 elementów, w tym ponad 480 monet.

"Najstarszą monetą jest dukat miasta Hamburga z datą 1497 r., a najmłodszymi - dukaty z 1652 r. Stąd przypuszczenie, że skarb został ukryty przez szwedzkim najeźdźcą. Większość monet stanowią monety Zjednoczonej Prowincji Niderlandzkiej, ale są też monety austriackie, niemieckie, duńskie i angielskie. Skarb zawiera też biżuterię, w tym ozdoby o ażurowej konstrukcji, które naszywano na kapelusze lub tworzono z nich ogniwa łańcuchów. Są również guzy do żupanów i kontuszy, pierścionki emaliowane wysadzane kamieniami" - powiedział Kozłowski.

Kustosz zwrócił uwagę, że struktura skarbu zwłaszcza, zwłaszcza jeśli chodzi o monety, ale też niektóre ozdoby, podobna jest do zbioru znalezionego w 1935 r. w Koszycach. Jednak skarb koszycki zawierał prawie 3 tysiące złotych monet.

Wystawa, na której zostanie zaprezentowany skarb, zostanie otwarta we wtorek.