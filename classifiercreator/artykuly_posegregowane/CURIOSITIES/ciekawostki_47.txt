Miejska spółka udostępni od poniedziałku do zwiedzania wnętrze zabytkowego zbiornika wody Stary Sobieski. Ponad 100-letni obiekt został odnowiony w ramach projektu Gdański Szlak Wodociągowy. W jego wnętrzu prezentowane są elementy dawnych urządzeń wodociągowych.
      
            O otwarciu wnętrza zbiornika dla zwiedzających poinformowała Monika Piotrowska-Szypryt, rzecznik prasowa Gdańskiej Infrastruktury Wodociągowo-Kanalizacyjnej (GIWK), które to miejska spółka realizuje projekt Gdański Szlak Wodociągowy.

Rzecznik wyjaśniła, że w - odnowionym w ramach tego przedsięwzięcia, wnętrzu zbiornika Stary Sobieski - urządzona została ekspozycja poświęcona historii gdańskich wodociągów. Składają się na nią różnorodne przedmioty i elementy infrastruktury wodociągowej pochodzące z dawnych instalacji z terenu Gdańska.

Piotrowska-Szypryt poinformowała, że wnętrze zbiornika zwiedzać będzie można poczynając od poniedziałku 3 grudnia. Będzie on dostępny przez sześć dni w tygodniu (z wyłączeniem śród). Goście muszą wcześniej dokonać rejestracji za pośrednictwem strony internetowej www.giwk.pl, gdzie umieszczono także informacje dotyczące samego obiektu.

Zbiornik Stary Sobieski został oddany do użytku w 1911 r., a wyłączono go z eksploatacji w latach 90. Obiekt jest ukryty pod ziemią; wbudowano go w zbocze jednego ze wzniesień górujących nad gdańską dzielnicą Wrzeszcz - tzw. Góry Szubienicznej. Zbiornik zbudowano na planie okręgu o średnicy - jak podaje gedanopedia.pl, 47 m i powierzchni 1670 m kw. Mieściło się nim 5 tysięcy m sześć. wody.

Postawione we wnętrzu okrągłego zbiornika ściany dzielą przestrzeń na trzy zmniejszające się ku środkowi pierścienie. W centralnej części znajduje się okrągłe pomieszczenie zwieńczone kopułą. Pomieszczenia zbiornika mają około 5,5 metra wysokości.

Nazwa Góra Szubieniczna nawiązuje do faktu, iż od XVI do XIX wieku w miejscu tym wieszano lub uśmiercano w inny sposób przestępców skazanych na karę śmierci. W 1914 roku, staraniem Gdańskiego Towarzystwa Kremacyjnego u podnóża pagórka uruchomiono pierwsze na dzisiejszych ziemiach Polski krematorium i cmentarz urnowy. Z czasem teren cmentarza powiększono o samą Górę Szubieniczną, na której do dziś przetrwała część nagrobków. W ramach projektu Gdański Szlak Wodociągowy GIWK urządził na szczycie góry punkt widokowy, uporządkowano też i ogrodzono teren cmentarza.

Gdański Szlak Wodociągowy realizowany jest dzięki unijnej dotacji i zakłada zagospodarowanie zabytkowych a także nowoczesnych obiektów wodociągowych oraz ich najbliższego sąsiedztwo w taki sposób, by stanowiły one miejsca atrakcyjne dla gdańszczan ale też przypominały historię dużych inwestycji wodociągowych, w tym tych realizowanych w Gdańsku na przełomie XIX i XX wieku.

Szlak tworzą trzy obiekty związane z gdańskimi wodociągami: zabytkowe zbiorniki wody Stara Orunia i Stary Sobieski oraz jeden współczesny zbiornik - zbudowany na Wyspie Sobieszewskiej - Kazimierz. Przy każdym z tych zbiorników utworzono punkt widokowy. Dodatkowo w sąsiedztwie Kazimierza urządzono wystawę opowiadającą o historii i walorach przyrodniczych Wyspy, a wnętrze zbiornika Stara Orunia odnowiono i udostępniono do zwiedzania (z uwagi na zimujące tu nietoperze, czynny jest on tylko w sezonie letnim).

Całkowity koszt utworzenia szlaku to 8,7 mln zł, z czego 3,2 mln zł stanowi dofinansowanie z Regionalnego Programu Operacyjnego dla Województwa Pomorskiego na lata 2014-2020.