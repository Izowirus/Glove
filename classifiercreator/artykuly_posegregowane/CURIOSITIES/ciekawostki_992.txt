Ponad 1000 miłośników zimowych kąpieli w Bałtyku z Polski i zagranicy może wziąć udział w V Światowym Festiwalu Morsowania w Kołobrzegu (Zachodniopomorskie). Impreza rozpoczęła się w piątek. Jej kulminacją będzie niedzielna wspólna kąpiel uczestników w morzu.

      
            "Tegoroczny zlot może być rekordowy pod względem uczestników; szacujemy, że przyjadą nie tylko miłośnicy zimnych kąpieli z Polski, ale też z Niemiec, krajów skandynawskich, a nawet z Kanady i Australii" – powiedział PAP organizator wydarzenia i prezes Kołobrzeskiego Klubu Morsów Łukasz Zięba.

Zięba spodziewa się na Plaży Centralnej przy molo w Kołobrzegu ponad 1000 morsów, zarówno tych doświadczonych w kąpielach w zimnej wodzie, jak i debiutantów. "Nowicjusze na pewno otrzymają nie tylko potrzebne instrukcje do bezpiecznego morsowania, ale też wsparcie psychiczne od bardziej doświadczonych morsów" - wyjaśnił.

Jak zaznaczył organizator, morsowanie nie polega na tym, aby zdjąć ubranie i wbiec do morza. "Nigdy nie wchodzimy do wody bez wcześniejszej rozgrzewki. Ćwiczenia na plaży trwają 10-15 minut. Osoba, która chce pierwszy raz morsować, musi być zdeterminowana, nie można nikogo do tego zmuszać. Doświadczone morsy mogą przebywać w zimnej wodzie nawet 20 minut, nowicjusze powinni jednak ograniczyć się do kąpieli, która trwa do 1 minuty. To wystarczy na pierwsze oswojenie z wodą" - podkreślił Zięba.

"Morsowanie to jest styl życia, który zapewnia dużo zdrowia i przypływ endorfin, czyli hormonu szczęścia. Każdy, kto wyjdzie z zimnej wody, ma uśmiech na twarzy" - zapewnił.

"Kołobrzeg przyciąga nie tylko morsów z klubów nadbałtyckich, ale też tych, którzy do tej pory kąpali się wyłącznie w akwenach słodkowodnych. Dla nich kąpiel w Bałtyku będzie na pewno dużym wydarzeniem" - dodał.

Organizator powiedział, że obecna pogoda nad Bałtykiem jest "prawie idealna". "Ważne, że jest mroźnie i śnieżnie. Na szczęście wiatr się uspokaja, więc morsowanie będzie bezpieczne" - zaznaczył.

W programie V Światowego Festiwalu Morsowania w Kołobrzegu znalazły się oprócz porannych i nocnych kąpieli w Morzu Bałtyckim, również kąpiele w saunach i baliach, a także warsztaty na plaży poświęcone różnym dyscyplinom sportu: nordic walking, zumba fitness, trampoliny czy crossfit. Neptunalia, czyli chrzest morsów, zaplanowano w sobotę; w niedzielę zaś w południe odbędzie się zbiorowa kąpiel morsów w falach Bałtyku.