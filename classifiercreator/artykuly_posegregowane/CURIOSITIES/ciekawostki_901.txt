Borysew, 26.03.2017. Małe tygrysiątka, 26 bm. w ZOO Safari w Borysewie. Białe tygryski bengalskie rodziły się w ZOO Safari w Borysewie już kilkakrotnie. Jednak, po raz pierwszy urodziły się cztery kociaki. Jak podają pracownicy ogrodu, dotychczas w żadnym z ogrodów zoologicznych na świecie, nie zdarzyły się tak fantastyczne narodziny białych tygrysów. (gm/doro) PAP/Grzegorz Michałowski PAP © 2017 / Grzegorz Michałowski
                                        

            Cztery białe tygrysy przyszły na świat w ogrodzie zoologicznym w Borysewie koło Łodzi. ZOO specjalizuje się w hodowli białych, rzadko spotykanych w naturze zwierząt, m.in. tygrysów i lwów. Ostatnio jego kolekcja wzbogaciła się też o 40 krokodyli nilowych i 10 aligatorów.
      
            "To już trzeci miot białej tygrysicy imieniem Safran. W poprzednich przyszły na świat dwojaczki i trojaczki. Duże koty bardzo dobrze rozmnażają się w naszym ogrodzie, ponieważ ich chów opanowaliśmy do perfekcji. Zwierzęta są pod znakomitą opieką medyczną - na podstawie badań krwi opracowywane są dla nich odpowiednie zestawy witamin i minerałów, w razie potrzeby są badane tomografem czy rezonansem magnetycznym. Od dwóch lat w opiece nad nimi współpracujemy z Uniwersytetem Przyrodniczym we Wrocławiu" - podkreślił właściciel ogrodu zoologicznego w Borysewie Andrzej Pabich.

Jak powiedział, ZOO w Borysewie posiada obecnie 20 proc. światowej populacji białych tygrysów i 15 proc. populacji białych lwów, a - dodał - na całym świecie jest po ok. 100 egzemplarzy białych lwów i tygrysów. Białe umaszczenie wielkich kotów spowodowane jest działaniem genu recesywnego - jego nosicielami muszą być oboje rodzice, co w naturze zdarza się bardzo rzadko.

Najmłodsze z grona 17 białych tygrysów będzie można oglądać na wybiegu dopiero w połowie czerwca - wcześniej muszą m.in. przejść szereg szczepień.

Natomiast już 1 czerwca w Borysewie otwarta zostanie inna atrakcja - basen z największą w Europie ekspozycją krokodyli. Kolekcja tych zwierząt, na którą składa się 40 krokodyli nilowych i 10 aligatorów, została nabyta od prywatnego hodowcy-pasjonata z jednego z krajów Europy Zachodniej. Jak podkreślił Pabich, niezwykłe jest to, że wszystkie gady pochodzą z jednej hodowli, gdzie wspólnie dorastały, zatem znakomicie się tolerują. Wśród krokodyli nilowych znajduje się 37 samic (w tym jedna o nietypowym żółtym zabarwieniu) i 3 samce.

Zoo Safari w Borysewie istnieje od 2008 r. Od kilku lat posiada status ogrodu zoologicznego. Na 26 hektarach żyje tu 500 osobników 90 egzotycznych gatunków zwierząt ze wszystkich kontynentów.