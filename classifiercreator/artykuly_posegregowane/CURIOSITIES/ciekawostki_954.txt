Grupa Rekonstrukcji Historycznej "Nałęcz" samodzielnie zbudowała pojazd opancerzony BA-64, który w czasie II wojny światowej był wykorzystywany przez armię radziecką. Na ulicach Trzebiatowa samochód pojawi się po raz pierwszy 1 marca podczas Dnia Żołnierzy Wyklętych.
      
            "Porwaliśmy się na pomysł wybudowania pojazdu opancerzonego BA-64, gdyż bardzo chcieliśmy aby taki samochód pojawił się w naszej flocie, złożonej do tej pory wyłącznie z motocykli z II wojny światowej" - powiedział w rozmowie z PAP Life jeden z konstruktorów Tomasz Bąk. Według niego to konstrukcja unikatowa.

"Dzięki współpracy z Klubem Garnizonowym udało nam się dotrzeć do projektu konstrukcji i modelu w skali 1:25. Przenieśliśmy wymiary na papier i rozpoczęliśmy budowę, która trwała pół roku" - wyjaśnił. Jak zaznaczył, do budowy wykorzystano podwozie oraz silnik ze starego samochodu terenowego Honker, karoseria zaś jest aluminiowa z materiałów z odzysku.

Rekonstruktorom w budowie samochodu pomogło Centrum Kształcenia Zawodowego w Trzebiatowie, które udostępniło warsztat oraz specjalistów, którzy pospawali całe nadwozie.

Członkowie grupy "Nałęcz" zaznaczają, że stworzenie takiego pojazdu na pewno zwiększy widowiskowość ich rekonstrukcji. "Pojazd jest w pełni sprawny i mobilny. Uruchomiliśmy silnik, podłączyliśmy światła i elektrykę. Po raz pierwszy będzie można go zobaczyć na ulicach Trzebiatowa 1 marca, kiedy będziemy obchodzić Narodowy Dzień Pamięci Żołnierzy Wyklętych" - zapowiedział Bąk.

Pojazd BA-64 to lekki samochód pancerny, który został skonstruowany w ZSRR w 1941 r. Do roku 1946 zbudowano ok. 3900 takich pojazdów. Brały one udział m.in. w walkach pod Stalingradem. Do czasów obecnych zachowało się jedynie kilka oryginalnych egzemplarzy tego pojazdu.