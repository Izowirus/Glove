Biskupice (woj. opolskie), 30.04.2016. Książęcy orszak podczas inscenizacji chrztu Mieszka I w grodzie rycerskim w Biskupicach k. Kluczborka, 30 bm. Widowisko historyczne w wykonaniu Opolskiego Bractwa Rycerskiego zostało zorganizowane w ramach obchodów 1050. rocznicy chrztu Polski. (zuz) PAP/Krzysztof Świderski PAP © 2016 / Krzysztof Świderski
                                        

            Mszą pod przewodnictwem biskupów opolskiego i kaliskiego oraz inscenizacją chrztu Mieszka I organizowaną na 1050. rocznicę chrztu Polski rozpoczął się w sobotę Międzynarodowy Turniej Rycerski w drewnianym grodzie średniowiecznym w Biskupicach pod Byczyną (Opolskie). Turniej w podbyczyńskim grodzie potrwa do niedzieli.
      
            Drewniany gród pod Byczyną nad zalewem Brzózki przed dwudniową imprezą zapełnił się już w piątek. Zjechali do niego na turniej damy i rycerze z wielu krajów Europy, m.in. Węgier, Czech, Niemiec, Austrii, Ukrainy, Białorusi, Chorwacji oraz Polski. Kościuk podał, że będzie ich w sumie ponad 400. Na podgrodziu stanie obozowisko namiotów średniowiecznych, a także kramy kilkudziesięciu rzemieślników - jubilerów, szewców, krawców, rzeźbiarzy, cieśli, garncarzy, kartografów, twórców ludowych, tkaczek czy wytwórców łuków. Będzie także jadło staropolskie i przeróżne trunki.

W programie turnieju przewidziano wiele atrakcji, np. występy tancerzy tańca dawnego z Białorusi czy pokazy łucznicze Hunów z Węgier; koncert grupy Javaryna z Białorusi oraz festiwal fireshow w wykonaniu Polaków, Węgrów i Białorusinów. Będzie też międzynarodowy turniej łuczniczy, rzuty włócznią, nożem czy toporem oraz pokaz strzelania z batów.

Uczestnicy imprezy będą też mogli zwiedzić salę tortur, obejrzeć zbiory machin oblężniczych czy średniowiecznej artylerii oraz wziąć udział w grze, w której trzeba będzie wydostać się w określonym czasie z pełnej szyfrów i kodów „Komnaty tajemnic”. Będą także wykłady – np. o dawnych sztukach walki bronią białą w Europie.

Dla żądnych większych wrażeń organizatorzy polecają międzynarodowy turniej rycerski, w którym przewidziano pojedynki z użyciem różnego rodzaju broni. Będzie też malownicza bitwa o wieś - z końmi, mieczami, rozbojami i paleniem zagród. Prócz tego odbędą się zawody w rzucie toporem, włócznią, nożem, strzelaniu z łuku, pokazy artylerii, warsztaty tańców węgierskich czy tańców dawnych, a także bieg rycerski, bieg dam oraz gry i zabawy średniowieczne. Całości towarzyszyć będzie jarmark.

Podbyczyński gród to czynny przez cały rok drewniany obiekt, który powstał w latach 2005 – 2007 w ramach polsko-czeskiego projektu unijnego z drzewa modrzewiowego, stylizowany na średniowieczną budowlę. Znajdują się w nim m.in. pradawna karczma, pokoje gościnne, stajnia z prawdziwego zdarzenia, a także tor łuczniczy, wystawa narzędzi tortur, miejsce kaźni z dybami i pręgierzem, zbrojownia czy kuźnia.

Prócz turniejów rycerskich odbywają się tu „zielone” lekcje historii dla dzieci; szkolenia z fechtunku; jazdy konnej czy warsztaty rzemiosł średniowiecznych - kowalstwa, płatnerstwa czy mincerstwa. Organizowane są również pokazy rycerskich bitew, inscenizacje scen inkwizycji albo koncerty zespołów muzyki dawnej. Gród czynny jest cały rok.

Organizatorami Międzynarodowego Turnieju Rycerskiego są Opolskie Bractwo Rycerskie i Spółdzielnia Socjalna „Gród”.