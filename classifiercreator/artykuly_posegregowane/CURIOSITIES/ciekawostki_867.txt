Poznań, 24.04.2015. Na terenie Międzynarodowych Targów Poznańskich 24 bm. rozpoczął się XV Festiwal Fantastyki Pyrkon 2015. Impreza organizowana przez Klub Fantastyki "Druga Era" jest największym w Polsce i jednym z największych w Europie zlotem miłośników fantastyki. (zuz) PAP/Jakub Kaczmarczyk ***Zdjęcie do depeszy PAP pt. Poznań/ Początek Pyrkonu – największego w kraju konwentu fanów fantastyki*** Archiwum PAP © 2017 / Jakub Kaczmarczyk
                                        

            Marsz żywych trupów, konkurs Maskarady, gry planszowe i komputerowe, niezwykłe konstrukcje z klocków Lego oraz wystawy związane z Gwiezdnymi Wojnami – to wszystko czeka na fanów fantastyki podczas rozpoczynającego się w piątek w Poznaniu festiwalu Pyrkon.
      
            Trzydniowa impreza w stolicy Wielkopolski to święto fanów fantastyki i jeden z największych festiwali tego typu w Europie. Pierwsza edycja odbyła się w 1999 roku, w szkole na poznańskim Dębcu. Zjawiło się na niej kilkuset uczestników. W ubiegłym roku hale Międzynarodowych Targów Poznańskich, gdzie obecnie odbywa się Pyrkon, odwiedziło 40 tys. osób. Organizatorzy liczą na podobną frekwencję podczas tegorocznej, 17. już edycji.

Dla zwiedzających przygotowano szereg atrakcji. Nie zabraknie przede wszystkim kultowego i bardzo popularnego konkursu Maskarady, w którym cosplayerzy przebierają się i udają konkretne postacie. Dla tych, którzy najbardziej precyzyjnie odwzorowują oryginały, przygotowane są nagrody.

Nowością festiwalu będzie natomiast "Zombie Walk". "Z pomocą naszych charakteryzatorek stworzymy taki +marsz żywych trupów+. Myślę, że będzie to bardzo efektowne wydarzenie" – powiedziała PAP Iga Banaszyńska, organizator ds. mediów Pyrkonu.

Trzydniowy festiwal adresowany jest m.in. do fanów sagi "Gwiezdnych Wojen", a w jednej z hal stanie Tie Fighter – replika myśliwca z filmu wykonana w skali 1:1. Niesamowite konstrukcje z klocków lego zaciekawią nie tylko najmłodszych gości, ale także ich rodziców. Maniacy gier komputerowych mogą wziąć udział w turniejach e-sportowych: Polish DOTA 2 League, Heartstone, Overwatch, Starcraft, Heroes of Storm i wielu innych.

Festiwal jest również miejscem spotkań wielbicieli komiksów. Na imprezie pojawi się Obwoźna Czytelnia Komiksów działająca w ramach Biblioteki Uniwersytetu im. Adama Mickiewicza. W jej katalogu znajduje się aż 11 tysięcy tytułów.

Jak zapewniła Banaszyńska, Pyrkon swoją ofertę przygotował również dla nieco starszych klientów. "To nie jest festiwal wyłącznie dla dzieci i młodzieży, ale adresowany jest on do osób od zera do 99 i więcej lat. Jeśli ktoś ze +starszych+ osób nie miał dotąd w ogóle do czynienia z fantastyką, to mamy dla niego taki blok dla początkujących, gdzie można zapoznać się z podstawowymi pojęciami fantastycznymi. Są też bloki literackie czy filmowe, gdzie można spotkać się z naszymi gośćmi, pisarzami i kupić ciekawą książkę" – dodała.

Na targach można zakupić mniej lub bardziej oryginalne gadżety – maski, stroje, biżuterię, wyroby ze skóry, ceramiki, drewna, srebra i złota, gry książki oraz filmy. Swoją ofertę zaprezentuje ponad 300 wystawców.