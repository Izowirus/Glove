epa05232913 People wearing costumes attend the Easter Sunday Parade outside St. Patrick's Cathedral on Easter Sunday in New York City, New York, USA, 27 March 2016. Easter Sunday is the day Christians celebrate the resurrection of Jesus Christ around the world.  EPA/JASON SZENES 
Dostawca: PAP/EPA. PAP/EPA © 2016 / JASON SZENES
                                        

            Tysiące ludzi wzięło udział w Nowym Jorku w tradycyjnej Paradzie Wielkanocnej (Easter Parade). Towarzyszył jej Festiwal Kapeluszy oraz pokaz wymyślnych, wiosennych strojów.  Parada odbyła się na 5. Alei, która jest reprezentacyjną arterią Manhattanu.
      
            Poprzedziła ją uroczysta msza święta w Katedrze św. Patryka, którą celebrował kardynał Timothy Dolan, który kieruje Archidiecezją Nowojorską liczącą 2,6 mln katolików. W swej homilii mówił m.in. o tym, że Wielkanoc to coś więcej niż zmartwychwstanie Jezusa Chrystusa. Chodzi w niej także o zmartwychwstanie w dzisiejszych trudnych czasach ludzkiego ducha.

Między 49. a 57. ulicą zgromadził się w Wielką Niedzielę kolorowy tłum. Od konserwatywnie odzianych seniorów, po rozradowaną młodzież. Jedni przyszli całymi rodzinami – z maleńkimi nawet dziećmi, inni ze znajomymi, jeszcze inni sami.

Eleganckie meloniki czy cylindry ginęły w powodzi mieniących się wszelkimi barwami oryginalnych, fantazyjnych, frywolnych i ekstrawaganckich nieraz nakryć głowy. Przeważały kapelusze zdobione kwiatami, kolorowymi wstążkami, pisankami, zajączkami oraz innymi świątecznymi i wiosennymi motywami.

Były też mniej konwencjonalne ornamenty jak metalowe konstrukcje, scenki rodzajowe czy miniaturowe budowle Manhattanu. Kapelusze i stroje najbardziej przyciągające uwagę były natychmiast filmowane kamerami smartfonów czy iPhonów i utrwalane przez uczestników wydarzenia na fotografiach.

Jak oceniła mieszkająca przy 5. alei w Nowym Jorku projektantka i stylistka Basia Malinowska parada niekoniecznie odzwierciedla trendy w modzie, a raczej ilustruje kreatywność osób prezentujących kostiumy od klasycznych vintage po surrealistyczne.

„Moje ulubione nakrycia głowy to wszelkie kapelusze z ptakami i klatkami dla ptaków. Pięknisie starają się, by były one bardzo kolorowe. No i pióra, mnóstwo piór. Osobiście jestem zafascynowana Jazz Age, latami 20-tymi, kiedy przepych i glamour osiągały szczyty” – wskazała PAP Polka. Jak dodała dla wielu osób wielkanocna parada, to wspaniała okazja, by przedstawić innym siebie.

W kilkugodzinnym przemarszu wielkanocnym uczestniczyli nie tylko chrześcijanie. Przyciągnął osoby innych wyznań, a także niewierzących, stając się corocznym wydarzeniem łączącym ludzi.

„Popatrz, tylko, na świecie jest tyle nienawiści i zła, ostatnio Bruksela, a my tutaj wspólnie się spotykamy, chociaż nie we wszystkim się zgadzamy. Różnimy się w wielu rzeczach, mogą nas one dzielić, ale jednocześnie możemy być razem i mieć świetną zabawę” – powiedziała PAP Meredith z Queensu.

W odróżnieniu od np. listopadowej parady domu handlowego Macy's w Święto Dziękczynienia czy wielości parad etnicznych, wielkanocne widowisko na charakter bardziej spontaniczny. Nie jest przesadnie sformalizowane i jest mniej zorganizowane.

Kronikarze podkreślają, że początku, w latach 80 XIX wieku, na „Alei Milionerów” (tak mówiono o 5. Alei) głównie bogaci mieszczanie pysznili się przed nowojorczykami strojami wedle najnowszej mody po wyjściu z kościoła. Teraz liczy się głównie inwencja, wyobraźnia, pomysłowość.

W niedzielnym przemarszu wzięły też udział poprzebierane zwierzęta. Pojawiają się przede wszystkim zajączki, psy i ptaki.

Nowojorska Easter Parade oraz związany z nią Easter Bonnet Festival cieszy się opinią najsłynniejszej i największej parady w Ameryce, a może na świecie. Podobne uroczystości wielkanocne mają także miejsce w innych miastach amerykańskich, w tym w Nowym Orleanie, Richmond oraz Atlantic City.

Z Nowego Jorku Andrzej Dobrowolski