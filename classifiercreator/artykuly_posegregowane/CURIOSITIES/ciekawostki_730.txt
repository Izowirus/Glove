Łódź, 30.07.2017. Kulomiot Konrad Bukowiecki (C) podczas meczu koszykówki: Gortat Team - Wojsko Polskie, 30 bm. Mecz kończy coroczny Gortat Camp, popularyzujący w Polsce koszykówkę i amerykańską ligę NBA. (gm/gj) PAP/Grzegorz Michałowski PAP © 2017 / Grzegorz Michałowski
                                        

            Złożona z gwiazd sportu i show-biznesu drużyna Marcina Gortata pokonała Wojsko Polskie 77:71 w charytatywnym meczu koszykówki. Impreza będąca finałem 10. edycji Gortat Camp po raz pierwszy odbyła się w Łodzi, rodzinnym mieście jedynego polskiego gracza NBA.
      
            Oba zespoły z trybun łódzkiej Atlas Areny dopingowało blisko 10 tys. widzów. W zwycięstwo polskiej armii wierzył m.in. minister obrony narodowej Antoni Macierewicz, którzy przywitał uczestników szóstej w historii charytatywnej konfrontacji Gortat Team - Wojsko Polskie.

"Witam drużynę Gortat Team - najwspanialszy koszykarski zespół na świecie. Ale nawet najlepszy zespół na świecie nie jest w stanie pokonać Wojska Polskiego, bo to jest właśnie siła, którą mamy. Oni nie tylko walczą, oni są naszymi obrońcami i pokażą dzisiaj najlepszemu zespołowi na świecie, zespołowi Gortata, jak walczy Wojsko Polskie" - powiedział przed meczem szef MON.

Gośćmi honorowymi wydarzenia były dwie uczestniczki powstania warszawskiego - łączniczka Szarych Szeregów Gryzelda Studzińska ps. Zela i sanitariuszka Krystyna Maria Wilk-Bielska ps. Stynka. W przeddzień 73. rocznicy wybuchu zrywu publiczność przywitała je brawami na stojąco.

Przeciwko drużynie polskiej armii w Łodzi ponownie wystąpiła plejada gwiazd. Gortat do swojego koszykarskiego teamu zaprosił znanych sportowców i artystów. Na parkiecie występowali m.in. aktorzy Agnieszka Włodarczyk, Maciej Musiał i Piotr Stramowski, piosenkarka Kasia Kowalska, kompozytor Radzimir Dębski, raper Rahim, tenisistka Urszula Radwańska, siatkarze Mariusz Wlazły i Piotr Gruszka, lekkoatleta Konrad Bukowiecki, były bramkarz Realu Madryt Jerzy Dudek oraz reprezentanci Polski w koszykówce Przemysław Karnowski i Adam Waczyński.

"W tym meczu gram już drugi raz, ale moje umiejętności koszykarskie wciąż są między podstawówką a szkołą średnią. Ważniejsze jednak jest to, że Marcin potrafi zjednoczyć wszystkich ponad podziałami w szczytnym celu" -  powiedział PAP Dudek.

Młodsza z sióstr Radwańskich dodała, że do występu w tym show wystarczy jeden SMS od Marcina. "Mamy fantastyczną drużynę. Świetną akcją popisała się m.in. Kasia Kowalska, która próbowała trafić do... naszego kosza" - żartowała tenisistka.

Ponownie lepsza okazała się drużyna Gortata, która triumfowała w Łodzi 77:71 (15:20, 10:17, 19:15, 33:19). To było jej czwarte zwycięstwo. Wojsko, które w niedzielę wspierali na parkiecie m.in. koledzy Gortata z Washington Wizards - najlepiej opłacany koszykarz tej drużyny Otto Porter Jr. (ok. 25 mln dol. za sezon) i Daniel Ochefu oraz amerykańscy żołnierze stacjonujący w bazie w Powidzu, ma na koncie dwie wygrane.

"Cieszę się, że znów udało się wygrać i, że wreszcie zagraliśmy w Łodzi. Każdy dał coś z siebie - fajnie spisali się Konrad Bukowiecki i Rahim oraz szalony Krzysztof +Jankes+ Jankowski. Dziewczyny zdobyły po punkcie, niesamowici byli siatkarze, ale MVP należy się Adamowi Waczyńskiemu. Tak gra jeden z najlepszych strzelców w Europie" - powiedział Gortat.

Całkowity dochód ze sprzedaży biletów ma zostać przeznaczony na cele statutowe Fundacji Marcina Gortata MG13, w tym m.in. wakacyjne wyjazdy dla dzieci poległych na misjach żołnierzy. Środkowy Wizards poinformował, że wszystko wskazuje na to, iż za rok mecz ponownie odbędzie się w Atlas Arenie i pojawi się na nim jeszcze więcej gwiazd.

Podczas imprezy Gortat odebrał od władz rodzinnego miasta i regionu tytuły Honorowego Obywatela Łodzi oraz Honorowego Obywatela Województwa Łódzkiego.

"Marcin jest fantastycznym sportowcem i koszykarzem, ale przede wszystkim to fantastyczny łodzianin. Przez całe swoje życie zawodowe, mimo że część kariery realizuje daleko poza granicami kraju, pamięta o naszym mieście i zagrzewa młode pokolenie łodzian, by chciało bawić się w koszykówkę i pójść w jego ślady" - podkreśliła podczas uroczystości prezydent Łodzi Hanna Zdanowska.

Niedzielny mecz był finałem jubileuszowej 10. edycji campów, której ideą jest promowanie uprawiania sportu i koszykówki wśród dzieci oraz młodzieży. W tym roku w treningach w Powidzu, Rumii, Dąbrowie Górniczej i Łodzi wzięło udział blisko 600 dzieci w wieku 9-13 lat oraz 200 niepełnosprawnych ruchowo. W sumie przez prawie 10 lat wakacyjnej akcji z Gortatem trenowało blisko 10 tysięcy najmłodszych adeptów koszykówki.

Najlepszym zawodnikiem tegorocznych campów został 12-letni Hubert Konowalski z Gniezna. W nagrodę pojedzie do USA i będzie gościem polskiego koszykarza, podobnie jak wszyscy pozostali finaliści tegorocznych obozów.