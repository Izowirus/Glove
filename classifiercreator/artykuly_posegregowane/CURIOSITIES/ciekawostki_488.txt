Już 1300 osób  zgłosiło się do udziału w jubileuszowym 15. międzynarodowym zlocie morsów w Mielnie, który odbędzie się 9-11 lutego 2018 roku. To największe takie wydarzenie organizowane nad Bałtykiem.
      
            Od 2004 roku nadmorskie Mielno przez kilka dni lutego staje się międzynarodową stolicą morsów, czyli miłośników zimowych kąpieli. Ci zjeżdżają do Mielna z różnych zakątków Polski i świata, by się spotkać, dobrze bawić i wspólnie wykąpać w Bałtyku.

W 2018 roku XV Międzynarodowy Zlot Morsów w Mielnie, którego organizatorem jest Centrum Kultury w Mielnie, planowany jest na 9-11 lutego. Jak poinformowało PAP biuro MZM w Mielnie, zaledwie w ciągu kilku dni od uruchomienia rejestracji na zlot zgłosiło się już 1300 osób.

Na uczestników czeka moc atrakcji. Tradycyjnie już będą mogli korzystać z gorących kąpieli w baliach na przemian z tymi w lodowatym Bałtyku. Nie zabraknie treningów nordic walking. Przez cały zlot przy głównym wejściu na plażę w Mielnie działać też będzie wioska morsowa. Tu również przeniesie się Pałac Ślubów, w którym morsy będą mogły zawrzeć związek małżeński ważny jedynie na czas zlotu. Morsy mogą też liczyć na spotkania integracyjne w miejscach zakwaterowania (oferowane noclegi wraz z kosztem pobytu dostępne są na stronie zlotu: www.zlotmorsow.mielno.pl).

Nowością ma być jeden wielki bal dla morsów, który odbędzie się 10 lutego.

Finałowa, wspólna kąpiel w Bałtyku odbędzie się tradycyjnie w niedzielę o godz. 12 (11 lutego). Poprzedzi ją parada morsów, którzy ruszą sprzed hali sportowej (ul. Lechitów) o godz. 11 i będą szli z transparentami swoich klubów ulicami Mielna, by wejściem od ul. 1 Maja dotrzeć na plażę i punktualnie w południe wskoczyć na co najmniej kilka minut do Bałtyku.

Zapisy na XV MZM Mielno 2018 prowadzone będą do 21 stycznia.