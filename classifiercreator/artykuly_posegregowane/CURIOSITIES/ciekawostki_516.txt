epa06380890 A woman walks amongst the snow in a perk in High Wycombe, thirty miles north west of London, Britain, 10 December 2017. Amber weather warnings have been issued after heavy snow affected large areas of Britain. Media reports state that bad weather is currently hitting many parts of Europe. EPA/ANDY RAIN Dostawca: PAP/EPA. Archiwum PAP/EPA © 2017 / ANDY RAIN
                                        

            Tysiące pasażerów utknęły w poniedziałek na brytyjskich lotniskach i stacjach kolejowych, ponieważ trudne warunki pogodowe drugi dzień z rzędu paraliżują główne porty komunikacyjne, funkcjonowanie kolei i ruch drogowy.
      
            Chaos rozpoczął się w nocy z soboty na niedzielę, kiedy opady śniegu spowodowały wielogodzinne opóźnienia i odwoływanie połączeń na wielu lotniskach, a także utrudnienia w ruchu kolejowym. Porty lotnicze w Luton pod Londynem i Birmingham były nawet zmuszone do zamknięcia pasów startowych na kilka godzin.

Polskie media poinformowały o tym, że wielu Polaków utknęło m.in. w Luton. W poniedziałek rano skierowany został tam przedstawiciel polskiego konsulatu w Londynie. Zgodnie z prawem służby konsularne mają jednak niewielkie możliwości udzielenia wsparcia w takiej sytuacji, poza naciskiem na linie lotnicze w sprawie minimalizacji opóźnień.

W poniedziałek rano opóźnienia na lotnisku Luton wynosiły od dwóch do pięciu godzin i dotknęły m.in. połączeń z Warszawą, Lublinem i Szczecinem.

W związku ze spadkiem temperatury i dalszymi opadami deszczu i śniegu w poniedziałek opóźnienia odnotowano także w ruchu kolejowym do największych londyńskich dworców, a także na drogach na terenie całego kraju.

Operator pociągu Eurostar, który jeździ na trasie łączącej Wielką Brytanię z Francją i Belgią, również ostrzegł przed utrudnieniami w podróży. W poniedziałek udało się przywrócić normalne funkcjonowanie Eurotunelu.

Osoby korzystające z przeprawy promowej przez kanał La Manche muszą się liczyć z opóźnieniami do 90 minut.

Do wielogodzinnych opóźnień i odwoływania lotów doszło także m.in. na londyńskich lotniskach Heathrow, Stansted, Gatwick, ale też w innych częściach kraju, m.in. w Birmingham i Liverpoolu. Większość linii lotniczych rekomenduje pasażerom sprawdzenie statusu lotu przed przyjazdem na lotnisko.

Według serwisu Independent ok. 50 tys. pasażerów British Airways nie dotarło w niedzielę na czas do celu, a część z nich musiała skorzystać z oferty awaryjnego zakwaterowania. W poniedziałek utrudnienia dotkną kolejne 15 tys. osób korzystających z tych linii. Podobne wyliczenia nie były dostępne dla pozostałych linii lotniczych, ale dziennikarze szacowali, że utrudnienia mogą dotknąć nawet znacznie ponad 100 tys. osób.

Na podstawie obowiązujących w UE przepisów pasażerom lotów opóźnionych o co najmniej trzy godziny lub odwołanych z powodu złej pogody przysługuje prawo do uzyskania całkowitego zwrotu kosztów biletu lub zmiany rezerwacji na najbliższy dostępny lot, a także opieki ze strony linii lotniczych, m.in. posiłku/wody, a także zakwaterowania i transportu do/z lotniska w przypadku odlotu kolejnego dnia (lub zwrotu kosztów). W związku z tym, że opóźnienie nie wynika z winy przewoźnika, klienci nie mają jednak prawa do odszkodowania finansowego.

Jak zaznaczył serwis BBC Weather, w niedzielę odnotowano najniższą temperaturę od siedmiu lat - w szkockim Bramear temperatura spadła w ciągu dnia do minus 6,2 st., a w nocy - w Chillingham Barns do minus 12,2 st.

W części kraju lokalne władze zdecydowały się na zamknięcie kilkuset szkół i uczelni, a także urzędów publicznych.

Brytyjski instytut meteorologiczny Met Office wydał na poniedziałek dalsze ostrzeżenie przed opadami śniegu i gołoledzią, ale podkreślono, że wpływ pogody na komunikację powinien być znacznie mniejszy niż w niedzielę.

Z Londynu Jakub Krupa