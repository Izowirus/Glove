Ponad 10 tys. osób uczestniczyło w tym sezonie w podróżach zabytkowymi pociągami retro po najpiękniejszych trasach kolejowych Małopolski w ramach czwartej edycji projektu "Małopolskie Szlaki Turystyki Kolejowej". Odbyło się w sumie 40 przejazdów po 23 trasach.
      
            Jak ocenił w sobotę Łukasz Wideł, wiceprezes Nowosądeckiego Stowarzyszenia Miłośników Kolei, które zorganizowało przejazdy we współpracy z Województwem Małopolskim i Skansenem Taboru Kolejowego w Chabówce (należącym do PKP Cargo), tegoroczny sezon turystyki kolejowej był bardzo udany.

„Jesteśmy jako stowarzyszenie bardzo zadowoleni, że historia kolei w żywym wydaniu zainteresowała aż tyle osób, a pozytywne komentarze są dla nas motywacją do organizacji podobnych imprez w przyszłości” - poinformował PAP Wideł.

W tym sezonie składy zestawione z historycznych lokomotyw i wagonów ze zbiorów skansenu w Chabówce, największej tego typu placówki w Polsce, pokonały w sumie ponad 3 tys. kilometrów w ramach 40 przejazdów po 23 trasach. Skorzystało z nich łącznie ponad 10 tys. osób. W podróżach wykorzystano pięć zabytkowych lokomotyw.

Przedstawiciel stowarzyszenia zapowiedział, że dzięki bardzo dobrej współpracy z partnerami - Województwem Małopolskim i PKP Cargo - organizator liczy na kolejny sezon z zabytkową koleją na małopolskich torach.

Część tras skorelowano z wydarzeniami rocznicowymi i promocyjnymi, które odbywały się na terenie regionu

Czwarta edycja projektu "Małopolskie Szlaki Turystyki Kolejowej" rozpoczęła się 13 kwietnia inauguracyjnym przejazdem na trasie Chabówka - Kasina Wielka - Mszana Dolna, stanowiącej odcinek ponad 130-letniej dawnej Galicyjskiej Kolei Transwersalnej. Ponad 70-kilometrowy fragment tej linii biegnący z Chabówki do Nowego Sącza uznawany jest za jedną z najbardziej malowniczych tras kolejowych w Polsce i w Europie.

W kolejnych miesiącach historyczne składy pociągów parowych z początku XX wieku zawitały m.in. do takich miejscowości, jak Piwniczna, Muszyna, Krynica-Zdrój, Gorlice, Biecz, Wadowice, Andrychów, Tarnów, Żywiec i Zakopane. Ostatni kurs odbył się 9 grudnia.

Część tras skorelowano z wydarzeniami rocznicowymi i promocyjnymi, które odbywały się na terenie regionu, w szczególności związanymi z obchodami jubileuszu 100-lecia odzyskania przez Polskę niepodległości.

W programie przejazdów uwzględniono m.in: zwiedzanie lokalnych atrakcji turystycznych, pikniki peronowe, występy zespołów muzycznych, stoiska kulinarne, a także plenerowe rekonstrukcje historyczne. Władze województwa przeznaczyły na organizację przejazdów 400 tys. zł w ramach konkursu z dziedziny turystyki "Małopolska Gościnna".