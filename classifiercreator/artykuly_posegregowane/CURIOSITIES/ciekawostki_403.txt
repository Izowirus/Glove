epa000369835 A couple passes Valentine's Day gift shop at Myeongdond street in Seoul, South Korea on Monday, 14 February 2005.  EPA/JOON SOO KIM Archiwum PAP/EPA © 2018 / JOON SOO KIM 
                                        

            Jest taki kraj, w którym mężczyźni niczym nie muszą się martwić w Walentynki. To Korea Południowa, gdzie 14 lutego tylko panie obdarowują panów. Pary, które są w polskiej reprezentacji na igrzyska w Pjongczangu tej zasadzie się jednak nie podporządkują.
      
            Koreańskim zwyczajem 14 lutego kobiety obdarowują mężczyzn czekoladkami. Miesiąc później panowie się rewanżują. 14 marca to "Biały Dzień", a panie również głównie otrzymują słodycze.

W polskiej kadrze są dwie pary - biathlonowe małżeństwo Krystyna i Grzegorz Guzikowie oraz pozostający w niesformalizowanym związku biathlonistka Monika Hojnisz i biegacz narciarski Maciej Staręga. O tak obchodzonych Walentynkach w Korei żadne z nich wcześniej nie wiedziało.

"To ciekawe, ale męska duma nakazuje mi tego dnia wyjść z inicjatywą. Na pewno coś więc wymyślę. Pamiętam ile problemów Walentynki sprawiły mi cztery lata temu w Soczi. Wówczas nie byliśmy jeszcze małżeństwem. W wiosce olimpijskiej w Rosji trudno było dostać coś wyjątkowego" - powiedział PAP Grzegorz Guzik.

Bardziej zaintrygowany koreańskim scenariuszem wydawał się Staręga, jednak i on nie zamierza pozostawać biernym.

"Koreańska wersja brzmi fajnie, ale myślę, że pozostaniemy przy zwyczaju, jaki mamy w Polsce" - podkreślił.

Wyjścia i tak nie ma chyba dużego, bo na tutejszą opcję godzić nie zamierza się Hojnisz.

"Nie ma takiej możliwości. Na naszym terenie w wiosce olimpijskiej obowiązują zasady takie same jak w kraju" - stwierdziła stanowczo, acz z uśmiechem.

W Korei jest jeszcze "Czarny Dzień". 14 kwietnia obchodzą go osoby niepozostające w związkach. Single spotykają się wówczas w restauracjach i wspólnie spożywają dzadzangmjon - makaron z sosem, którego głównym składnikiem jest czarna pasta sojowa chunjang, kawałki wieprzowiny oraz warzywa.

Z Pjongczangu Wojciech Kruk-Pielesiak