Kalendarz Pirelli na rok 2017 zostanie stworzony przez Petera Lindbergha.  Za poprzednie wydanie odpowiadała Annie Leibovitz, która postawiła na pokazanie kobiety, a nie tylko jej ciała.
      
            Kilku fotografów ma w swym portfolio pracę dla marki Pirelli, niektórzy z nich dwa razy pracowali przy słynnym kalendarzu. Ale Peter Lindbergh został poproszony o to po raz trzeci jako dotychczas jedyny - informuje francuski magazyn "Elle".

72-letni niemiecki fotograf będzie znów mózgiem Kalendarza Pirelli. Jego prace znalazły się w edycjach 1996 i 2002. W nowej przygodzie z kalendarzem Pirelli portrecista zaprosił największe gwiazdy Hollywood, jak Penelope Cruz, Uma Thurman, Kate Winslet i Nicole Kidman.

Wykonany w Nowym Jorku Kalendarz Pirelli 2017 zostanie zaprezentowany pod koniec tego roku.

Przez ponad pięćdziesiąt lat włoska marka Pirelli zaprasza najlepszych fotografów i najpiękniejsze kobiety świata do swego kalendarza, który uznawany jest za prawdziwe dzieło sztuki. Kalendarz jest sporządzany w limitowanej edycji, dystrybuowany do pracowników i klientów marki. Od czasu swojej premiery wśród fotografów, znaleźli się m.in.: Karl Lagerfeld, Annie Leibovitz, Peter Knapp, Patrick Demarchelier i Steven Meisel.