Warszawa, 21.12.2014. Święty Mikołaj z Rovaniemi podczas wywiadu dla PAP w hotelu Polonia Palace w Warszawie.
(obm/mgut) PAP/Marcin Obara PAP © 2017 / Marcin Obara
                                        

            Na pięć tygodni przed świętami Bożego Narodzenia w fińskim Rovaniemi, w wiosce św. Mikołaja, oficjalnie zainaugurowano świąteczny sezon. Był koncert kolęd, świąteczna iluminacja, show Elfów i przemówienie gospodarza.
      
            „To wielka przyjemność i zaszczyt być z wami i ogłosić początek świąt w 2017 roku”- powiedział św. Mikołaj podczas dorocznego przemówienia, które w tym roku odbyło się w sobotę 18 listopada. Przytoczył też jedną z opowieści o krainie, w której dzieci często się uśmiechały, były kochane i same kochały. „Jeśli chcielibyście wiedzieć, co powodowało, że dzieci były szczęśliwe, spytajcie je sami, one to wiedzą” - dodał św. Mikołaj. Życzył gościom w wiosce, mieszkańcom Finlandii oraz wszystkim na całym świecie dobrych i spokojnych świąt.

Po części oficjalnej w wiosce św. Mikołaja, odbyła się zabawa disco przy świątecznych melodiach. W tanecznej imprezie w zimowej atmosferze (pierwszy śnieg pojawił się w tym roku w Rovaniemi w październiku) i przy ok. 10 stopni poniżej zera wzięło udział setki osób z całego świata. Wcześniej zgromadzeni mogli obejrzeć premierowe show elfów oraz pobawić się w parku rozrywki w pobliżu mikołajowej wioski - wsiąść do magicznego pociągu, czy odwiedzić piekarnię pierników.

Jak powiedziała PAP Kaisa Heiskari z wydziału turystyki miasta Rovaniemi, coroczne wielkie otwarcie świątecznego sezonu w Rovaniemi jest organizowane od ponad 50 lat.

Tradycją miasta Rovaniemi w czasie świąt jest też współpraca z organizacją UNICEF. W tym roku podczas świątecznej inauguracji miasto przekazało ponad 8 tys. euro dla potrzebujących dzieci. Dyrektor fińskiego oddziału UNICEF Marja-Riitta Ketola powiedziała, że to organizacja zdecyduje, na jaki konkretnie cel zostanie przeznaczona suma, ale przyznała, że obecnie największą uwagę zwracają potrzeby dzieci uchodźców.

W tym roku świąteczna inauguracja była wyjątkowa ze względu na obchody 100-lecia niepodległości Finlandii (święto 6 grudnia). Z tej okazji w wiosce św. Mikołaja odśpiewano hymn narodowy kraju po fińsku oraz w nowej wersji po angielsku zaprezentowanej w roku jubileuszowym.

Po przemówieniu św. Mikołaj wrócił do swojego biura i przyjął gości w swoim gabinecie. Robi to codziennie. Na co dzień też, jak przyznała Heiskari, św. Mikołaj, oprócz spotkań z przyjaciółmi z całego świata, posila się kaszką ryżową i cieszy zimową aurą.

Każdego roku ponad pół miliona osób odwiedza wioskę św. Mikołaja w Rovaniemi, z czego ponad 100 tys. w grudniu. Mikołaj otrzymuje rocznie ok. 500-700 tys. listów i kartek pocztowych z całego świata. „Wszystkie są tradycyjne, nie elektroniczne, a to Mikołaj bardzo docenia. Jeśli jest ręcznie przygotowana, tym lepiej” - przyznała Heiskari.

Czy grafik św. Mikołaja przed świętami jest napięty i jak często podróżuje?

„Nigdy nie wiadomo, jakie plany ma św. Mikołaj.” - powiedziała Heiskari. Jest jednak pewna, że także i Polskę odwiedzi wkrótce.

Oficjalnie w największa podróż w całym roku na reniferach św. Mikołaj wyrusza 23 grudnia, tak, aby wszystkie dzieci na świecie dostały swoje prezenty na czas.

Wiadomo jednak, że na początku grudnia św. Mikołaj pojawi się w polskich Karkonoszach. Na 8 grudnia w Borowicach koło Karpacza zaplanowane jest oficjalnie otwarcie „Lapońskiej wioski Kalevala”. W programie jest m.in. otwarcie skandynawskiego szlaku turystycznego, odegranie fińskiego hymnu w wersji rockowej oraz bieg z żoną na plecach – jeden z narodowych sportów Finlandii.

Św. Mikołaj, a dla Finów „Joulupukki”, czyli „Świąteczny kozioł” mieszka za kręgiem polarnym gdzieś wśród lapońskich wzgórz w tajemniczej górze Korvatunturi. Od 1985 r. jego biuro mieści się w Rovaniemi, dokładnie na granicy kręgu polarnego. Od tego czasu dostał 15 mln listów od dzieci i dorosłych z blisko 200 krajów świata. Oficjalnie miasto Rovaniemi zostało uznane za dom św. Mikołaja w 2010 roku.

Z Helsinek Przemysław Molik