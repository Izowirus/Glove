Krosno, 29.09.2015. Pochodzący z 1862 roku fortepian francuskiej firmy Pleyel prezentowany w Muzeum Podkarpackim w Krośnie, 29 bm. Zabytkowy fortepian, jeden z najstarszych i najcenniejszych tego typu instrumentów w Polsce z zachowanym w pełni oryginalnym instrumentarium, wrócił do Muzeum Podkarpackiego po trwającej kilka miesięcy renowacji. (ukit) Archiwum fot. PAP/Darek Delmanowicz
                                        

            W ramach tegorocznych obchodów Europejskich Dni Dziedzictwa w Muzeum Podkarpackim w Krośnie można będzie grać na fortepianie z czasów Fryderyka Chopina. W sobotę, 16 września muzeum udostępni muzykom instrument pochodzący z manufaktury Pleyela.
      
            "Każdy pianista, który przyjdzie do muzeum będzie mógł zagrać na zabytkowym fortepianie. Udostępnimy ten niezwykły fortepian wszystkim muzykom, którzy chcieliby choć na chwilę przenieść się w czasie do świata Chopina" - powiedział PAP dyrektor muzeum Jan Gancarski.

Zaznaczył, że fortepiany, których używano w XIX stuleciu miały "zupełnie inną charakterystykę dźwięku; bardziej +klawesynową+". "Organizowane w naszym muzeum koncerty przypominają melomanom, że Chopin swoje utwory wykonywał inaczej niż czynią to obecni interpretatorzy jego muzyki" - zauważył Gancarski.

Instrument, którego właścicielem jest krośnieńskie muzeum, pochodzi z 1862 r. 29 lipca tego roku w firmie Pleyel kupił go Juliusz Herman za 1380 franków. Nabywca prowadził wraz z Ludwikiem Grossmanem "Skład fortepianów zagranicznych i instrumentów organowych" w Warszawie.

Dalsze jego losy nadal pozostają nieznane. W latach 60. ubiegłego wieku Muzeum Podkarpackie odkupiło go od mieszkanki Krosna Marii Zaliwskiej. Jednak wartość zabytku odkryto dopiero w połowie lat 90. ubiegłego wieku. Przeprowadzone wtedy przez konserwatorów badania potwierdziły jego unikatowy charakter.

Fortepian był wypożyczany m.in. do Muzeum Zamku Królewskiego w Warszawie na galowy koncert z okazji Międzynarodowego Roku Chopinowskiego. Utwory Chopina grywali na nim m.in. francuski artysta polskiego pochodzenia Henryk Witkowski oraz Lidia Kozubek. Ta ostatnia nagrała nawet płytę.

Ignaz Pleyel, a później jego syn Camille, znakomici konstruktorzy fortepianów rozsławili swoją markę. Ich wytwórnia w pierwszej połowie XIX w. zyskała międzynarodowe uznanie.

Camille Pleyel odegrał niemałą rolę w początkach światowej kariery Fryderyka Chopina. Swój pierwszy koncert w Paryżu w 1832 r. Chopin dał w salach Maison Pleyel. Obaj panowie zaprzyjaźnili się, a Pleyel został dostawcą fortepianów Chopina.

Znajdujący się w Krośnie Pleyel jest jednym z najstarszych reliktów epoki chopinowskiej w Polsce. Jest tez jednym z nielicznych oryginalnych i w pełni sprawnych fortepianów tej klasy.