Toruń, 23.12.2016. Fragment piernikowej szopki bożonarodzeniowej w Muzeum Toruńskiego Piernika, 23 bm. Z piernikowego ciasta są wszystkie postacie i cała konstrukcja szopki, w której ostre łuki oraz misternie ułożone piernikowe "cegiełki" nawiązują do gotyckich budowli Torunia. Szopkę stworzyło dwoje toruńskich artystów-rzeźbiarzy Małgorzata Wojnowska-Sobecka i Dariusz Przewięźlikowski. Piernikowe arcydzieło można oglądać do 2 lutego. (tż/doro) PAP/Tytus Żmijewski Archiwum PAP © 2018 / Tytus Żmijewski
                                        

            Zakończył się remont Muzeum Toruńskiego Piernika, którego koszt to 1,2 mln zł - poinformowało we wtorek Muzeum Okręgowe w Toruniu. Goście placówki przedstawiającej historię słodkiego wypieku będą mogli korzystać z nowych, interaktywnych pomieszczeń.
      
            Projekt realizowany był w ramach programu "Toruńska Starówka - ochrona i konserwacja dziedzictwa kulturowego UNESCO - etap II"

"Na trzech kondygnacjach budynku powstały multimedialne, interaktywne przestrzenie poświęcone szeroko pojętej tematyce piernika. Realizacja projektu zamknęła się w kwocie 1,2 mln złotych" - poinformował Hubert Smolarek z działu promocji Muzeum Okręgowego w Toruniu, którego filią jest Muzeum Toruńskiego Piernika.

Na parterze dostępna będzie ekspozycja "Aromatyczny świat surowców", w ramach której prezentowane będą składniki piernikowego ciasta. Do tego celu wykorzystywane będą różnego rodzaju multimedia.

"Pierwsze piętro zostało poświęcone piernikowym legendom, podaniom i klechdom (baśniom). Goście będą mogli uczestniczyć w kilkunastominutowych pokazach, seansach, przeżywać przygody baśniowych postaci. Imponująca scenografia oraz nowoczesna prezentacja komputerowa tworzą razem niezapomniane widowisko. Na drugim piętrze powstało specjalnie przystosowane do potrzeb muzeum pomieszczenie, w którym możliwa będzie organizacja warsztatów, pokazów, spotkań oraz projektów badawczych" - dodał Smolarek.

Najmłodsi goście muzeum będą mogli korzystać także ze stworzonego na dziedzińcu piernikowego placu zabaw, w którym znajduje się m.in. chatka złej czarownicy. To miejsce ma pełnić funkcje edukacyjne i rekreacyjne.

"Ostatnim zrealizowanym zadaniem jest widowiskowy seans artystyczno-świetlny, wyświetlany na zewnętrznej ścianie budynku tzw. mapping, który tematyką nawiązuje do prezentowanych w muzeum treści" - podkreślił Smolarek.

Pokazy zaplanowane są na weekendowe wieczory. MTP jest największym muzeum poświęconym temu produktowi w Europie.