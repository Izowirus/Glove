Amerykańska legenda folku i rocka Paul Simon ogłosił w poniedziałek, że pożegna się ze sceną po ostatniej trasie koncertowej, po 50 latach kariery. Pożegnalne tournee rozpocznie w Kanadzie.
      
            W wieku 76 lat, były członek legendarnego duetu Simon & Garfunkel, rozpocznie swoją serię koncertów w Europie i Ameryce Północnej. Pierwszy koncert na rozpoczęcie trasy zaplanowany jest na 16 maja w Vancouver w Kanadzie, informuje AFP.

Paul Simon poinformował, że coraz poważniej myśli o przejściu na emeryturę od śmierci jednego ze swych gitarzystów w grudniu 2017 roku, Vincenta N'Guini.

"Czuję, że podróżowanie i spędzanie czasu z dala od mojej żony i rodziny jest ciężarem towarzyszącym mojej przyjemności grania" - powiedział muzyk, którego żoną jest pieśniarka Edie Brickell. "Chciałbym odejść z podziękowaniami dla wszystkich na całym świecie, którzy słuchali mnie grającego przez ostatnie 50 lat" - napisał w przesłaniu dla swoich fanów.

Artysta uznał, że jeśli będzie kontynuować występy po jego pożegnalnej trasie, to jedynie na okazjonalnych koncertach wspierających sprawy bliskie jego sercu, takie jak ochrona środowiska.

Paul Simon, występując ze swoim przyjacielem Artem Garfunkelem, stał się jednym z głosów lat sześćdziesiątych, z melodiami muzycznie spokojnymi, acz zaangażowanymi politycznie. Duet Simon & Garfunkel odniósł serię sukcesów, z piosenkami "Bridge Over Troubled Water", "The Sound of Silence" czy "Mrs. Robinson". Muzycy byli także autorami ścieżki dźwiękowej do filmu "Absolwent" z nominowanym do Oscara Dustinem Hoffmanem. W karierze solowej Paul Simon wpłynął na światową muzykę albumem "Graceland" z 1986 roku, do którego zaangażował południowoafrykańskich artystów.