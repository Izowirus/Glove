Karol Okrasa i Michel Moran są zwolennikami tradycji. Okrasa radzi jednak, że na Wielkanoc pieczyste można przyprawić... kardamonem, a boczek - cynamonem. Moran dodaje, że najważniejsze to zasiąść do świątecznego stołu z rodziną.
      
            Karol Okrasa przekonuje, że jest zwolennikiem tradycji, bo tak został wychowany. Jednak, gdyby wielkanocnym potrawom miał dodać odrobiny nowoczesności, postawiłby na... powrót do dawnej kuchni polskiej. "Pieczyste - na świąteczne śniadanie czy na Poniedziałek Wielkanocny - zróbmy nieco inaczej. Zamiast klasycznego majeranku i czosnku, które zwykle dodajemy, do karkówki użyjmy kardamonu, do boczku cynamonu, a zarówno do jednego, jak i drugiego dajmy dużo imbiru, żeby to pachniało korzeniami, jak w XVIII wieku pachniała polska kuchnia" - radzi PAP Life szef kuchni.

Znany kucharz podaje jeszcze jeden sposób na urozmaicenie świątecznej pieczeni. "Po upieczeniu takie mięso, jak ostygnie, warto obłożyć sianem, podpalić je i wetrzeć w nie popiół. Wówczas mięso będzie przepyszne. To jest coś, czego nie da się kupić, a co bardzo łatwo samemu można zrobić. To pokazuje, że kuchnia polska nie ma granic" - przekonuje PAP Life Okrasa.

Michel Moran, który tegoroczne święta spędzi w Polsce, również jest zwolennikiem tradycji. "Tradycja jest bardzo przyjemna. Nie mówimy tu tylko o aspekcie religijnym, ale przede wszystkim o tym, że często te potrawy wielkanocne każdemu z nas przypominają dzieciństwo - czasy, kiedy te dania jedliśmy u babci albo u cioci. Często są to potrawy, których nie mieliśmy okazji próbować od dawna, bo od roku. Więc jesteśmy podekscytowani już samym tym faktem" - zauważa szef kuchni.

Okazuje się, że Moran nie ma swojej jednej, ulubionej świątecznej potrawy, na którą z utęsknieniem czeka cały rok. "Wszystkie dania są dla mnie tymi wyczekanymi, bo wszystkie są smaczne, jeśli są dobrze przygotowane. Najważniejsze, że zostaną skonsumowane w dobrym towarzystwie i z humorem" - kwituje Moran.