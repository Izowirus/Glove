Wałbrzych, 04.09.2015. Zamek Książ. 
 Archiwum fot. PAP © 2016 / Maciej Kulczyński
                                        

            Rekonstrukcje historyczne poświęcone "złotemu pociągowi", wystawa prezentująca szpital polowy z czasów II wojny światowej, wykłady na temat historycznych tajemnic regionu to cześć atrakcji rozpoczynającego się w sobotę na Zamku Książ Dolnośląskiego Festiwalu Tajemnic.
      
            To czwarta edycja cieszącego się dużą popularnością festiwalu, który co roku odbywa się na Zamku Książ w Wałbrzychu. Impreza poświęcona jest w głównej mierze niewyjaśnionym często do dziś fragmentom historii Dolnego Śląska i innych regionów, a w szczególności okresowi II wojny światowej.

W tym roku punktem centralnym festiwalowego programu jest "złoty pociąg". To legendarny niemiecki skład, który miał przewozić złoto i kosztowności wywiezione pod koniec wojny z Wrocławia. Poszukiwania tego pociągu od lat fascynują dolnośląskich eksploratorów. Data tegorocznej edycji festiwalu zbiegła się z rozpoczęciem pracy poszukiwawczych składu z czasów II wojny światowej, które są prowadzone zaledwie kilkanaście kilometrów do Zamku Książ.

"+Złoty pociąg+ jest obecny w historii Dolnego Śląska od kilkudziesięciu lat. Pomimo tego, że nie wiemy, czy istnieje naprawdę, stał się on ikoną tego regionu" - powiedziała PAP pomysłodawczyni i dyrektor Dolnośląskiego Festiwalu Tajemnic Joanna Lamparska.

"Złotemu pociągowi" będą poświęcone wystawy, projekcje filmów oraz wykład. Przygotowano również dwuczęściową rekonstrukcje historyczną. Uczestnicy festiwalu obejrzą operację wojskową z czasów II wojny światowej, której celem było ukrycie przez niemieckie wojsko w dolnośląskich sztolniach kosztowności. Przedstawione zostaną również hipotetyczne wydarzenia z okresu ewakuacji zasobów wrocławskich muzeów i banków.

Lamparska podkreśliła, że warto również obejrzeć "żywą" wystawę przedstawiającą szpital polowy z okresu II wojny światowej. W ekspozycji biorą udział żywi pacjenci. Dzięki realistycznym przedstawieniom będzie można poznać realia funkcjonowania lecznicy w warunkach wojny.

W programie festiwalu znalazła się również ekspozycja poświęcona eksploracji liniowca "Wilhelma Gustloffa", który zatonął w Bałtyku po storpedowaniu przez radziecki okręt podwodny. Autorem wystawy jest Jerzy Janczukowicz - jeden z pierwszych Polaków, który dokonał eksploracji wraku.

Osobny blok wykładów poświęcono tajemnicom dolnośląskich pałaców. "Tu ciekawie zapowiada się wykład poświęcony morderstwu z początku XX w., do którego doszło w pałacu we Wleniu" - powiedziała Lamparska.

Ponadto będzie można również wysłuchać wykładów poświęconych Templariuszom i ich związkom z Dolnym Śląskiem, czy zagadnieniom związanym z poszukiwaniem skarbów.

Festiwal zakończy się w niedzielę.