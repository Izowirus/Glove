Odsłonięcie gwiazdy króla rock'n'rolla nastąpi 7 czerwca. Kilka godzin później - przy akompaniamencie Czeskiej Orkiestry Symfonicznej - utwory Presleya rozbrzmią podczas koncertu Elvis Presley Live in Concert.
      
            W trakcie wydarzenia 7 czerwca odbędzie się krótki recital przebojów Presleya w wykonaniu Szczepana Sollicha. Kilka godzin później w Touron Arenie Kraków Czeska Orkiestra Symfoniczna zaprezentuje najpopularniejsze utwory Presleya w nowoczesnej aranżacji. Gościem specjalnym będzie była żona muzyka Priscilla Presley.

Krakowianie już na różne sposoby starali się uczcić pamięć o królu rock’n’rolla. W mieście znajduje się aleja im. Elvisa Presleya oraz pomnik poświęcony legendarnemu artyście. W Krakowie pamięć o Presleyu jest żywa również dzięki działającemu nieprzerwanie od początku lat 90. fanklubowi Elvisa Presleya.

W Alei Gwiazd pod Wawelem, tworzonej od 2008 r. przez miasto Kraków i RMF FM, swoje miejsce mają m.in. Celine Dion, Michael Jackson, Scorpionsi, Andrzej Wajda.