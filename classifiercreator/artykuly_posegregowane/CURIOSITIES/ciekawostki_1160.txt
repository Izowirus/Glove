Najpopularniejszym winem węgierskim jest Tokaj. Tradycja spożywania tego trunku w Polsce sięga czasów szlacheckich. Zalety wina o złocistej barwie zachwalali bohaterowie Trylogii Sienkiewicza. Według Ludwika XIV Tokaj to  „wino królów i król win”.


      
            Wina węgierskie już w 1310 roku figurowały na listach towarów przywożonych z Węgier do Polski. Do budowania ich popularności nad Wisłą znacząco przyczynił się Zygmunt I Stary, który jeszcze, jako królewicz trzy lata spędził w Budzie. Natomiast wino tokajskie pojawiło się w Polsce w drugiej połowie XVI wieku po elekcji na króla polskiego księcia Siedmiogrodu Stefana Batorego.

"Wino to popularnie zwano węgrzynem. Polska szlachta posiadała przywilej bezcłowego importu tego wina, dla spożycia go we własnym zakresie. Posiadamy kopie dokumentów o odprawie celnej tego wina dokonanej na przełęczy Dukielskiej. W celu ułatwienia handlu założono magazyny win węgierskich w piwnicach kamienic w Dukli, Sanoku, Krośnie, Jaśle, Tarnowie, Krakowie, Lwowie i innych miastach przy granicy z Węgrami" - opowiada PAP Life Zbigniew Ungeheuer, prezes Stowarzyszenia „Portius”, które jest organizatorem Festiwalu Win Węgierskich w Krośnie.

Tokaj ma wiele gatunków, różniących się charakterem, smakiem i ceną oczywiście. Dla Węgrów Tokaj jest symbolem narodowym z wielką tradycją i historią. Ludwik XIV po spróbowaniu wina tokajskiego wykrzyknął, że jest to „vinum regum et rex vinorum” („wino królów i król win”). Ponoć Król Słońce wypowiedział te słowa do Ferenca II Rakoczego jako podziękowanie za ofiarowane mu wino tokajskie Aszu. Na temat smaku i zalet Tokaju wypowiadało się wiele znanych osobistości, jak Balzak, Wolter, Tołstoj, Goethe, Beethoven, Schubert, Katarzyna II, Piotr Wielki i wielu innych.
"Ponoć międzynarodowy handel tym winem zapoczątkowali polscy kupcy, którzy zaczęli handlować Tokajem na szeroką skalę. W XVI wieku na wymoszczonych sianem furmankach przewozili beczki z Węgrzynem traktem dukielskim, a potem spławiali Wisłą do Krakowa, a nawet aż do Gdańska. Tak to Polacy rozsławili imię tego sztandarowego produktu węgierskiego w Zachodniej Europie, a nawet w Rosji" - mówi Ungeheuer.

Idealną okazją, by zgłębić fenomen Tokaju jest Festiwal Win Węgierskich im. Portiusa. Wydarzenie odbywa się od piątku do niedzieli w Krośnie. Poza tematem wina przybliża kulturę i kulinaria znad Dunaju. To już 14. edycja festiwalu. Nawiązuje on do historycznych związków Krosna z Węgrami.