Warszawa, 02.08.2017. Leki, tabletki, kobieca rÄ™ka.  (jt/am) PAP/Jacek Turczyk Archiwum PAP © 2018 / Jacek Turczyk
                                        

            Podczas gdy jedni przekonani są o konieczności ich stosowania, inni uważają je za całkowicie zbędne. Choć zdania na temat suplementów diety są podzielone, istnieje niewielka grupa witamin i minerałów, po które według ekspertów warto sięgać, by wzmocnić organizm.
      
            Suplementy diety to na ogół sporny temat. Niektórzy dietetycy twierdzą bowiem, że zrównoważona dieta powinna zapewnić nam wszelkie niezbędne witaminy i minerały, a uzupełnianie ich braków na własną rękę może wyrządzić nam niekiedy więcej szkody niż pożytku – jak choćby w przypadku leków uspokajających, nasennych czy obiecujących natychmiastowe efekty tabletek odchudzających.

Inni eksperci zwracają z kolei uwagę na to, iż niełatwo jest uzyskać wszystkie potrzebne do prawidłowego funkcjonowania organizmu składniki odżywcze, które pochodziłyby jedynie z talerza. Suplementacja jawi się zatem jako naturalne wsparcie dla naszego organizmu – szczególnie w przypadku osób mających na co dzień ograniczony jadłospis.

Nie powinniśmy jednak przyjmować suplementów diety bezrefleksyjnie – nie wszystkie witaminy, enzymy i minerały w formie tabletek są bowiem skuteczne. Najnowsze badania potwierdzają wcześniejsze obawy naukowców - w przeciwieństwie do panującego powszechnie przekonania, kapsułki z kwasem omega-3 w rzeczywistości nie zapobiegały atakom serca, a przyjmowana w nadmiarze witamina C zamiast pomagać – szkodziła zdrowiu. Jakim suplementom warto zatem zaufać?

Witamina D

Spośród wszystkich dostępnych w aptekach witamin, witamina D jako jedna z nielicznych jest niezbędna do tego, byśmy pozostawali w dobrym zdrowiu – przekonują zgodnie eksperci. Podczas gdy zazwyczaj uzyskuje się ją naturalnie w wyniku ekspozycji na słońce, bardzo trudno wchłania się ona z samego pokarmu.

„Zaleca się wszystkim dorosłym (w tym kobietom w ciąży i karmiącym piersią) oraz dzieciom powyżej pierwszego roku życia codzienne stosowanie suplementu zawierającego 10 mg witaminy D – szczególnie jesienią i zimą. Przebywanie na słońcu może niestety nie wystarczyć” – wyjaśnia dietetyk Helen Bond w rozmowie z „The Independent”. Ekspertka dodaje, że osoby o ciemniejszym odcieniu skóry oraz te, które ukończyły 65. rok życia powinny rozważyć przyjmowanie owego suplementu przez cały rok, będąc zdecydowanie bardziej narażonymi na niedobory witaminy D.

Kwas foliowy

To organiczny związek chemiczny z grupy witamin B, będący jednym z najważniejszych dla kobiecego zdrowia suplementów diety. „Każda ciężarna powinna przyjmować kwas foliowy do 12. tygodnia ciąży, podobnie, jak wszystkie kobiety, które myślą o urodzeniu dziecka” – tłumaczy dietetyk Rhiannon Lambert. Kwas foliowy może bowiem pomóc w zapobieganiu defektom płodu, takim jak rozszczep kręgosłupa, obniża też ryzyko występowania raka szyjki macicy.

Witamina B12

Jej niedobory występują na ogół u osób stosujących dietę wegańską, ponieważ znajdziemy ją głównie w produktach pochodzenia zwierzęcego, takich jak czerwone mięso. Uzupełnianie braków witaminy B12 jest tymczasem niezbędne do pozostania w dobrej formie. „Odgrywa ona kluczową rolę w utrzymaniu zdrowego układu nerwowego i odpornościowego, jest też potrzebna do wytwarzania czerwonych krwinek” – wyjaśnia Bond.

Witaminy A i C

Dietetycy są co do tego zgodni – zamiast łykać tabletki, dorośli powinni raczej postarać się czerpać jak największą ilość tych witamin ze swojej codziennej diety. W witaminę A bogate są warzywa, takie jak marchew czy słodkie ziemniaki, witamina C zaś występuje w wysokim stężeniu m.in. w czerwonej papryce, pomidorach i cytrusach. Zgoła inaczej kwestia suplementacji wygląda jednak w przypadku dzieci.

„Dzieci w wieku od sześciu miesięcy do pięciu lat powinny codziennie przyjmować krople z witaminami A, C i D, zwłaszcza gdy uczą się jeść różnorodne produkty i bywają wybrednymi konsumentami. Ich dieta może nie być wówczas wystarczająco zróżnicowana, a co za tym idzie – nie dostarczać odpowiedniej ilości składników odżywczych” – konkluduje Bond. Suplementacja tych witamin pomaga utrzymywać prawidłowy rozwój oraz wzmacnia odporność dziecka.

Choć oczywistym jest, że zdrowej, zbilansowanej diety nie zastąpią nam żadne magiczne pigułki, niektórym suplementom diety nie warto z zasady mówić „nie”. Wyselekcjonowane spośród setek dostępnych na rynku witamin i minerałów oraz właściwie stosowane, skutecznie uzupełnią powstałe na skutek drobnych zaniedbań dietetyczne niedobory, a co za tym idzie pozwolą nam cieszyć się lepszym zdrowiem.