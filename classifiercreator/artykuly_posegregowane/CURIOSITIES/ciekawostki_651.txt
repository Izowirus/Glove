Tegoroczne Sprzątanie Świata odbywa się pod hasłem „Nie ma śmieci - są surowce” i ma za zadanie zmianę sposobu postrzegania odpadów, jako czegoś niepotrzebnego, co powinno wylądować na wysypisku. Wielu artystów przyznaje, że ekologia jest dla nich ważna.
      
            Segregacja odpadów staje się coraz powszechniejsza, w dużym stopniu za sprawą wyższych opłat za wyrzucanie wszystkiego do jednego kubła. Niestety, wiele puszek, worków foliowych, opon czy sprzętów elektronicznych wciąż zalega na poboczach dróg, w lasach, skwerach czy nad rzekami.

Wokalistka Kasia Moś przyznaje w rozmowie z PAP Life, że dużą wagę przywiązuje do segregacji śmieci. "W swoim mieszkaniu w Krakowie pamiętam o tym, żeby oddzielać szkło, plastik puszki od innych śmieci. Mam po prostu w koszu specjalne podzielniki, co mi ułatwia segregację" - mówi.

Wspomina też, że od zawsze zbiera makulaturę: "dziadek bardzo o to dbał i tego mnie nauczył, więc pamiętam i o tym, żeby nie wyrzucać papierów". W czasach PRL-u, należało oddać do skupu określoną ilość makulatury, aby kupić papier toaletowy, uznawany wtedy za towar deficytowy. Może dlatego dziadek piosenkarki tak przestrzegał tego, by zbierać makulaturę. Dziś, gdy nie ma takiej potrzeby, a papier toaletowy kupimy bez problemu, zapominamy, że zbiórka makulatury jest taka ważna dla środowiska.

Moś zauważa, że ekologia zagościła też w jej szafie. "Mam kilka ubrań, o których wiem, że zostały zrobione z przetworzonych butelek plastikowych, np. bluzę" - mówi.

Violetta Arlak, polska aktorka teatralna, filmowa i telewizyjna przyznaje, że stara się dbać o środowisko na swój własny sposób. "Wyłączam wodę podczas mycia zębów, zbieram makulaturę. Wydaje mi się, że nastał czas, kiedy człowiek powinien uświadomić sobie fakt, że żyje jednak w grupie, a nie sam. Każdy powinien dokładać swoją +kropelkę+. Super, że są ludzie, którzy funkcjonują tak, by być zgodnym z naturą. Mam koleżanki, które stworzyły własną firmę w Łodzi, zajmującą się tworzeniem toreb z recyklingu. Chętnie wspieram takie akcje i często noszę ich projekty" - opowiada.

Dla jednych recykling to styl życia, a dla innych źródło surowców do tworzenia chociażby mody. Tomasz Jacyków uważa, że wyprodukowano już tyle ubrań i tyle rzeczy, że w przypadku swoich działalności teatralnych, zwykle stara się korzystać z second handów. "Bazuję na czymś, co już było używane. Stylizując swoje klientki, również bawię się ubraniami i chętnie korzystam z odzieży używanej, jako bazy do wymyślania określonych kreacji i kompletnych przeróbek" - mówi.

Organizatorem Sprzątania Świata, które odbywa się w ten weekend, jest Fundacja Nasza Ziemia.