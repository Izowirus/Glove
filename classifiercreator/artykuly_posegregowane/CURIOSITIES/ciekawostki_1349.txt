epa04576610 Danish supporters during the Qatar 2015 24th Men's Handball World Championship match between Russia and Denmark at the Lusail Multipurpose Hall outside Doha, Qatar, 22 January 2015. Qatar 2015 via epa/Robert Ghement Editorial Use Only/No Commercial Sales
 Archiwum PAP/EPA
                                        

            Mieszkańcy Danii, kraju powszechnie kojarzonego z szekspirowskim Hamletem i dokonującymi podbojów Wikingami, zostali uznani za najszczęśliwszych na świecie przez autorów opublikowanego w środę raportu ONZ World Happiness Index.
      
            W pierwszej piątce liczącego 157 krajów zestawienia zmieściły się kolejno: Szwajcaria, Islandia, Norwegia i Finlandia, a pierwszą dziesiątkę zamykają: Kanada, Holandia, Nowa Zelandia, Australia i Szwecja - wynika z dokumentu opracowanego przez instytucję ONZ pod nazwą Sieć Rozwiązań na rzecz Zrównoważonego Rozwoju (SDSN) i Earth Institute na Columbia University.

Stany Zjednoczone znalazły się na 13. miejscu, Wielka Brytania na 23., Francja 32., a Włochy - 50. Polska zajęła 57. lokatę - za m.in. Słowacją, Mołdawią, Kazachstanem i Rosją, a przed Koreą Południową, krajami bałtyckimi czy Węgrami (91. miejsce). Turcja znalazła się na 78. miejscu zestawienia, Chiny na 83., Iran na 105., terytoria palestyńskie na 108., a Ukraina na 123.

Na 10 najmniej szczęśliwych państw na świecie aż osiem leży w Afryce (m.in. Burundi, Rwanda, Tanzania, Madagaskar), a pozostałe dwa to pogrążona od kilku lat w wojnie domowej Syria oraz Afganistan.

Zdaniem Kaarego Christensena, wykładającego demografię i epidemiologię na Uniwersytecie w Odense, sekret szczęśliwości Duńczyków tkwi w ich niewielkich wymaganiach. "Są zadowoleni z tego, co dostają. Duńczycy nie mają wielkich oczekiwań wobec tego, co robią lub tego, co się im przytrafia" - przekonuje.

Profesor ekonomii na uniwersytecie w Aarhus Christian Bjoernskov uważa, że poczucie szczęścia Duńczyków ma wiele wspólnego z możliwością decydowania o sobie i ogólnym poczuciem bezpieczeństwa. "Duńczycy są pewni siebie nawzajem. Kiedy się jednoczymy, możemy zwyciężać. Mamy też silne przekonanie, że możemy decydować o własnym życiu" - mówi Bjoernskov.