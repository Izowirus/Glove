Koszykarz Toronto Raptors Kyle Lowry przekazał uczelni Villanova, której jest absolwentem, milion dolarów. Pieniądze władze uniwersytetu przeznaczą na modernizację hali sportowej. Gwiazdor NBA przyznał, że spędzał w niej wiele godzin.
      
            "Gdybym nie był w niej codziennie, gdybym nie korzystał z licznych udogodnień, to sytuacja byłaby inna. Ale to miejsce nazywałem domem, spędzałem w niej całe lato, więc decyzja o donacji była łatwa. Jestem w stanie oddać temu wielkiemu uniwersytetowi to, co udało mi się osiągnąć dzięki temu miejscu: grałem trzy razy w All Star, mam żonę i rodzinę" - powiedział 31-letni Lowry, który spędził w zespole uniwersyteckim Wildcats Villanova dwa sezony, zanim przeniósł się do NBA.

Modernizacja hali sportowej ma kosztować 60 mln dol. Po odnowieniu obiektu szatnia otrzyma nazwisko koszykarza Raptors.

Lowry został wybrany w drafcie 2006 r. przez Memphis Grizzlies, potem grał w Houston Rockets, a od 2012 występuje w Toronto. W tym sezonie jest trzecim najlepiej zarabiającym graczem ligi - na jego konto trafi 30,8 mln dol. Zdobywa średnio 16,2 pkt i ma 7 asyst (dziewiąty w tej klasyfikacji w lidze NBA).

Raptors zajmują drugie miejsce w Konferencji Wschodniej, za Boston Celtics.