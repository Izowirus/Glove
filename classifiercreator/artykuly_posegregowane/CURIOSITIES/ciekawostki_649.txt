Opadami deszczu przywitało Opole widownię drugiego dnia 54  Krajowego Festiwalu Polskiej Piosenki. W opolskim amfiteatrze widzowie wybierali najlepszych twórców w kategorii "Premiery", po czym mogli posłuchać benefisu Jana Pietrzaka.
      
            Drugi dzień 54 KFPP odbywał się pod znakiem premier. O tytuł wykonawcy najlepszej premiery roku walczyło kilkunastu wykonawców. Do finałowej trójki awansował Pectus z "Iluzją", Katarzyna Cerekwicka ("Bez Ciebie") i Izabela Trojanowska ("Skos"). Nagrodę im Karola Musioła 54 KFPP po głosowaniu sms-owym otrzymała Katarzyna Cerekwicka.

Po "Premierach" nadszedł czas na benefis Jana Pietrzaka „Z PRL-u do Polski". Artysta zaprosił widzów do wędrówki po najnowszej historii Polski, przedstawioną w piosenkach.

Przed koncertem na opolskim rynku odsłonił gwiazdę ze swoim nazwiskiem Marek Dutkiewicz, autor tekstów takich przebojów jak "Jolka, Jolka pamiętasz", "Dmuchawce, latawce, wiatr", czy "Szklana Pogoda". Z kolei Izabela Trojanowska odcisnęła dłoń w pobliskiej "Alei Gwiazd" opolskich festiwali, która obchodzi 20 lecie istnienia.

Na Wzgórzu Uniwersyteckim odsłonięto rzeźbę Wojciecha Młynarskiego, który "dosiadł się" do Agnieszki Osieckiej w sąsiedztwie Jonasza Kofty. W uroczystości odsłonięcia rzeźby uczestniczył syn poety i piosenkarza, Jan Młynarski.

"Jestem wdzięczny za pomnik i dobrą atmosferę, jaka go otacza na Wzgórzu Uniwersyteckim" - powiedział Młynarski. Syn piosenkarza dodał, że sąsiedztwo pomników jego ojca i Agnieszki Osieckiej jest dobrym odzwierciedleniem ich relacji.

Jak poinformował inicjator utworzenia galerii wybitnych postaci w sąsiedztwie budynku uczelni i były rektor Uniwersytetu Opolskiego, prof. Stanisław Nicieja, jest to ostatni pomnik w tym miejscu.