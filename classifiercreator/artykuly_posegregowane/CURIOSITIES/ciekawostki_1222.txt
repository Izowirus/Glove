Prawie nie ma już dachów krytych strzechą, ubywa wysokich drzew – naturalnych miejsc gniazdowania bocianów białych w Polsce. Ptaki coraz częściej wybierają więc niezbyt bezpieczną lokalizację – słupy energetyczne.

      
            Spółka energetyczna Tauron Dystrybucja szacuje, że na zarządzanych przez nią słupach energetycznych znajduje się około 1600 bocianich gniazd, o które energetycy dbają w ramach akcji „Bocian nasz”.

Jak poinformowano w środę, podczas ostatniej zimy uporządkowali lub przeprowadzili czynności pielęgnacyjne w 60 gniazdach, a także zamontowali 39 stalowych platform, na których umieścili bocianie domostwa powyżej przewodów energetycznych. W tym roku pomagają też ornitologom w obrączkowaniu młodych bocianów.

„Energetycy wspomagają naszą pracę przede wszystkim przez udostępnienie specjalistycznego sprzętu. Podnośniki hydrauliczne umożliwiają nam bezpieczne dotarcie do gniazda i obrączkowanie młodych bocianów. Corocznie tylko na terenie województwa śląskiego obrączkujemy ponad 100 młodych ptaków w gniazdach. To naukowa metoda badawcza, stosowana na całym świecie już od ponad 100 lat. Ptaki oznakowane metalową obrączką z indywidulanym kodem są identyfikowane w kolejnych latach życia w różnych miejscach i sytuacjach” - tłumaczy ornitolog dr Jacek Betleja.

Budowanie gniazd na słupach energetycznych często zagraża życiu ptaków. Szczególnie nieizolowane przewody elektryczne mogą stanowić niebezpieczeństwo dla bocianów i ich młodych. Gniazdo bociana białego, rozrastając się rok po roku, może ważyć nawet 2 tony, co grozi poważnymi awariami sieci energetycznych.

„Każdego roku pod okiem ornitologów oczyszczamy gniazda i wynosimy na specjalne kojce, powyżej przewodów energetycznych. To pozwala młodym bocianom dorastać w bezpiecznym gnieździe, a nam utrzymywać sieci energetyczne w dobrym stanie technicznym” – powiedział Marcin Marzyński z Tauron Dystrybucja.

Energetycy, na co dzień współpracują z ornitologami i konsultują swoje działania, aby jak najlepiej pomagać bocianom. Tauron organizuje między innymi szkolenia dla swoich pracowników, aby wiedzieli, jak najlepiej opiekować się ptakami, profesjonalnie przygotować gniazdo i bezpiecznie umieścić je na platformie. Ranne bociany, które na przykład wypadły z gniazda, są przewożone przez energetyków do specjalistycznych ośrodków.

Polska jest krajem, gdzie gniazduje największa część światowej populacji bocianów białych – co czwarty pochodzi z naszego kraju.