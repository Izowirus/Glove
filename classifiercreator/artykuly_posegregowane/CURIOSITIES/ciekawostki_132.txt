21.08.2015. Dalia. (abug) Archiwum fot. PAP/Marcin Bednarski
                                        

            Miłośnicy dalii zjechali do Olsztyna. W polskich ogrodach rośnie ok. 300 odmian tej rośliny. To kwiat wymagający nieco uwagi ale warty jej - oceniają organizatorzy wystawy dalii, czynnej w weekend na terenie Uniwersytetu Warmińsko-Mazurskiego (UMW).
      
            "Ten kwiat jest obecny w ogrodach od ok. 200 lat, a jego popularność jest zmienna. Ludzi zniechęca do dalii to, że na zimę trzeba wykopywać bulwy z ziemi i przechowywać je tak, by ani nie wyschły, ani nie zgniły, zaś wiosną należy dalie wkopać. Trochę jest z tym zachodu ale na pewno ta praca się odpłaca, bo dalie kwitną całe lato i są piękne" - wyjaśniła w rozmowie z PAP koordynatorka wystawy Teresa Jagielska z katedry fizjologii genetyki i biotechnologii roślin UWM w Olsztynie.

Poza odpowiednim przechowywaniem bulw dalii w uprawie tych roślin ważne jest także odpowiednie ich nawożenie. Dalie lubią glebę przewiewną i miejsca słoneczne.

Według Jagielskiej dalie są bardziej popularne na południu kraju. "W warmińsko-mazurskim na szczęście też są miłośnicy tych kwiatów, jeden z wystawców ma ich aż 1,2 tys. krzaczków i próbuje uzyskiwać swoje własne odmiany" - przyznała Jagielska.

Wystawie na olsztyńskim uniwersytecie towarzyszą warsztaty układania kwiatów, pogadanki o ich uprawie, a także plener malarski. Organizatorzy zachęcają, by odwiedzający przebrali się w stroje z czasów, gdy pojawiły się dalie, tj. sprzed 200 lat.