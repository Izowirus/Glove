Niepowtarzalny wzór tradycyjnej szkockiej tkaniny projektują dla Krakowa artyści w Edynburga. W czerwcu wyselekcjonowane projekty tartanów trafią do magistratu, a krakowianie wybiorą najciekawszą wg nich pracę, która posłuży promocji grodu Kraka.
      
            Kraków będzie pierwszym polskim miastem, które ma swój tartan.

Wybrany przez mieszkańców projekt tartanu ma być utkany w ostatniej tradycyjnej szkockiej tkalni. Proces produkcji zostanie sfilmowany, a film będzie można obejrzeć w czasie Festiwalu Szkockiej Kraty w Krakowie. To także w czasie tego festiwalu na przełomie września i października Szkoci przekażą prezydentowi Jackowi Majchrowskiemu tartan, uszyty wg zwycięskiego projektu.

„Jeszcze nie wiemy, w którym miejscu dokładnie umieścimy wzór kraty, ale miasto na pewno będzie zezwalało na wykorzystywanie tartanu do promocji Krakowa. Tak, że wzór krakowskiej szkockiej kraty będzie powszechnie znany” – powiedział PAP Life rzecznik Urzędu Miasta Krakowa Jan Machowski.

Konkurs na wzór szkockiej kraty dla Edynburga trwa na portalu Scotweb. Projekty, które przejdą do finału i zostaną przesłane krakowianom do oceny, zaakceptuje wcześniej urząd certyfikujący w Edynburgu.

Samo głosowanie (zorganizowane na portalu miejskim Magiczny Kraków) na najlepszą kratę potrwa w Krakowie od 12 do 24 czerwca. „Spośród kilku projektów krakowianie wybiorą jeden, który najbardziej oddaje charakter naszego miasta” – wyjaśnił rzecznik.

Tartan to tkanina, zwykle z wełny owczej, o kraciastym wzorze utworzonym z krzyżujących się różnej szerokości i barwy pasów przebiegających w takim samym porządku, zarówno wzdłuż osnowy, jak i wątku. W klasycznej szkockiej kracie zespół pasków zostaje w sposób lustrzany odwzorowany w pionie i poziomie.