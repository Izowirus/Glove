Gwiazda "Igrzysk śmierci", Jennifer Lawrence, jest aktorką, która w przeciągu ostatnich dwunastu miesięcy zarobiła najwięcej. Magazyn "Forbes" podaje, że w tym czasie wzbogaciła się o 46 milionów dolarów.
      
            Najlepiej zarabiające aktorki to, poza Lawrence, Melissa McCarthy (33 mln dol.), i Scarlett Johansson (25 mln dol.). Ranking "Forbesa" uwzględnia dochody od czerwca 2015 do czerwca 2016. Lawrence jest największą krezuską w Hollywood już drugi rok z rzędu. Jednak w porównaniu z ubiegłym rokiem jej dochody spadły o 6 mln.

Z kolei u Melissy McCarthy tendencja jest odwrotna. Żadna aktorka nie może pochwalić się większym wzrostem dochodów. Aktorka, która wystąpiła w hicie "Pogromcy duchów", zarobiła o 70 proc. więcej niż rok temu.

Jeśli chodzi o Lawrence, krocie przyniósł jej udział w ostatniej części cyklu "Igrzyska śmierci" i rola w filmie, również z gatunku sci-fi, "Passengers", który wejdzie do kin pod koniec roku.

Co ciekawe, w zestawieniu "Forbesa" pojawiły się też aktorki spoza amerykańskiej branży filmowej - Chinka Fan Bingbing (5. miejsce) i Induska Deepika Padukone (10. miejsce).