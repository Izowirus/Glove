Wykonane przez Joela Sartore fotografie ptaków, ryb, ssaków, gadów i płazów będzie można zobaczyć podczas wystawy na PGE Narodowym w Warszawie. Ekspozycja prezentująca fragment projektu "Photo Ark", który ma zwrócić uwagę na problem wymierających gatunków zwierząt, dostępna jest od środy.
      
            Wystawa obejmuje ok. 70 wielkoformatowych wydruków zdjęć przedstawiających zagrożone gatunki zwierząt, które zostały sfotografowane na czarnym lub białym tle. Sposób, w jaki zwierzęta są przedstawiane oraz ich pozy robią ogromne wrażenie" - powiedziała PAP PR manager FOX Networks Group Izabella Siurdyna.

Na Czerwonej Liście Gatunków Ginących i Zagrożonych przygotowywanej przez Międzynarodową Unię Ochrony Przyrody znajduje się obecnie blisko 13 tys. gatunków zwierząt zagrożonych wyginięciem. Ekspozycja jest częścią projektu "Photo Ark", mającego na celu podniesienie świadomości o problemie ginących gatunków i zachęcenie do zaangażowania się w ich ochronę.

W ciągu ostatnich 10 lat fotograf National Geographic Joel Sartore wykonał portrety studyjne ponad 7 tys. osobników. Do tej pory odwiedził z aparatem 40 krajów. Docelowo, w jego fotograficznym archiwum, ma znaleźć się blisko 12 tys. zdjęć ptaków, ryb, ssaków, gadów, płazów i bezkręgowców.

"Są trzy powody, dla których używam czarnego tła na zdjęciach. Pierwszy z nich to pokazanie małych i dużych zwierząt w jednakowym rozmiarze. Dzięki temu wąż czy mysz są tak samo ważne i duże jak słoń czy nosorożec. Drugi powód to uproszczenie przekazu. Nic nie odwraca uwagi, bo na zdjęciu jest tylko zwierzę, które patrzy ci w oczy. Trzeci powód to określenie przestrzeni - wiem gdzie zwierzęta będą się znajdować, więc mogę je odpowiednio oświetlić wydobywając ich piękno i barwy" - mówi fotograf.

Sartore sfotografował ponad 70 gatunków zwierząt z wrocławskiego ZOO

Jego zamiarem było stworzenie archiwalnych materiałów z myślą o przyszłych pokoleniach oraz wdrożenie programu ochrony gatunkowej. "Photo Ark" to obok wystawy również materiały edukacyjne dla szkół, strona internetowa, albumy i artykuły.

Przed obiektywem Sartore stanęło w ostatnich dniach ponad 70 gatunków zwierząt z wrocławskiego ZOO. Były to m.in. sambar kropkowany – ssak z rodziny jeleniowatych; takin złoty – ssak z rodziny wołowatych, jeden z najmłodszych mieszkańców wrocławskiego zoo; bawolec rudy – gatunek antylopy; koziorożec syberyjski; arui grzywiasta i dzioborożec palawański.

"Joel robił rozpoznanie wśród ogrodów zoologicznych na terenie Polski. Sprawdził dostępność gatunków, które interesowały go pod kątem fotograficznym. Wybrał wrocławskie zoo jako pierwsze na swojej długiej liście; uważa, że w Polsce mamy fantastyczne ogrody. We wrocławskim zoo spędził ponad dwa dni i sfotografował ponad 70 zwierząt. Wcześniej odwiedził podobne miejsca w Portugalii i we Włoszech. Dla porównania - w każdym z nich zrobił po kilka zdjęć" - powiedziała PAP Siurdyna.

Do tej pory wystawa prac Joela Sartore była pokazywana w Stanach Zjednoczonych, Portugalii i Włoszech. Ekspozycje na PGE Narodowym dostępna jest do 16 listopada 2017 r. - wstęp bezpłatny.