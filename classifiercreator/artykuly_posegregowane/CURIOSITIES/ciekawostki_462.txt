Ponad 3 tysiące Japończyków w wielkiej hali widowiskowej w Tokio wzięły w piątek udział w kakizome - noworocznym konkursie tradycyjnej kaligrafii w tuszu. To 54. edycja konkursu, cieszącego się szerokim zainteresowaniem japońskich mediów.
      
            Tradycyjnie konkurs odbywa się w pierwszych dniach stycznia, a tusz rozciera się z wodą zaczerpniętą w pierwszy dzień roku. Kaligrafuje się znaki oznaczające pomyślność, długowieczność, młodość. Kiedyś były to głównie chińskie wiersze.

W tegorocznym kakizome w hali widowiskowej Nippon Budokan, wybudowanej w centrum Tokio na zawody judo na letnie igrzyska olimpijskie w 1964 roku, udział brały głównie dzieci, trochę osób w średnim wieku. Najstarszy uczestnik liczył sobie 91 lat.

Zawodników było 3036. Klęcząc na podłodze, zwróceni każdy w swoim ulubionym kierunku, mieli 24 minuty na zapisanie dwóch odrębnych fraz, wierszy lub przysłów. Jeden z ukończonych arkuszy wręczany jest do oceny jurorom.

Sztuka kaligrafii w dalekiej Azji cieszy się dużym szacunkiem; powszechnie uważa się tam, że wyostrza zdolności umysłowe i poprawia koncentrację.

W kakizome nie ma nagród pieniężnych, jedynie ceniony dyplom. Jurorzy ogłoszą zwycięzcę 21 stycznia, a wręczenie dyplomów odbędzie się kilka dni później w Tokio.