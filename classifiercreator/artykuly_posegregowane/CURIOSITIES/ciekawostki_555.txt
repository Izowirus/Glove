Niemiecka policja odzyskała ponad sto przedmiotów o wartości 3,1 mln euro należących do Johna Lennona i Yoko Ono, skradzionych 11 lat temu z ich mieszkania w Nowym Jorku. Berlińska policja pokazała we wtorek dziennikarzom część zabezpieczonej kolekcji.
      
            Wśród cennych przedmiotów należących do zamordowanego w 1980 roku muzyka, twórcy zespołu The Beatles znajdują się jego pamiętniki z lat 1975, 1979 i 1980, a także nuty piosenek "Woman" i "Just like starting over", okulary - w tym jedne z receptą, taśma z nagranym koncertem Beatlesów, zeszyt szkolny z 1951 roku i papierośnica.

Ostatni wpis w pamiętniku z 1980 roku pochodzi z 8 grudnia i dotyczy spotkania z portrecistką Annie Leibovitz w celu wykonania serii zdjęć. Powstało wtedy rzeczywiście słynne zdjęcie Lennona i Ono. Wieczorem tego samego dnia Lennon został zastrzelony przed swoim domem.

86 przedmiotów odkryto w lipcu w jednym z berlińskich domów aukcyjnych, który ogłosił upadłość. Pozostałe znaleziono w poniedziałek w zapasowej oponie ukrytej w samochodzie pasera.

Większość przedmiotów została zidentyfikowana przez wdowę po muzyku Yoko Ono na podstawie zdjęć w konsulacie w Nowym Jorku.

Podejrzany o kradzież kolekcji jest 50-letni mężczyzna - Koral K., który w latach 1995-2006 pracował jako kierowca Yoko Ono. W 2007 roku są skazał go na 60 dni więzienia, ponieważ szantażował swoją pracodawczynię, grożąc opublikowaniem zdjęć wykonanych potajemnie w jej mieszkaniu.

Mieszkający w Turcji domniemany sprawca kradzieży próbował trzy lata temu sprzedać łup za pośrednictwem pasera w Berlinie. Koral K. poszukiwany jest listem gończym.