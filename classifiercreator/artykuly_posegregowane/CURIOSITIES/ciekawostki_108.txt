Poznań, 14.07.2018. Dawid Podsiadło podczas pierwszego koncertu w ramach trasy Męskie Granie 2018, 14 bm. w poznańskim Parku Cytadela. (jk/doro) PAP/Jakub Kaczmarczyk
                                        

            "Nie ma fal" to drugi singel z nowej płyty Dawida Podsiadło. Wbrew tytułowi piosenkarz jest na fali: pierwszy singiel płyty "Małomiasteczkowy" w ciągu 3 miesięcy odsłuchało w sieci ponad 16 mln fanów. Nowy album piosenkarza ukaże się 19 października.
      
            Nowy producent nagrań piosenkarza, Bartosz Dziedzic, stoi za sukcesami albumów "Granda" Moniki Brodki i "Składam się z ciągłych powtórzeń" Artura Rojka.

"Na początku naszej współpracy Bartek powiedział, że chciałby zrobić przebojową płytę. Twierdził, że bardziej zaskakujące będzie, jeśli zrobię kilka przyjemnych, chwytliwych piosenek, niż gdybym próbował sił w muzyce alternatywnej" - mówił w jednym z wywiadów wokalista.

"Ja też uznałem zrobienie dobrej popowej płyty za dużo większe wyzwanie i chciałem się z nim zmierzyć" - dodaje Podsiadło.

Niespodzianką może być to, że Podsiadło po raz pierwszy zaśpiewał całą płytę po polsku. "Obiecałem to sobie jakiś czas temu i choć miałem chwile zwątpienia, udało mi się je przezwyciężyć" - wyznaje wokalista i autor tekstów.

Podsiadło popularność zdobył po starcie w programie "X Factor". Jego debiutancka płyta "Comfort and Happiness" ukazała się w 2013 roku i od razu dotarła na 1. miejsce OLiS-u. Została ponadto wyróżniona czterema Fryderykami, nominacją do Paszportów "Polityki" i zyskała diamentowy status. Drugi album, "Annoyance and Disappointment", miał premierę jesienią 2015 roku i trzykrotnie pokrył się platyną. Podsiadło jest także wokalistą rockowej kapeli Curly Heads.