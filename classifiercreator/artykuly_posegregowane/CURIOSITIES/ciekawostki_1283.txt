Liege, Belgia, 11.11.2007. Tenisowe legendy Amerykanin John McEnroe (P) i Szwed Bjoern Borg (L) pozuja do zdjęcia podczas turnieju byłych gwiazd w Liege, 10 bm. (gj) PAP/EPA/JOHN THYS Archiwum PAP/EPA © 2016 / JOHN THYS
                                        

            Film fabularny o rywalizacji dwóch gwiazd tenisa przełomu lat 70. i 80. Szweda Bjoerna Borga i Amerykanina Johna McEnroe zostanie nakręcony jeszcze w tym roku. Zdjęcia rozpoczną się wczesną jesienią w Goeteborgu.
      
            Reżyserem obrazu pod tytułem "Borg kontra McEnroe" będzie Duńczyk Janus Metz, a producentami dwa studia filmowe - szwedzkie "Tre venner" i największe skandynawskie "Nordisk Film" z siedzibą w Kopenhadze.

Według szwedzkich mediów film skoncentruje się na "fascynującej rywalizacji dwóch wielkich gwiazd tenisa, która sprawiała, że podczas wielkich turniejów Szwecja zamierała".

Borg, który 6 czerwca skończy 60 lat wybrany został szwedzkim sportowcem wszech czasów. Wygrał w swojej karierze zawodowej (1973-1983) 11 turniejów wielkoszlemowych, w tym sześciokrotnie French Open i pięć razy z rzędu Wimbledon.

Jego największym rywalem był Amerykanin John McEnroe, który z kolei wygrał siedem turniejów wielkoszlemowych w grze pojedynczej i 10 w deblu.

Jak podkreśliła szwedzka agencja prasowa TT, pojedynki tych zawodników, zwłaszcza finały Wimbledonu w 1980 roku, wygrany przez Borga, i w 1981, gdy triumfował McEnroe, stały się klasykami tenisa i przeszły do historii tej dyscypliny.