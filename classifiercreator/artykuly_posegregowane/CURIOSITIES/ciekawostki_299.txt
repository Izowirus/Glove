POZNAŃ, 13.07.2003 Przez kilka dni w sezonie letnim poznańska kolejka wąskotorowa Maltanka kursująca do nowego ZOO jest obsługiwana przez zabytkową lokomotywę Borsig z 1925 roku. PAP Remigiusz Sikora DG rs/bp Archiwum PAP © 2018 / Remigiusz Sikora
                                        

            Poznańska kolejka parkowa Maltanka rozpoczyna we wtorek regularne kursy w nowym sezonie. Kolejka, uznawana za jeden z symboli Poznania i obowiązkową atrakcję turystyczną miasta, kursować będzie codziennie, aż do 30 września.
      
            Maltanka kursuje od 1972 r. i w każdym sezonie przewozi ponad 100 tys. pasażerów. Tor kolejki o szerokości 600 mm i długości 3850 m łączy Rondo Śródka z poznańskim ogrodem zoologicznym. Trasa biegnie wzdłuż brzegu jeziora Maltańskiego; kolejka rozpoczyna drogę od przystanku "Maltanka", później zatrzymuje się na stacjach "Ptyś" i "Balbinka", a kończy w "Zwierzyńcu". W taborze Maltanki znajdują się m.in. lokomotywy spalinowe oraz ponad 90-letni parowóz Borsig zwany "Borsukiem".

"Maltanka to nasza chluba. Jest jedną z największych atrakcji turystycznych naszego miasta. Dlatego tak o nią dbamy, choć wpływy ze sprzedaży biletów nie pokrywają nawet części kosztów jej utrzymania. Od wielu lat nie podnosimy też ceny biletów za przejazd, żeby z wycieczek kolejką mogła skorzystać każda rodzina" – podkreślił prezes Zarządu MPK Poznań Wojciech Tulibacki.

Maltanka rozpocznie tegoroczny sezon "odmłodzona". Od ub. roku za 4,5 mln zł wyremontowane zostało całe torowisko, a także osiem rozjazdów i przystanki.

"Zrewitalizowaliśmy także wagoniki, poszerzając ich wejścia, tak aby bez trudu mogli wsiadać niepełnosprawni na wózkach i rodzice z wózkami dziecięcymi. Dzięki temu nasza zacna, odmłodzona wąskotorówka ruszy pełną parą" – tłumaczyła rzecznik prasowa MPK Poznań Iwona Gajdzińska.

Jak dodała, przejazd kolejką potrafi dostarczyć wiele radości i emocji nie tylko najmłodszym, ale i starszym miłośnikom kolei, mieszkańcom i turystom.

"Aż trudno uwierzyć, że kolejka wciąż bije rekordy popularności i w ciągu sezonu, już od kilku lat przewozi ponad 100 tys. pasażerów, którzy wybierają się do poznańskiego zwierzyńca na spotkanie z lwem lub słoniem. Wszyscy, którzy choć raz skorzystali z podróży kolejką, zapamiętają łoskot jej kół, kłęby pary i dźwięk gwizdka. Wszak nasza Maltanka to jedna z ostatnich w Polsce takich  wąskotorówek" – podkreśliła Gajdzińska.

W tym sezonie Maltanka kursować będzie codziennie, aż do 30 września.