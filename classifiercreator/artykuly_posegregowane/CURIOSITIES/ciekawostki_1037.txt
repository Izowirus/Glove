Kraków, 01.12.2016. Tradycyjnie, w pierwszy czwartek grudnia  rozpoczął się w Krakowie 74. Konkurs Szopek Krakowskich.  U stóp pomnika Adama Mickiewicza na Rynku Głównym pojawili się, 1 bm. twórcy szopek by zaprezentować swoje arcydzieła. Wyniki konkursu przedstawione zostaną w najbliższą niedzielę, od poniedziałku zaś w Pałacu Krzysztofory czynna będzie wystawa pokonkursowa szopek. (jb/cat)  PAP/Jacek Bednarczyk PAP © 2016 / Jacek Bednarczyk
                                        

            162 szopki biorą udział w tegorocznym 74. Konkursie Szopek Krakowskich. W czwartek szopkarze prezentowali swoje prace na Rynku Głównym. Ogłoszenie wyników nastąpi w niedzielę w Pałacu Krzysztofory.
      
            To właśnie do tego budynku szopkarze, po barwnym korowodzie na Rynku i publicznym pokazie prac, przenieśli swoje konstrukcje. Pałac Krzysztofory jest też tym miejscem, w którym od poniedziałku do 26 lutego będzie można oglądać szopki na wystawie pokonkursowej.

Jak poinformowało PAP Muzeum Historyczne Miasta Krakowa (MHK), które ma siedzibę w Pałacu Krzysztofory, w tym roku pokonkursowa ekspozycja będzie po raz pierwszy dostosowana dla osób niewidomych i słabowidzących.

W 74. Konkursie Szopek Krakowskich uczestniczyły osoby w różnym wieku, z różnych zakątków Polski. 42 szopki wybudowali dorośli, a 120 - dzieci i młodzież. W konkursie biorą udział także dwie szopki wykonane przez niewidomych i słabowidzących - szopki te powstały w wyniku specjalnych warsztatów zorganizowanych przez MHK.

Podczas czwartkowej prezentacji na Rynku krakowianie i turyści mogli zobaczyć szopki różnej wielkości, wykonane z rozmaitych materiałów. Przeważały prace z tradycyjnymi motywami - elementami architektury Krakowa, świętą rodziną, trzema królami, gwiazdą betlejemską, pasterzami.

Wiele konstrukcji miało złote, błyszczące elementy. Na szczytach znacznej części wież, wieńczących budowle, powiewały flagi lub godła Polski. Nie zabrakło szopek przypominających o ŚDM 2016 - np. w jednej z prac, obok żłobka Jezusa, znalazł się napis "ŚDM Kraków 2016".