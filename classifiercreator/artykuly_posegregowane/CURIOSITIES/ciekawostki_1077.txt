PAP/Darek Delmanowicz
      
            
        

        
        PAP/Darek Delmanowicz
      
            
        

        
        PAP/Darek Delmanowicz
      
            
        

        
        PAP/Darek Delmanowicz
      
            
        

        
        PAP/Darek Delmanowicz
      
          
  


  
            Po 9 latach służby labrador Questo kończy pracę w Izbie Celnej w Przemyślu (Podkarpackie). W czasie swojej służby udaremnił przemyt 6 mln sztuk papierosów, zapobiegł stratom budżetu państwa z tytułu akcyzy i podatku VAT na ponad 6 mln zł.
      
            Jak poinformowała PAP w środę rzeczniczka IC w Przemyślu Edyta Chabowska, Questo trafił do służby w 2007 r. i już w kolejnym roku zdobył I miejsce w mistrzostwach psów Służby Celnej w wykrywaniu wyrobów tytoniowych.

Bilans pracy labradora to wykrycie 6 mln sztuk nielegalnych papierosów, a wysokość nałożonych mandatów karnych dla przemytników to 500 tys. złotych. Dzięki czujnemu węchowi Questo Skarb Państwa z tytułu akcyzy i podatku VAT nie stracił ponad 6 mln zł. Chabowska podkreśliła, że świetne wyniki Questo to niewątpliwie wynik dobrego wyszkolenia. "Ważne jest również zgranie ze swoim przewodnikiem. Nie bez znaczenia są także dobre geny, bowiem jego rodzice także pracowali w Służbie Celnej, wykrywając przemyt narkotyków” - zaznaczyła.

Po odejściu ze służby Questo zamieszka ze swoim przewodnikiem.

Dzięki pomocy psów pełniących służbę w Izbie Celnej w Przemyślu tylko w I półroczu br. na czarny rynek nie trafiło m.in. 4 mln sztuk papierosów, 276 kg tytoniu i 17 sadzonek marihuany.

W całym kraju w Służbie Celnej pracuje obecnie 150 psów wyszkolonych do wykrywania papierosów i narkotyków, z czego ponad 70 pełni służbę na zewnętrznej granicy UE w izbach celnych w Przemyślu, Olsztynie, Białymstoku i Białej Podlaskiej.

Psy przez blisko dwa miesiące uczą się wyszukiwania wyrobów tytoniowych i środków odurzających. Naukę kończą egzaminem i po pozytywnej ocenie rozpoczynają służbę. Najlepsze predyspozycje do pracy w Służbie Celnej mają rasy takie jak labrador, owczarek belgijski czy owczarek niemiecki.