Kraków, 17.12.2016. Jubileuszowa 10. choinka stanęła przed oknem papieskim na ul Franciszkańskiej 3 w Krakowie, 17 bm. Światełka na choince zapalił metropolita krakowski kard. Stanisław Dziwisz. (jb/cat)  
PAP/Jacek Bednarczyk PAP © 2016 / Jacek Bednarczyk
                                        

            Po raz dziesiąty metropolita krakowski kard. Stanisław Dziwisz zapalił światełka na choince pod Oknem Papieskim w Krakowie. Nasza ojczyzna, Polska, potrzebuje dziś pokoju – powiedział podczas sobotniej uroczystości.
      
            16-metrowa jodła, która stanęła przy ul. Franciszkańskiej, została przywieziona z Łabowej w leśnictwie Feleczyn. Leśnicy posadzili ją w 1978 r., kiedy Karol Wojtyła został papieżem.

W uroczystości zapalenia światełek na choince pod Oknem Papieskim uczestniczyły dzieci z domów dziecka, świetlic środowiskowo-wychowawczych, parafii i krakowskie rodziny oraz turyści.

Kard. Stanisław Dziwisz zawiesił na choince Betlejemskie Światełko Pokoju przywiezione do Polski przez harcerzy i po chwili rozbłysły tysiące małych elektrycznych lampek. W gwarze góralskiej odczytano fragment Ewangelii.

Metropolita krakowski wspominał, że kiedy Jan Paweł II został papieżem, bardzo brakowało mu świątecznej choinki i wprowadził zwyczaj stawiania drzewek na placu św. Piotra w Rzymie – pierwsze pojawiło się tam na Boże Narodzenie w 1982 r.

Dzięki sponsorom przygotowano dla dzieci pięć tysięcy prezentów – plecaków z ŚDM wypełnionych słodyczami i drobnymi upominkami.

Kardynał zapytany, czy on też chciałby coś dostać, powiedział, że prezentem dla niego jest obecność na ul. Franciszkańskiej dzieci.

"Chciałbym nawiązać do Ewangelii, która tak pięknie była odczytana. Było tam powiedziane: +Pokój ludziom dobrej woli+. Pomodlimy się teraz +Zdrowaś Maryjo+ o pokój w naszej ojczyźnie, bo nasza ojczyzna, Polska, potrzebuje dziś pokoju" – powiedział kardynał.

Drzewko podarowały Lasy Państwowe. Choinka przy ul. Franciszkańskiej stanęła po raz pierwszy w 2007.