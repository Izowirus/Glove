Nowe Czarnowo, 28.11.2015. „Krzywy Las” – przyrodnicza osobliwość w Nowym Czarnowie, nieopodal Elektrowni „Dolna Odra”, 28 bm. To jedyny taki las w Polsce. Jest to skupisko około 100 zdeformowanych sosen, rosnących na obszarze blisko 0,30 ha. Drzewa posadzono najprawdopodobniej w 1934 roku. Ich pnie, tuż nad ziemią, zamiast rosnąć pionowo - skręcają pod kątem 90 stopni i wyginają się szerokim łukiem ku górze. Wszystkie pnie wygięte są w kierunku północnym. (mb/soa)  Archiwum PAP/Marcin Bielecki
                                        

            Szesnaście drzew z całej Polski – w tym kilkusetletnie dęby i wiekowe lipy – znalazło się w finale konkursu na Drzewo Roku 2016. Zwycięzcę wybiorą internauci podczas czerwcowego głosowania. Konkurs organizuje stowarzyszenie ekologiczno-kulturalne Klub Gaja.
      
            Do tegorocznej, szóstej edycji wpłynęło blisko 100 zgłoszeń, spośród których jury wybrało szesnaście. Celem zmagań jest wyłonienie najbardziej lubianego i cenionego przez społeczności lokalne drzewa.

Członek jury dr hab. Zbigniew Wilczek z Uniwersytetu Śląskiego wskazał, że drzewa nierozłącznie związane są z historią - "przypominają ważne wydarzenia, osoby, legendy".

"W tym roku zgłoszono do konkursu Lipę Humboldta w Dysznie, dzięki czemu zwrócono uwagę na fakt, że 2016 rok jest rokiem jubileuszowym, ponieważ dokładnie 200 lat temu Aleksander Humboldt wprowadził nową formę ochrony przyrody jaką jest Pomnik Przyrody. Dzięki tej formie ochrony uratowano wiele wspaniałych drzew przed wycięciem" – podkreślił Wilczek.

Najstarszym kandydatem do tytułu Drzewa Roku jest 700-letni dąb Bażyńskiego w Kadynach (woj. warmińsko-mazurskie), jedno z najstarszych drzew w Polsce. Co ciekawe, przeszło 100 lat temu dąb zwany był "1000-letnim Dębem Niemiec". Posiadał wówczas ogromną dziuplę, w której podobno mieściło się 11 żołnierzy w pełnym uzbrojeniu.

Gdy w drugiej połowie XIX w. posiadaczem Kadyn został cesarz niemiecki Wilhelm II drzewu nadano imię "Dębu Królewskiego", a na rozkaz cesarza sprawiono obok dębu stróżówkę, gdzie dniem i nocą czuwano nad jego bezpieczeństwem.

Wśród wiekowych drzew znalazły się także m.in.: 450-letni dąb Graf Schwerin w Sartowicach (woj. kujawsko-pomorskie), 650-letni dąb Józef w Wiśniowej (woj. podkarpackie), 300-letni dąb Zawiadowca w Koninie (woj. wielkopolskie), a także 145-letnia grusza Matula w Mikołowie (woj. śląskie), 250-letnia lipa Cecylia w Krościenku Wyżnem (woj. podkarpackie) oraz 260-letni platan w Dobrzycy (woj. wielkopolskie).

Zwycięzcę wyłonią internauci

O tytuł powalczą również prawie stuletnie Trzy Lipy Powstańcze, zasadzone na pamiątkę trzech powstań śląskich w Rudzie Śląskiej, jak i 80-letni Krzywy Las w miejscowości Nowe Czarnowo (woj. zachodniopomorskie), który jest częścią boru nadodrzańskiego i obejmuje 400 charakterystycznie powyginanych sosen.

Propozycje na kandydatów w konkursie Drzewo Roku nadsyłały m.in. osoby prywatne, gminy, instytucje, szkoły oraz stowarzyszenia. W uzasadnieniach podkreślano znaczenie drzewa zarówno dla historii, jak i współczesnego życia społeczności lokalnych.

Zwycięzcę tegorocznej edycji wybiorą internauci w czerwcowym głosowaniu.

Ambasadorami konkursu Drzewo Roku są podróżniczka Elżbieta Dzikowska, reżyser Kazimierz Kutz oraz językoznawca prof. Jan Miodek. W ubiegłorocznej edycji zwyciężył dąb Bolko z Hniszowa (woj. lubelskie).

Członkowie Klubu Gaja angażują się m.in. w obronę praw zwierząt. Realizują też programy i kampanie, które pogłębiają zrozumienie pozycji człowieka w ekosystemie.