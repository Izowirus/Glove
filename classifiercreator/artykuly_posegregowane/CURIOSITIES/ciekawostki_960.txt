10.02.2017. Airbus A380 linii Emirates nad Warszawą, 10 bm. Największy pasażerski samolot świata, przewożący pasażerów z Dubaju do Polski, wylądował na stołecznym lotnisku Chopina. W ten sposób przewoźnik z Dubaju postanowił uczcić czwartą rocznicę uruchomienia połączeń z Warszawą. (zuz)  PAP/Jacek Turczyk
                                        

            Airbus A380, największy samolot pasażerski na świecie, wylądował w piątek przed południem na Lotnisku Chopina w Warszawie - poinformował PAP p.o. rzecznika portu Cezary Pytlos. Ten lot to jednorazowe wydarzenie, związane z 4. rocznicą połączenia Warszawa-Dubaj linii Emirates.
      
            Piątkowy lot Airbusa A380 do Warszawy ma jednorazowy charakter. Obecnie połączenie Warszawa-Dubaj linii Emirates obsługują samoloty Boeing 777-300.

Airbus A380 to dwupoziomowy, szerokokadłubowy, czterosilnikowy samolot pasażerski. Ma 73 m długości, blisko 80 m rozpiętości oraz 24 m wysokości. Przy podziale na trzy klasy na pokład tej maszyny może wejść 525 osób, a jeżeli cały samolot jest skonfigurowany do klasy ekonomicznej - 853.

Pierwszy komercyjny lot Airbusa A380 należącego do Singapore Airlines odbył się 25 października 2007 roku między Singapurem a Sydney.