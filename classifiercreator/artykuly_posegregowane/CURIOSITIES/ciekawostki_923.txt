Oktawia Nowacka w rozmowie z PAP zapewniła, że przy diecie wegańskiej nie brakuje jej niczego z dawnych nawyków żywieniowych. Jak podkreśliła brązowa medalistka ubiegłorocznych igrzysk w pięcioboju nowoczesnym, wybór produktów jest duży, a układanie jadłospisu proste.
      
            Nowacka przygodę z weganizmem rozpoczęła niespełna trzy lata temu, a niecałe pięć lat temu zaczęła przykładać dużą wagę do zdrowego trybu życia.

"Punktem zwrotnym, kiedy zaczęłam się interesować tymi tematami, były kontuzje i operacje, które miałam rok po roku; kiedy było mi ciężko wrócić do treningu, do sprawności. Wówczas zaczęłam szukać nowych rozwiązań. Właśnie wtedy zdałam sobie sprawę, jak ważne jest to, abyśmy o siebie dbali" - wspomniała.

26-letnia pięcioboistka sama wpadła na pomysł, by przejść na weganizm.

"Dowiedziałam się odpowiednio wielu rzeczy, odpowiednio wiele książek przeczytałam, obejrzałam mnóstwo wykładów i stwierdziłam, że to jest po prostu najlepsza droga dla mnie" - zaznaczyła.

Pochodząca ze Starogardu Gdańskiego zawodniczka przyznała, że gdy przyjeżdża do bliskich, to ci starają się dopasować do jej sposobu odżywiania.

"Rodzina przygotowuje mi wegańskie posiłki... No, wegetariańskie, bo czasem wegańskie to dla nich za dużo" - dodała ze śmiechem.

Trzecia zawodniczka igrzysk w Rio de Janeiro zapewniła, że nie brakuje jej niczego z jedzenia, z którego zrezygnowała.

"Ja już się mocno przyzwyczaiłam do tego, co jem i to bardzo lubię. A przede wszystkim widzę efekt, że ja się po tym dobrze czuję" - argumentowała.

Podkreśliła też, że przygotowanie jadłospisu wegańskiego nie jest skomplikowane.

"Trzeba tylko po prostu zmienić parę nawyków i nauczyć się zastępować pewne składniki innymi. To jest tylko kwestia douczenia się paru rzeczy, a potem jak się nabierze wprawy, to jest nawet prostsze niż przy tradycyjnej diecie" - przekonywała.

Jak zaznaczyła, wbrew obiegowym opiniom weganizm nie oznacza skromnego zasobu produktów, z których można przygotowywać posiłki.

"Kasz wiadomo jest teraz mnóstwo rodzajów - mamy gryczane, jaglane, pęczak... Urozmaicenie jest więc duże. Podobnie ze strączkami, bo mamy soję, soczewicę, groch, fasolę, ciecierzycę i jeszcze każdego z tych rodzajów jest kilka typów. Na pewno orzechy, nasiona, suszone owoce, zwykłe owoce, surowe warzywa. Okazuje się, że tych produktów jest cała masa. I jak ktoś mnie pyta +co ty jesz jak nie mięso?+, to odpowiadam, że wszystko oprócz mięsa" - podsumowała Nowacka.