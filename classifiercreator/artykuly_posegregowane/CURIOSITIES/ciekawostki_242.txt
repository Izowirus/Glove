Nagrodę im. Anny Jantar 55 Krajowego Festiwalu Polskiej Piosenki w Opolu zdobył zespół Girls on fire za "Siłę kobiet".
      
            W sobotę nad ranem zakończył się pierwszy dzień 55 Krajowego Festiwalu Polskiej Piosenki w Opolu. Główną nagrodę koncertu Debiuty - nagrodę im. Anny Jantar i statuetkę Karolinki - jury przyznało zespołowi Girls on Fire. Nagrodę publiczności otrzymały Siostry Melosik.

O tytuł najlepszego debiutu walczyło dziesięć utworów. Oprócz zwycięzców widzom przedstawiono piosenki w wykonaniu Dollz, Gocha, Krzysztofa Iwaneczko, Karoliny Micor, Michała Sołtana, Edyty Strzyckiej i Small Mechanics.



Po raz pierwszy w historii festiwalu występy artystów przerwano na czas meczu piłkarskiego, który widzowie zgromadzeni w amfiteatrze oglądali na telebimach. Na ten czas widownia stolicy polskiej piosenki zamieniła się w strefę kibica. Relację z amfiteatru mogli oglądać na telebimach widzowie na opolskim rynku.

Z grona siedmiu utworów wybrano przebój, który będzie towarzyszył polskim piłkarzom podczas zbliżających się Mistrzostw Świata w Rosji. Chociaż zdaniem jury na miano hymnu polskich kibiców i reprezentacji Polski najbardziej zasługiwał "Smak zwycięstwa" Pectusa, to przeważyły głosy widowni, która wybrała "Polską drużynę" w wykonaniu zespołu Kombi.