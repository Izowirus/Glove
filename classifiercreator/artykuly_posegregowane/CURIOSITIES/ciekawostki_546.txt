Miuosh, Natalia Grosiak i Cezik wystąpili w niedzielę w Teatrze Rozrywki w Chorzowie wraz z Dziecięcą Orkiestrą Onkologiczną podczas dorocznego koncertu fundacji "Iskierka", wspierającej dzieci chorujące na nowotwory.

      
            Jak mówiła prezes fundacji Jolanta Czernicka-Siwecka, grono ludzi wspierających fundację, jej podopieczni i pracownicy pozwalają jej dotykać na co dzień głębi, radości, pasji, jakości i rzeczy niemożliwych.

"Wszystkim darczyńcom – wielkim, dużym, małym, jednoprocentowym, lekarzom, pielęgniarkom, dyrektorom szpitali - którzy nas wspieracie, pomagacie, za te magiczne chwile wam bardzo dziękuję; za to, że razem tkamy sieć bardzo głębokich relacji, opartych na zaufaniu, na empatii, na współtworzeniu, współbyciu" – powiedziała.

W blisko 100-osobowej orkiestrze zagrali bardzo przejęci mali podopieczni oddziałów onkologicznych z Katowic, Chorzowa, Zabrza oraz Rzeszowa. Wystąpili razem z Miuoshem – śląskim raperem i producentem muzycznym, który m.in. zasłynął koncertami razem z Narodową Orkiestrą Polskiego Radia pod batutą Jimka (Radzimira Dębskiego), Natalią Grosiak - wokalistką zespołu Micromusic oraz Cezikiem - wokalistą, multiinstrumentalistą, kompozytorem i aranżerem, który podbił internet, publikując znane utwory nagrywane od tyłu.

Publiczność bawili też studenci kierunku musicalu Akademii Muzycznej w Łodzi: Martyna Henke, Kacper Janaszek, Marta Kosiorek, Beata Rzeźnik, Tomasz Wojtan, prezentując musicalowe przeboje z podopiecznymi Iskierki. Jedna z nich - 19-letnia Weronika Kułacz, wykonała słynną piosenkę "Somewhere Over the Rainbow" wraz z czterema ukulelistami: Piotrem Majewskim, Andrzejem Marzeckim, Bogdanem Kupisiewiczem i Zbigniewem Gielnickim. Szefem artystycznym projektu był jak zawsze Piotr Sutt - solista perkusista, kameralista, pedagog, animator kultury i popularyzator sztuk muzycznych z Gdańska.

Swoje umiejętności wokalne zaprezentował też Nextband, czyli chór Nexteer Automotive. Różne grupy zawodowe od lat wspierają Iskierkę - w poprzednich latach były to chóry: Prezesów, Dziennikarzy, Konstruktorów Jutra, Policyjny, Inżynierów czy Doradców Podatkowych.

Fundacja "Iskierka" jest polską organizacją charytatywną działającą od 2006 r. na rzecz dzieci z chorobą nowotworową ich rodzin. Pomaga im przejść przez najtrudniejsze etapy leczenia, udzielając wsparcia finansowego, psychologicznego i społecznego. Fundacja opiekuje się ponad 500 dziećmi leczącymi się głównie w trzech specjalistycznych ośrodkach na Śląsku: w Katowicach, Zabrzu i Chorzowie oraz w Rzeszowie. Realizuje projekty ogólnopolskie i prowadzi pomoc finansową dla dzieci również leczonych w innych ośrodkach w Polsce i za granicą. Angażuje biznes i przedstawicieli różnych branż do aktywnego pomagania poprzez akcje i kampanie społeczne. Organizuje szkolenia dla personelu medycznego oraz konferencje i seminaria eksperckie. Za działalność społeczną została wyróżniona m.in. Nagrodą Polskiej Rady Biznesu im. Jana Wejcherta, Nagrodą australijskiej Fundacji Polcul czy odznaką UNICEF.