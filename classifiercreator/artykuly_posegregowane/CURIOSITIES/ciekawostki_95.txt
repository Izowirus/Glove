Prawie kilometr podziemnych korytarzy zamku Książ mogą od wtorku zwiedzać turyści. Są to fragmenty chodników budowanych przez więźniów niemieckiego obozu koncentracyjnego obozu Gross-Rosen podczas II wojny światowej.
      
            Jak powiedziała podczas konferencji prezes spółki Zamek Książ Anna Żabska, podziemia obiektu są po raz pierwszy w historii udostępniane szerokiej publiczności i turystom.

„Jesteśmy wdzięczni Polskiej Akademii Nauk, która wciąż prowadzi w podziemiach badania, za to, że umożliwiła nam przeprowadzenie tej operacji. Dzięki temu możemy turystom pokazać podziemia pierwszy raz w historii” - powiedziała Żabska.

Inwestycja kosztowała 3,5 mln zł. Wybudowano dwa szyby wentylacyjne i klatki schodowe do podziemi. W sumie można zwiedzać prawie kilometr korytarzy i chodników zbudowanych podczas II wojny światowej przez więźniów niemieckiego obozu śmierci w Gross-Rosen.

„W trakcie oprowadzania turystów będziemy opowiadać przede wszystkim historię zamku z okresu II wojny światowej i przedstawiać tragiczny los więźniów Gross-Rosen, przymusowych robotników, którzy drążyli te chodniki” - dodała prezes.