Łódź, 26.11.2017. Aktorka Beata Olga Kowalska (P) odwiedziła 26 bm. Fundację Gajusz, prowadzącą w Łodzi m.in hospicjum perinatalne. Aktorka przekazała na rzecz fundacji kwotę wygraną w ósmym odcinku telewizyjnego show Twoja Twarz Brzmi Znajomo. (gm/awol) PAP/Grzegorz Michałowski PAP © 2017 / Grzegorz Michałowski
                                        

            Aktorka Beata Olga Kowalska odwiedziła łódzką Fundację Gajusz, na rzecz której  przekazała swoją nagrodę - 10 tys. zł - wygraną w jubileuszowym odcinku ostatniej edycji programu "Twoja twarz brzmi znajomo".
      
            W jubileuszowym odcinku aktorka wcieliła się w rolę Ewy Demarczyk. Jej przejmujące wykonanie "Rebeki" przez jury programu zostało nagrodzone owacją na stojąco.

"Od początku wiedziałam, że jeśli wygram ten program, to pieniądze na pewno przeznaczę na rzecz Fundacji Gajusz" - podkreśliła Beata Olga Kowalska, która przy okazji wizyty w Łodzi, gdzie w Teatrze Muzycznym gra w musicalu "Les Miserables", odwiedziła Pałac - siedzibę Fundacji, w której mieści się hospicjum stacjonarne dla dzieci, hospicjum perinatalne oraz ośrodek preadopcyjny Tuli Luli.

Aktorka zapoznała się z działalnością Fundacji, gdy dwa lata temu poproszona została o użyczenie głosu do spotu charytatywnego o hospicjum perinatalnym Gajusza. Swoje historie opowiadają w nich kobiety, które będąc w ciąży dowiedziały się, że ich dziecko jest śmiertelnie chore.

"Nie wiedziałam wówczas, co to takiego - hospicjum perinatalne. A potem... Mogę tylko powiedzieć, że w trakcie tego nagrania łzy się polały i to nie raz" - dodała.

Hospicjum perinatalne zostało powołane z myślą o kobietach w ciąży, które - dzięki badaniom genetycznym i ultrasonograficznym - dowiadują się, że ich dziecko ma tzw. wadę letalną, czyli umrze jeszcze w życiu płodowym lub niedługo po przyjściu na świat. Hospicjum obejmuje opieką lekarską i psychologiczną całe rodziny, a kobietom, które decydują się na urodzenie chorego dziecka, umożliwia też poród i pożegnanie go w godnych warunkach.

"Prowadzimy je w Łodzi prawie cztery lata. Wbrew pozorom większość naszych pacjentek trafia do nas nie z polecenia lekarza, lecz dzięki informacjom w mediach, dlatego bardzo doceniamy to, że pani Beata tak pięknie powiedziała o działalności hospicjum w +Twoja twarz brzmi znajomo+" - podkreśliła Anna Rutkowska z Gajusza.

Aktorka po raz pierwszy miała okazję odwiedzić siedzibę organizacji, którą wspomogła. Wizyta była kameralna i pełna emocji, zarówno dla gościa jak i gospodarzy - mieszkających w Pałacu księżniczek i książąt - bo tak nazywa w Gajuszu małych pacjentów hospicjum oraz niemowlęta oczekujące na adopcję w ośrodku Tuli Luli.

Beata Olga Kowalska znana jest publiczności jako aktorka musicalowa - grała m.in. Teatrze Muzycznym w Gdyni i Teatrze "Roma" w Warszawie, gdzie zapamiętano ją z roli Tanyi w musicalu "Mamma Mia!". Telewidzom najbardziej zapadła w pamięć jej rola w serialu "Ranczo", gdzie wciela się w postać temperamentnej żony doktora Wezóła Doroty.