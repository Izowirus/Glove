Poznań, 03.09.2015. Targi Mody Poznań Fashion Fair na terenie Międzynarodowych Targów Poznańskich, 3 bm. (soa) PAP/Jakub Kaczmarczyk Archiwum PAP © 2018 / Jakub Kaczmarczyk
                                        

            W środę ruszają Targi Mody Poznań, największe w kraju wydarzenie branży odzieżowej. Zdaniem dyrektor targów Edyty Bonin-Kanikowskiej polska branża odzieżowa rozwija się coraz prężniej.
      
            Dyrektor Targów Mody Poznań tłumaczyła PAP, „coraz mocniej powraca trend indywidualizmu, ludzie są znudzeni tym, że na ulicach wszyscy chodzą tak samo ubrani – bo zazwyczaj ubieramy się w sieciówkach". "Ten moment to wielka szansa dla polskich firm odzieżowych, które szyją kolekcje w mniejszych seriach” – dodała.

„Polskie marki już są rozpoznawalne, cześć z tych producentów ma nie tylko swoje sklepy w różnych polskich miastach, ale także poza granicami kraju. Produkty szyte w Polsce charakteryzują się przede wszystkim bardzo wysoką jakością, ale także wzornictwem, które nie odbiega od trendów europejskich czy światowych” – dodała.

Bonin-Kanikowska zaznaczyła, że problemem branży jest brak pracowników. „Producenci wskazują, że coraz trudniej jest pozyskać osoby o wysokich kwalifikacjach, ponieważ coraz mniej jest także szkół kierunkowych. Dlatego też firmy coraz chętniej podejmują rozmowy, współpracę ze szkołami i stowarzyszeniami” – mówiła.

Przypomniała też, że to właśnie na targach w Poznaniu zainicjowano projekt „Polska Moda”, który promuje rodzime marki w kraju i za granicą. Znak „Polska Moda” przyznawany jest firmom za oryginalne wzornictwo i wysoką jakość.

Trwające od środy Targi Mody Poznań, jak podkreślają organizatorzy, są największym w kraju wydarzeniem branży odzieżowej. W tym roku swoje najnowsze kolekcje poza polskimi firmami, zaprezentują także marki m.in. z Francji, Hiszpanii, Litwy, Niemiec, Pakistanu, Szwecji, USA, Włoch czy Wielkiej Brytanii.

„Swoje kolekcje pokaże niemal 30 marek. Jest to okazja dla przedsiębiorców, aby zobaczyć na własne oczy najmodniejsze kolory, fasony i tkaniny na sezon wiosna-lato 2018 i jesień-zima 2018/2019. Najważniejsze show odbędzie się pierwszego dnia targów w ramach wieczornej gali skupiającej międzynarodowe grono właścicieli firm modowych oraz kluczowych kupców. Zostaną tam zaprezentowane premiery kolekcji marek wyróżnionych znakiem +Polska Moda+” – mówiła Bonin-Kanikowska.

W programie tegorocznego wydarzenia odbywać się będą też wykłady i panele, będą podejmowane tematy np. związane z ekspozycją towaru w sklepie, sprzedażą internetową, reklamacjami, marketingiem czy optymalizacją sprzedaży.

Bilet na Targi Mody Poznań dla osób związanych z branżą mody jest bezpłatny. Właściciele sklepów, managerowie, marketingowcy, studenci uczelni kierunkowych, fotografowie, styliści czy ilustratorzy po wcześniejszej rejestracji na stronie internetowej wydarzenia otrzymują darmowy bilet wstępu.