Warszawa, 23.02.2014. Pisarka Dorota Masłowska jako wokalistka grupy Mister D. podczas premierowego koncertu promującego płytę "Społeczeństwo jest niemiłe" w Barze Studio w Warszawie.  Archiwum fot. PAP © 2017 / Tomasz Gzell
                                        

            Pisarka Dorota Masłowska dołączy do artystów pióra, którzy zostali uhonorowani własną tablicą w Alei Pisarzy przy Galerii Książki w Oświęcimiu. Pisarka odsłoni ją 2 czerwca – poinformowała w środę wiceszefowa książnicy Mariola Talewicz.
      
            "Na tablicy z brązu znajdzie się cytat z twórczości pisarki, który ona sama zaproponowała. To fragment powieści +Paw królowej+. Brzmi on: +Zobacz dziś stronę świata jasną, jest cień, więc musi być też światło!+" – powiedziała Talewicz.

Idea Alei nawiązuje do podobnych inicjatyw, które honorują aktorów, muzyków lub sportowców. W Oświęcimiu wyróżniona została sztuka słowa, która ma ogromną wartość kulturową. Dotychczas na trotuarze przed biblioteką tablice odsłonili już m.in. Wanda Chotomska, Hanna Krall, Ewa Lipska, Zofia Posmysz, Olga Tokarczuk, Marek Bieńczyk, Janusz Głowacki, Andrzej Stasiuk i Marcin Świetlicki.

O wyborze pisarza decyduje kapituła, w której zasiadają m.in. poetka i prozaik, krytyk i badacz literatury dla dzieci i młodzieży prof. Joanna Papuzińska z Uniwersytetu Warszawskiego, były sekretarz Wisławy Szymborskiej Michał Rusinek, a także prof. Krzysztof Zajas z wydziału polonistyki Uniwersytetu Jagiellońskiego.

Dorota Masłowska urodziła się w 1983 r. w Wejherowie. Jest autorką m.in. "Wojny polsko-ruskiej pod flagą biało-czerwoną" i "Pawia królowej" i najmłodszą laureatką Literackiej Nagrody Nike, którą otrzymała w 2006 r. w wieku 23 lat.