Gdańsk, 10.07.2017. Odrestaurowany, zabytkowy zegar zdobiący blisko 80-letnią wieżę schroniska im. Pawła Beneke na gdańskiej Biskupiej Górce odsłonięto podczas potężnej ulewy, 10 bm. Rekonstrukcja czasomierza trwała od lata ubiegłego roku, kiedy to zebrano 70 tys. zł konieczne do przeprowadzenia napraw. Prace przeprowadzano dzięki funduszom pozyskanym z publicznej zbiórki. (sj) PAP/Adam Warżawa PAP © 2017 / Adam Warżawa
                                        

            W poniedziałkowy wieczór miało miejsce uroczyste, symboliczne oddanie do użytku odrestaurowanego zabytkowego zegara zdobiącego wieżę schroniska im. Pawła Beneke na gdańskiej Biskupiej Górce. Prace przeprowadzano dzięki funduszom pozyskanym z publicznej zbiórki.
      
            W ramach prac, które trwały kilka ostatnich miesięcy, naprawiono i częściowo odtworzono mechanizmy poruszające wskazówkami na obu tarczach zegara, wykonano nowy elektryczny napęd czasomierza oraz odtworzono wskazówki i cyfry na częściowo zachowanych (i odrestaurowanych w ramach przedsięwzięcia) zegarowych tarczach.

W poniedziałkowy wieczór, w strugach deszczu, który padał tego dnia w Gdańsku, odbyła się uroczystość symbolicznego oddania czasomierza do użytku. Tego wieczoru po raz pierwszy czasomierz został podświetlony: montaż instalacji pozwalającej na iluminację zegara był częścią wykonanych prac.

„Ten zegar został odtworzony dzięki nam samym – gdańszczanom” – zaznaczył w czasie uroczystości symbolicznego oddania zegara do użytku prezydent Gdańska Paweł Adamowicz. Przypomniał, że prace przy zegarze zostały sfinansowane ze społecznej zbiórki, która prowadzono była przez trzy miesiące i przyniosła ponad 72 tys. zł. „Uruchomienie zegara było celem, ale przy okazji uruchomiliśmy i wzmocniliśmy w sobie postawy obywatelskie” – podkreślił Adamowicz.

Prace przy czasomierzu wykonała miejscowa firma Elfracorr pod nadzorem Grzegorza Szychlińskiego - kierownika Muzeum Zegarów Wieżowych w Gdańsku.

Jak zaznaczył w czasie poniedziałkowej uroczystości Szychliński, tarcza odrestaurowanego zegara ma 4,5 metra średnicy. Wyjaśnił, że duży kłopot sprawiły wykonawcom zwłaszcza wskazówki czasomierza, które trzeba było w całości odtworzyć przy braku dokumentacji, a nawet pokazujących je zdjęć (dysponowano tylko jedną fotografią złej jakości, na której utrwalono wskazówki).

Zbiórkę funduszy na naprawę zachowanych i odtworzenie brakujących elementów niszczejącego od 1945 r. zegara przeprowadziła wiosną i latem ub.r. Fundacja Gdańska wraz ze związanym z Biskupią Górką Stowarzyszeniem Waga.

Środki zbierane były w ramach akcji "Prezent dla Gdańska". W jej trakcie przeprowadzano licytacje, loterie fantowe, organizowano spacery po Biskupiej Górce oraz inne akcje specjalne, z których dochód (w formie datków) zasilał fundusz.

Schronisko młodzieżowe zostało zbudowane w najwyższym punkcie Biskupiej Górki w latach 1938-40. Na tarasie obiektu usytuowanym od strony Głównego Miasta, postawiono 25-metrową wieżę, której szczyt zdobił zegar z dwoma tarczami zainstalowanymi na północnej i południowej ścianie budowli. Wewnątrz wieży znajdował się też wyposażony w kilkanaście dzwonów kurant oraz specjalny mechanizm, dzięki któremu każdego dnia w południe odtwarzano krótką inscenizację pościgu i walki z udziałem dwóch statków.

Po 1945 r. schronisko zostało przeznaczone na potrzeby policji (zajmuje ona obiekt do dziś). Wieża, zegar i carillon z biegiem lat niszczały. Zegar stracił mechanizm i wskazówki. Zachowała się jednak większość kurantowych dzwonów oraz niewielka część mechanizmu pozwalającego odtworzyć inscenizację, elementy te wymagają jednak remontu i odtworzenia brakujących części. Prace nad carillonem i mechanizmem do inscenizacji wyceniono na 100 tys. zł. Gdański samorząd chciałby w przyszłości pozyskać fundusze także na ten cel.

W momencie otwarcia schronisku młodzieżowemu nadano imię Paula (Pawła) Beneke - gdańskiego kapra, który w 1473 roku zdobył galerę przewożącą obraz "Sąd ostateczny" Hansa Memlinga i podarował go najważniejszemu gdańskiemu kościołowi - dzisiejszej Bazylice Mariackiej. To właśnie scena zdobycia (przez dowodzony przez Benekego okręt pod nazwą "Piotr z Gdańska") galery San Matteo przewożącej "Sąd ostateczny", odtwarzana była przez mechanizm zainstalowany w zegarze na wieży schroniska.

Biskupia Górka to historyczna dzielnica Gdańska leżąca w bezpośrednim sąsiedztwie Głównego Miasta. Przed wiekami na jej terenie działały folwarki, w XVI wieku rozpoczęto tu budowę różnego rodzaju umocnień, a później fortyfikacji mających służyć obronie Głównego i Starego Miasta. Na przełomie XIX i XX wieku u podnóża i na łagodnym stoku górki wznoszącej się na około 60 m n.p.m. wybudowano zespół kamienic, z których większość przetrwała do dziś.