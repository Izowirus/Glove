Nowy "Pitbull" Patryka Vegi będzie trylogią. Reżyser zapowiada dwie kolejne części kinowego filmu, zdjęcia do obu ruszyć mają na początku maja - poinformowano w środę. Część pierwsza, "Pitbull. Nowe porządki", przyciągnęła przed ekrany prawie 1,3 mln widzów.
      
            "Będzie to absolutnie wyjątkowe spojrzenie na gatunek policyjny, na które nikt w Polsce jeszcze się nie odważył" - zapowiedział reżyser.

"Fanom +Pitbulla+ i tym razem gwarantujemy opartą w 100 proc. na dokumentacji znakomitą rozrywkę, pełną napięcia połączonego z (...) poczuciem humoru" - obiecuje Vega.

Zdjęcia do dwóch nowych filmów ruszyć mają 5 maja.

"Pitbull. Nowe porządki" trafił na ekrany na początku roku. Od premiery 22 stycznia do 6 marca obejrzało go w kinach ponad 1,276 mln widzów - poinformował PAP dystrybutor, firma Vue Movie Distribution.

Film w reżyserii i na podstawie scenariusza Vegi, z Bogusławem Lindą, Piotrem Stramowskim, Andrzejem Grabowskim i Mają Ostaszewską w obsadzie, jest kontynuacją - nie bezpośrednią, bo niektóre postaci powracają, ale główni bohaterowie są nowi - serialu Vegi "Pitbull", emitowanego w latach 2005-2008 w TVP.

Głównym bohaterem filmu jest niepokorny policjant Dariusz Wolkowski, pseud. "Majami", którego gra Stramowski. Akcja toczy się kilka lat po akcji serialu. "Majami" trafia do komendy na Mokotowie i zaczyna rozpracowywać grupę gangsterów. Jego droga przecina się z działaniami bohaterów dawnego "Pitbulla": Gebelsa, Igora i Barszczyka. Okazuje się, że sekcja zabójstw z Pałacu Mostowskich rozpracowuje Grupę Mokotowską, zajmując się tematem odpowiedzialnego za porwania i zabójstwa "Gangu obcinaczy palców". Policjanci zaczynają rozumieć, że mają do czynienia z najsilniejszą organizacją przestępczą w kraju i że jeśli chcą ją rozbić, muszą ze sobą współpracować.

"W oczekiwaniu na rozpoczęcie zdjęć do dwóch nowych filmów producenci informują, że +Pitbull. Nowe porządki+ zyskuje kolejnych widzów w Polsce i kontynuuje swoje zagraniczne tournee. Na uroczystej premierze filmu w Stanach Zjednoczonych, w Pickwick Theatre w Chicago, sala była wypełniona po brzegi, a bilety zostały wyprzedane na najbliższy tydzień" - poinformował w środę dystrybutor. Poza Chicago film można obejrzeć w kinach w Nowym Jorku.