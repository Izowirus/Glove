85 tysięcy euro zapłacił za białą truflę o wadze 880 gramów młody biznesmen z Hongkongu na aukcji w Piemoncie na północy Włoch. Licytację przeprowadzono przy pomocy łącz satelitarnych.
      
            Trufla, który trafi do Chin była najcenniejszym okazem na niedzielnej aukcji jej białej odmiany z Alby na zamku w miejscowości Grinzane Cavour. Była to 19. edycja imprezy gromadzącej koneserów z całych Włoch i zagranicy.

Łącznie w jej trakcie wylicytowano te wykwintne grzyby na sumę 393 tysięcy euro. Suma ta, jak co roku, zostanie przeznaczona na cele dobroczynne, między innymi na pomoc dla samotnych matek i osieroconych dzieci, podopiecznych kilku fundacji.

To bardzo dobry rok dla trufli - tak podsumował zbiory jeden z organizatorów aukcji, Tomaso Zanoletti. Podkreślił, że tegoroczne okazy wyróżniają się zarówno pięknem, jak i wysoką jakością smaku.