Będą kolejne odcinki "Świata według Kiepskich" - zapowiada Ryszard Kotys, serialowy Marian Paździoch, sąsiad Ferdynanda Kiepskiego. "Właśnie zapadła decyzja, kręcimy w lipcu" - powiedział PAP Life aktor.
      
            "Rozmawiałem z producentami i dowiedziałem się, że w lipcu kręcimy kolejne odcinki +Kiepskich+" - powiedział PAP Life Kotys. Aktor dodał, że nie są planowane zmiany w obsadzie i scenografii serialu.

"Cieszę się, bo z tego wynika, że ludzie wciąż chcą nas oglądać" - powiedział serialowy Paździoch. Fenomen popularności "Kiepskich" aktor tłumaczy m.in. tym, że postacie występujące w serialu, są odbiciem przywar i zachowania Polaków. "Jesteśmy tacy sami, popełniamy błędy, wdajemy się w drobne kombinacje, żeby przeżyć, a czasem błysnąć w otoczeniu" - tłumaczy Kotys.

Serial przyniósł występującym w nim aktorom sporą popularność. "Czy wołają na mnie na ulicy +Marian+? Raczej - +Paździoch+, bo to śmieszne i rzadkie nazwisko" - opowiada Kotys. Chociaż - jak wspomina - zgłosił się kiedyś do niego pan z koszulką i prośbą o napisanie na niej dedykacji dla swojego sąsiada... Paździocha. Oczywiście dedykację otrzymał.

Pierwsze odcinki "Świata według Kiepskich" powstały zimą na przełomie 1998 i 1999 roku. Serial emitowany jest od 16 marca 1999. Obecnie jest drugim po telenoweli "Klan" najdłużej emitowanym polskim serialem.