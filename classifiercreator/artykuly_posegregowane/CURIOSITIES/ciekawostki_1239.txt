To dla tej placówki ogromny sukces hodowlany - w Europie nie ma innych młodych tych zwierząt. Poinformowała o tym we wtorek PAP Life Joanna Baranowska z łódzkiego magistratu.
      
            Przypomniała, że ostatni raz w łódzkim ogrodzie kazuar wykluł się w 2014 roku i był jednym z 6-ciu wyklutych na świecie.

Samiec, który jest ojcem maluchów, pochodzi z Alphen (Holandia), a przyjechał do Łodzi w kwietniu 2007 roku, jako 9-cio miesięczny osobnik. Samica pochodzi z Paignton (Anglia) i przyjechała we wrześniu 2001 roku w wieku 5-ciu lat. Od początku pobytu w łódzkim ZOO łączona była z trzema różnymi samcami, składała jaja, lecz żaden samiec z wyjątkiem obecnego nie podejmował się ich wysiadywania.

Pierwsze kojarzenie tej pary zakończone sukcesem odbyło się w 2014 roku. Wówczas z trzech wysiedzianych przez samca jaj, dwa były zalężone. Wykluło się jedno pisklę (samiec), które po skończeniu 6-ciu miesięcy zostało oddzielone od ojca i w 2015 wysłane do Rygi.

Lęgi w 2015 roku nie powiodły się - jaja były niezalężone, natomiast 2016 rok okazał się szczęśliwy.

Kazuar hełmiasty to gatunek występujący na Nowej Gwinei i płn. Australii. Żyje w gęstych tropikalnych lasach deszczowych, które posiadają bujną roślinność i lasach namorzynowych, które zapewniają całoroczne źródło mięsistych, pożywnych owoców. Spotkać go można również na bagnach, jak i sawannach. Preferują obszary o stosunkowo płaskim terenie z dostępem do świeżej wody. Są doskonałymi pływakami.

Podstawę pokarmu stanowią głównie owoce, ale również części zielone roślin, korzonki i grzyby. Kazuary przyczyniają się do rozprzestrzeniania wielu gatunków roślin. Niektóre gatunki roślin gotowe są do kiełkowania dopiero po przejściu przez układ pokarmowy tego ptaka. W diecie znaczny procent zajmuje również białko pochodzenia zwierzęcego w przeróżnej postaci, począwszy od bezkręgowców (owady, mięczaki, skorupiaki itp.), poprzez małe ssaki i ptaki, a na padlinie skończywszy.

Z natury są samotnikami. Łączą się w pary tylko w okresie lęgowym i to na krótki czas. Samice składają z reguły od 3 do 8 jaj, które wysiadują samce. Samce nie tolerują na swoim terytorium obecności innego samca, a teren, jaki zajmują dochodzi do 5 km kw.