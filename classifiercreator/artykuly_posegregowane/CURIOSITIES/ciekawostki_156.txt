Idealnym miastem do wakacyjnych wypadów może być Lublin. Najbliższy weekend szczególnie, bo poza zabytkami można też odwiedzić Jarmark Jagielloński.
      
            Spacerując po lubelskiej Starówce nie omińmy Bramy Rybnej. Jest to XV-wieczna brama, zrekonstruowana po II wojnie światowej. Należała niegdyś do właścicieli kamienic Rynek 5 i Grodzka 2, z którymi sąsiaduje. Prowadzi do Placu Rybnego, gdzie dawniej odbywał się ożywiony handel.

Najwęższa uliczka na Starym Mieście w Lublinie to Ulica ku Farze. Łączy ona ulicę Grodzką i plac Po Farze z placem Rybnym. Ulica Ku Farze była pierwotnie jednym z nielicznych przejść wewnątrzblokowych w obrębie zabudowy Starego Miasta. Przejście to zostało zamurowane w XVIII wieku podczas rozbudowy kamienicy przy ul. Grodzkiej 14. Przywrócono je w 1954 roku. Wtedy też nadano uliczce obecną nazwę.

Pod Trybunałem rozpoczyna się Lubelska Trasa Podziemna (Rynek 1). Lubelskie podziemia tworzą ok. 280-metrową trasę turystyczną, biegnącą pod Rynkiem i kamienicami Starego Miasta. Trasa powstała w wyniku połączenia kilkunastu z licznych staromiejskich piwnic, których historia sięga początku XVI w., czyli stulecia największej świetności Lublina. Piwnice połączono korytarzami i tak powstał ów podziemny labirynt, udostępniony dla turystów. Punktem kulminacyjnym zwiedzania jest, wzbogacona światłem i dźwiękiem, ruchoma makieta Wielkiego Pożaru Lublina (miał on miejsce w 1719 r.). Wizualizacja została stworzona w oparciu o obraz, znajdujący się w kościele ojców dominikanów oraz o archiwalne źródła pisane.

Lubelska Trasa Podziemna łączy dwa ważne dla Lublina miejsca: zaczyna się w dawnym ratuszu, czyli w centrum władzy świeckiej a kończy przy pozostałościach kościoła św. Michała Archanioła, skupiającego dawniej życie religijne miasta.

Ciekawym miejscem Starówki jest również Piwnica pod Fortuną (Rynek 8). W pierwszej kondygnacji piwnic zabytkowej kamienicy Lubomelskich zachowało się pomieszczenie, którego ściany pokryte są renesansową polichromią - wyjątkowymi w skali Polski malowidłami o tematyce świeckiej. Dziesięć obrazów rozmieszczonych na ścianach, okapie kominka i sklepieniu zawiera liczne odwołania do kultury antycznej (mitologii, literatury) oraz renesansowej obyczajowości. Polichromie pochodzą z drugiej połowy XVI wieku.

Kaplica Trójcy Świętej w tym roku jest szczególnym miejscem. 2018 jest, bowiem rokiem 600-lecia namalowania fresków w kaplicy. 600 lat temu, dokładnie 10 sierpnia 1418 roku, w dzień św. Wawrzyńca, ukończono przepiękne freski w Kaplicy Trójcy Świętej na Zamku Lubelskim. W związku z tym wydarzeniem w przestrzeni Lublina pojawiły się dwa archanioły, nawiązujące swoim wizerunkiem do tych z kaplicy. Można je podziwiać na Krakowskim Przedmieściu oraz na Starówce, tuż za Bramą Krakowską.

Najbliższy weekend w Lublinie upłynie pod znakiem Jarmarku Jagiellońskiego. Stare Miasto w Lublinie w dniach 17-19 sierpnia 2018 po raz dwunasty wypełni tradycyjna muzyka, taniec i rzemiosło. Na straganach pojawi się starannie wyselekcjonowana sztuka ludowa rzemieślników z Europy Środkowo-Wschodniej. Ceramika, wyroby drewniane, wiklinowe, ze słomy, z papieru - przeróżne prace ludowych artystów zachwycą odwiedzających.