Wrocław, 13.02.2014. Para na wrocławskim Rynku Główny, 13 bm. Jutro, 14 lutego, przypada Dzień św. Walentego czyli święto zakochanych. (obm) PAP/Maciej Kulczyński PAP © 2018 / Maciej Kulczyński
                                        

            Trzy czwarte Polek i Polaków badanych w sondażu Kantar Public  (74 proc.) wierzy w miłość od pierwszego wejrzenia. 45 proc. jest przekonanych, że prawdziwa miłość zdarza się tylko raz.
      
            Badanie "Barometr miłości" zostało przeprowadzone w dniach 2-5 lutego 2018 r. na ogólnopolskiej próbie 1000 Polek i Polaków w wieku 18-60 lat w formie wywiadów online. Wyniki porównano do rezultatów uzyskanych w 2001 i 2009 roku.

W 2001 r. wiarę w miłość od pierwszego wejrzenia deklarowało 55 proc. badanych, a 2009 r. - 63 proc. ankietowanych.

"Wydaje się, zatem, że romantyzm w Polsce przechodzi prawdziwą rewolucję - na przestrzeni ostatnich 17 lat wiara w miłość od pierwszego wejrzenia wzrosła aż o 19 punktów procentowych" - piszą autorzy badania.

Z badania wynika, że nie ma istotnych różnic pomiędzy pokoleniami, jeśli chodzi o wiarę w miłość od pierwszego wejrzenia. Zadeklarowało ją 76 proc. ankietowanych z pokolenia Baby Boomers(osoby urodzone w latach 1946–1964), 75 proc. badanych z pokolenia X (osoby urodzone pomiędzy 1965 a 1977 r.) i 73 proc. ankietowanych z pokolenia Y (urodzeni po 1978 r.).

"Obserwując trend, można zauważyć, że poczucie wśród Polaków, że można się zakochać już przy pierwszym spotkaniu, systematycznie wzrasta" - wskazano.

Z kolei 45 proc. badanych wierzy, że prawdziwa miłość zdarza się tylko raz. Bardziej sceptyczne wobec tego stwierdzenia są osoby zamieszkałe w miastach powyżej 20 tys. mieszkańców.

"Większymi zwolennikami idei jedynej prawdziwej miłości są osoby z pokolenia Y, a osoby starsze – Baby Boomersi - częściej uważają, że takie uczucie nie jest czymś, co może przydarzyć się tylko raz" - wskazują autorzy badania.