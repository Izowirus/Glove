Od soboty do 26 grudnia potrwają tradycyjne targi bożonarodzeniowe na Rynku Głównym w Krakowie. Symbolem imprezy jest anioł. Rynek został udekorowany girlandami i żywymi choinkami oraz ciepłym, białym światłem.
      
            Jak zapewniają organizatorzy wydarzenia, są one okazją nie tylko do kupienia świątecznych wyrobów, lecz także do udziału w towarzyszących wydarzeniach kulturalnych.

Organizator targów - Krakowska Kongregacja Kupiecka - podkreśla, że organizowana od ćwierćwiecza impreza nawiązuje do handlowych tradycji Rynku Głównego i na stałe wpisała się już w pejzaż przedświątecznego Krakowa. Cieszy się niezmiennym powodzeniem zarówno wśród mieszkańców Krakowa, jak i odwiedzających miasto turystów z Polski i z zagranicy.

Symbolem imprezy jest anioł. Rynek został udekorowany girlandami i ponad 700 żywymi choinkami oraz ciepłym, białym światłem.

W tym roku kupcy z całej Polski prezentują towar w ok. 80 kioskach handlowych i gastronomicznych. Przyjechali też goście z Litwy, Ukrainy, Słowacji, Holandii, Węgier, Niemiec i Wielkiej Brytanii. Sprzedawane są m.in. wędliny, sery i kiełbasy, chleb, desery z suszonych owoców, chałwa ręcznie robiona, biżuteria z tkanin i drewna, rękodzieło z lnu i wełny, upominki, ceramika czarna i czerwona, biżuteria.

Na targach znalazły się stoiska z polskimi potrawami z grilla, a także kram z pierogami według staropolskich receptur m.in. z kaszą gryczaną i wieprzowiną, z kapustą i grzybami, z soczewicą i suszonymi pomidorami, z mięsem, bobem i boczkiem.

Na stoiskach można już kupować towary, ale dopiero w sobotę wieczorem prezydent Krakowa Jacek Majchrowski zainauguruje targi bożonarodzeniowe, zapalając lampki na choince. Uroczystość uświetni występ baletu dworskiego Cracovia Danza.

W ramach targów 7 grudnia przy pomniku Adama Mickiewicza spotkają się twórcy szopek. Imprezę organizuje Muzeum Historyczne Miasta Krakowa.

Najbarwniejszym elementem targów będzie korowód kolędników, w którym 16 grudnia weźmie udział ok. 25 autentycznych amatorskich folklorystycznych grup kolędniczych z Krakowa i okolic. Zespoły spotkają się przy Barbakanie, następnie korowód przejdzie do Rynku, gdzie na estradzie zaprezentują swoje programy i zaśpiewają kolędy.

17 grudnia prezydent Krakowa oraz metropolita krakowski abp Marek Jędraszewski złożą bożonarodzeniowe życzenia oraz podzielą się z mieszkańcami i turystami opłatkiem.

Na Wigilię zaplanowano pokaz "Dziadów Polskich", inspirowanych dramatem Adama Mickiewicza. Na cokole pomnika wieszcza pojawią się dziady proszalne, weselne, pogrzebowe, kościelne, śpiewające ballady. Następnie przejdą w stronę kramów, domagając się od gospodarzy jadła, napitku i grosiwa.

W drugi dzień Bożego Narodzenia odbędzie się wspólne kolędowanie przy pomniku Mickiewicza.

W czasie targów będzie można wspomóc instytucje charytatywne. Swoje wyroby zaprezentują m.in. Caritas Kraków, Fundacja Pomocy Krakowskiemu Hospicjum, Polski Związek Głuchych, Katolickie Stowarzyszenie Osób Niepełnosprawnych i ich Przyjaciół "Klika", Stowarzyszenie Być, Alma Spei Hospicjum dla dzieci, Warsztaty Terapii Zajęciowej Stowarzyszenia Dobrej Nadziei, Stawiamy na Łapy. Dochód ze sprzedaży produktów i ozdób świątecznych na ich stoiskach zasili budżety tych instytucji.

Jak podkreślili organizatorzy, w zeszłym roku amerykańska telewizja CNN wymieniła krakowski kiermasz wśród 10 najlepszych targów bożonarodzeniowych na świecie. Kraków znalazł się w tym rankingu wśród takich miast, jak Berlin, Wiedeń, Strasburg, Montreal, Praga, Florencja czy Kopenhaga. Autorzy zestawienia zwrócili uwagę na niesamowitą atmosferę, szeroki wybór ręcznie malowanych baniek choinkowych, bibelotów.