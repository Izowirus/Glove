Świnoujście, 02.05.2018. Największa flaga w Polsce zawisła po raz piąty na latarni morskiej w Świnoujściu, 2 bm. w Dzień Flagi RP. Flagę umieszczono na wysokości niemal 60 metrów, dzięki czemu jest widoczna z kilkunastu kilometrów - także ze strony niemieckiej. Tegoroczna flaga ma powierzchnię 720 metrów kwadratowych. (mb/doro)  Archiwum PAP/Marcin Bielecki
                                        

            Parada Neptuna i jego świty, szanty i bieg na latarnię morską – to niektóre atrakcje przygotowanie na obchody Międzynarodowego Dnia Latarń Morskich w Świnoujściu (Zachodnipomorskie). Impreza potrwa do niedzieli.
      
            "Latarnie są nieśmiertelne. Choć przestały pełnić funkcje praktyczne wiele lat temu, bardzo trudno sobie wyobrazić, żeby ktoś zdecydował się wygasić to światełko" – powiedział PAP Piotr Piwowarczyk ze Stowarzyszenia Miłośników Latarń Morskich. Dodał, że latarnia jest "symbolem powrotu do domu".

"Jest opiekunką żeglarzy, którzy wypływają i wracają do portu. To pewna magia i tradycja; tak długo, jak będzie istniała żegluga, latarnie morskie będą witały żeglarzy" – podkreślił Piwowarczyk.

Jak zaznaczył współorganizator świnoujskiej imprezy, jednym z jej najważniejszych wydarzeń podczas obchodów Międzynarodowego Dnia Latarń Morskich jest parada "władcy mórz i oceanów" - Neptuna i jego świty, czyli diabłów morskich, jego "przepięknej, choć wąsatej" małżonki Prozerpiny oraz piratów. To nawiązanie do morskiej tradycji.

"Latarnia morska jest jedynym miejscem na lądzie, w którym władca mórz i oceanów może dokonać chrztu morskiego. W Świnoujściu każdy szczur lądowy, który chce zostać morskim wiarusem, będzie miał taką możliwość" – zapowiedział Piwowarczyk.

Wśród atrakcji jest też siódma edycja biegu na latarnię morską. Uczestnicy będą musieli pokonać ponad 300 schodów. Jak powiedział Piotr Piwowarczyk, turyści potrzebują zwykle 15 minut, aby wspiąć się na szczyt latarni, zeszłorocznemu zwycięzcy zajęło to nieco ponad minutę i 23 sekundy.

"W tym roku planujemy też wjazd na latarnię rowerem. Ma tego dokonać wyczynowiec" – powiedział Piwowarczyk. Dodał, że ze względów bezpieczeństwa nie będzie można uczestniczyć w tym wydarzeniu, ale nagranie zostanie udostępnione.

Organizatorzy zapowiadają też próby nawiązania łączności radiowej z innymi latarniami morskimi na świecie, a także koncerty szantowe i atrakcje dla najmłodszych. Ponadto będzie możliwość zwiedzania okrętu bojowego 8. Flotylli Obrony Wybrzeża.

Latarnię będzie można zwiedzać w weekend bezpłatnie, także wieczorem, gdy zwykle jest zamknięta dla turystów.

Latarnia w Świnoujściu to najwyższy znak nawigacyjny na wybrzeżu Bałtyku. Wysokość wieży wynosi blisko 68 m n.p.m. Powstała na początku drugiej połowy XIX w. na prawym brzegu Świny w przemysłowej dzielnicy Warszów. Do XX wieku miała kształt ośmiokątnej wieży o wysokości prawie 65 metrów. Podczas generalnego remontu w latach 1902-03 zmieniono jej kształt na okrągły. Kolejny remont budowli odbył się w latach 1998-2000. Po jego zakończeniu latarnia została udostępniona do zwiedzania, a w przyległym budynku powstało muzeum.