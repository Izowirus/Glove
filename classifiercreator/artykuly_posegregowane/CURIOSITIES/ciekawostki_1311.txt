Brugia (Belgia), 4.11.2015. Sklep z czekoladą w centrum miasta w Brugii.
(abug) PAP/Bartłomiej Zborowski Archiwum PAP © 2016 / Bartłomiej Zborowski
                                        

            Najpopularniejszymi dodatkami do czekolady są owoce, orzechy i kawa. W dniu czekolady, który wypada we wtorek, prześledźmy zaskakujące pomysły cukierników na przygotowanie tego smakołyku.
      
            Są czekolady, o których się filozofom nie śniło. "Podaje się czekoladę ze słoniną, boczkiem, piwem, może być czekolada zrobiona nawet z krwią wieprzową czy wołową" - powiedział PAP Life Janusz Profus, maestro czekolady firmy E. Wedel.

"Ale to są bardzo skrajne dodatki. Przede wszystkim czekolada smakuje bardzo dobrze z owocami cytrusowymi: limonką, cytryną, pomarańczą, grejpfrutem. Ponadto z truskawką, maliną, kawą, różnymi likierami. Polskie smaki to czarna porzeczka, gruszka, wiśnia" - stwierdził cukiernik.

Weronika Mroczkowska, technolog z Manufaktury Doti, będącej członkiem Stowarzyszenia „Polska Ekologia", dodaje kolejne zaskakujące pomysły na kakaowy przysmak: "Klienci przepadają za migdałami w białej czekoladzie z dodatkiem cynamonu, a moim ostatnim pomysłem i wdrożeniem były orzechy laskowe stracciatella – słodkość orzecha w aksamitnej białej czekoladzie przełamana dodatkiem kawałków deserowej czekolady. Smak każdej z naszych czekoladek znajdzie swoich wielbicieli. Nawet te najbardziej ekstrawaganckie - z jarzębiną lub rabarbarem".

Polacy nie należą do czekoladożerców. Statystyczny Kowalski zjada raptem 5 kg rocznie, gdy tymczasem konsument ze Szwajcarii czy Niemiec spożywa jej prawie dwa razy tyle. Ale w 2015 roku zjedliśmy o cztery procent więcej czekolady niż w poprzednim roku.