epa01779858 Highland dancers entertain workers in Martin Place as Sydney's Scottish community celebrate Tartan Day, Sydney, Australia, 01 July  2009. Highland dancers, bagpipe players entertained the workers.  EPA/DEAN LEWINS AUSTRALIA AND NEW ZEALAND OUT
Dostawca: PAP/EPA. Archiwum PAP/EPA © 2017 / DEAN LEWINS
                                        

            Krakowski tartan, wybrany przez mieszkańców Krakowa w czerwcowym głosowaniu, został oficjalnie zarejestrowany w Szkockim Rejestrze Tartanów. Krakowska krata jest obecnie tkana w Edynburgu w jednej z ostatnich tradycyjnych tkalni.
      
            "Rejestracja tartanu w Szkockim Rejestrze Tartanów oznacza, że krakowski tartan figuruje w państwowym rejestrze tartanów, który jest jedynym urzędem certyfikującym wzory szkockich kratek" - powiedział w poniedziałek PAP rzecznik Urzędu Miasta Krakowa Jan Machowski.

Jak wyjaśnił, aby tartan znalazł się w tym rejestrze, musi spełniać określone wymogi (np. ilość splotów). "Kraty były historycznie kolorami szkockich klanów. Zaś sama propozycja przygotowania specjalnego wzoru szkockiej kraty dla Krakowa to bardzo duże wyróżnienie dla naszego miasta i potwierdzenie wyśmienitych relacji współpracy między Krakowem a Edynburgiem" - zwrócił uwagę rzecznik i podkreślił, że Kraków jako jedyne polskie miasto i jedno z niewielu na świecie będzie miało swój tartan.

Film z procesu produkcji będzie zaprezentowany 30 września w Krakowie w czasie Festiwalu Szkockiej Kraty na Małym Rynku. 1 października o godz. 13.30 na Rynku Głównym odbędzie się oficjalne przekazanie kuponu krakowskiego tartanu prezydentowi Krakowa przez lorda provosta (odpowiednik polskiego burmistrza) Edynburga.

Mieszkańcy Krakowa spośród pięciu projektów wybrali jeden, który według nich najbardziej oddaje charakter miasta. Sonda trwała od 12 do 24 czerwca.

W internetowym głosowaniu wzięło udział 3 406 mieszkańców. Najwięcej głosów zdobył projekt autorstwa Alexa Imrie przywołujący równocześnie miasto i ducha Krakowa oraz trwałą przyjaźń z Edynburgiem i Szkocją.

Układ jest celowo duży (200 pasemek), odzwierciedlający wymiary rynku Starego Miasta. Kolory są wybrane ze względu na ich znaczenie i wszechstronność, nawiązują do tematów lokalnych i krajowych: biały/czerwony - polska flaga; błękit/biały - szkocka flaga narodowa.

Konkurs na projekt szkockiej kraty dla Krakowa jest efektem współpracy partnerskiej Krakowa i Edynburga.

Tartan to tkanina, zwykle z wełny owczej, o kraciastym wzorze utworzonym z krzyżujących się różnej szerokości i barwy pasów przebiegających w takim samym porządku zarówno wzdłuż osnowy, jak i wątku. W klasycznej szkockiej kracie zespół pasków zostaje w sposób lustrzany odwzorowany w pionie i poziomie.

Beata Kołodziej