Olsztyn, 15.09.2014. W Olsztyńskim Parku Naukowo-Technologicznym otawrto pierwszy w województwie terminal do ładowania pojazdów elektrycznych. Inwestycje zrealizowano w ramach partnerstwa publiczno-prywatnego OPN-T oraz przedsiębiorstwa Metal- Plus, z branży systemów energetycznych. Nz. ładowanie akumulatorów w samochodzie Renault ZOE . tw/soa PAP/Tomasz Waszczuk Archiwum PAP © 2017 / Tomasz Waszczuk
                                        

            200 aut elektrycznych będzie można wypożyczyć we Wrocławiu od wiosny przyszłego roku. Wrocławski magistrat, jako pierwsze miasto w Polsce, podpisał umowę na  stworzenie systemu takich wypożyczalni.
      
            Auta elektryczne z wypożyczalni będą mogły jeździć buspasami oraz w niektórych miejscach, gdzie ruch kołowy innymi pojazdami jest zabroniony - np. po zabytkowym Ostrowie Tumskim.

Jak powiedział w czwartek na konferencji prasowej wiceprezydent Wrocławia Maciej Bluj, podpisanie umowy na stworzenie ekologicznego transportu w mieście to element polityki samorządu, który stara się o tytuł Zielonej Stolicy Europy w 2019 r.

„Taki ekologiczny transport to element zielonej polityki, którą prowadzimy w naszym mieście. Jest to też znak czasu. Dane z innych miast, które mają już takie wypożyczalnie, wskazują, że jedno auto wypożyczane potrafi zastąpić siedem aut prywatnych w ruchu ulicznym” - powiedział Bluj.

Operatorem projektu będzie firma Enigma, która podpisała z magistratem umowę na pięć lat. System ma ruszyć wiosną 2018 r. Do dyspozycji będzie 200 aut marki Nissan leaf i Nissan van. Na terenie miasta powstanie też 200 bezpłatnych miejsc parkingowych przeznaczonym wyłącznie dla tych pojazdów elektrycznych.

„Pojazd będzie można otworzyć i uruchomić specjalną aplikacją na smartfonie. Najpierw trzeba się będzie zarejestrować, a firma będzie miała możliwość zweryfikowania, czy dana osoba ma np. prawo jazdy" - powiedział prezes Enigmy Paweł Luksic.

Dodał, że koszt wypożyczenia będzie wynosił około 1 zł za minutę. "Przewidujemy, że będzie można wykupić abonament lub nadpłacić za usługę, albo też uregulować należność po jej wykonaniu” - wskazał.

Poza specjalnymi miejscami parkingowymi, samochody te będzie można również pozostawić za darmowo w innych miejscach, o ile nie będzie to złamaniem prawa. Chodzi np. o miejsca parkingowe pod centrami handlowymi.

We Wrocławiu powstanie również 12 punktów ładowania elektrycznych pojazdów. Obowiązek ładowania będzie spoczywał na operatorze.