Dla uczczenia stulecia odzyskania niepodległości hymn Polski w niedzielę, w samo południe, będzie rozbrzmiewał w ponad 500 miejscach na świecie. Jego melodia popłynie także z wieży Bazyliki Mariackiej grana przez strażaków hejnalistów.
      
            Cztery zwrotki hymnu zagrają na trąbkach ogniomistrz Łukasz Włodarczyk i starszy strażak Jarosław Stelmach. Na płycie Rynku pod hejnalicą zaśpiewa go chór.

Inicjatorem zagrania hymnu w nietypowych miejscach było Biuro Programu Niepodległa. "W ramach akcji +Niepodległa do hymnu!+ chcemy zaprosić wszystkich Polaków, by 11 listopada w samo południe zaśpiewali hymn. Mamy obecnie wyznaczonych ponad 500 lokalizacji, w których będzie można to zrobić. Zależało nam na tym, żeby ten jeden jedyny raz udało się odegrać +Mazurka Dąbrowskiego+ przed krakowskim hejnałem" – powiedział PAP Kamil Wnuk rzecznik prasowy Programu Niepodległa.

Strażacy uspokajają: krakowski hejnał zostanie wykonany tuż po hymnie.

"Stulecie odzyskania niepodległości przez Polskę to wyjątkowa rocznica, dlatego z radością przyjęliśmy pomysł odegrania przez hejnalistów +Mazurka Dąbrowskiego+. Sami wyjdziemy posłuchać, jeśli tylko nie będziemy mieli dyżuru w kościele" - powiedział PAP proboszcz parafii mariackiej w Krakowie ks. infułat dr Dariusz Raś.

Wykonanie hymn i hejnału będzie można śledzić na żywo dzięki pięciu kamerom, które są zainstalowane na wieży, transmisja będzie dostępna na stronie www.krakow.pl

W przeszłości hejnaliści grali z Wieży Mariackiej m.in. "Odę do radości", gdy Polska wstępowała do UE, "Łzy matki" po śmierci Jana Pawła II i po katastrofie smoleńskiej 2010 r. oraz ukochaną pieśń papieża "Barkę" w rocznicę jego odejścia. Wykonaniem z hejnalicy nietypowych utworów honorowano także zmarłych artystów m.in. Zbigniewa Wodeckiego, Marka Grechutę i Wisławę Szymborską.