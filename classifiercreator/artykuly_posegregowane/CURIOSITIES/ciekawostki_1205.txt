We wtorek do gdyńskiego portu wszedł amerykański okręt dowodzenia USS Mount Whitney. Okręt przypłynął z wizytą roboczą i pozostanie w Gdyni cztery dni. W tym czasie amerykańscy marynarze rozegrają z polskimi kolegami m.in. mecz piłkarski, zwiedzą też Pomorze.
      
            Jednostka zacumowała we wtorek po południu przy Nabrzeżu Polskim. Nie będzie udostępniana do zwiedzania.

USS Mount Whitey, który jest okrętem flagowym VI Floty Stanów Zjednoczonych, brał udział - jako okręt dowodzenia, w tegorocznych ćwiczeniach Baltops 2016, w których uczestniczyły także polskie siły zbrojne. Jak poinformowali przedstawiciele ambasady amerykańskiej, teraz jednostka odwiedza porty w rejonie Morza Bałtyckiego.

Jak powiedział dziennikarzom na krótkiej konferencji prasowej dowódca USS Mount Whitney komandor Carlos A. Sardiello, w czasie pobytu na Bałtyku okręt odwiedził porty leżące we wszystkich nadbałtyckich krajach należących do Unii Europejskiej. Pytany o główny cel wizyty w Polsce Sardiello wyjaśnił, że jest nim m.in. „chęć poszerzenia współpracy i wzajemnego zrozumienia między Polską a Stanami Zjednoczonymi”.

Dodał, że w trakcie pobytu na polskim wybrzeżu amerykańscy marynarze odwiedzą jeden z domów pomocy społecznej. „Będziemy tam trochę pracować” – wyjaśnił. Poinformował też, że w czasie pobytu na Pomorzu amerykańscy marynarze będą też zwiedzać region.

Z ramienia Marynarki Wojennej gospodarzem wizyty jest Dywizjon Okrętów Bojowych 3 Flotylli Okrętów.

Dowódca USS Mount Whitney spotka się z dowódcą 3 Flotylli Okrętów komandorem Krzysztofem Jaworskim oraz władzami miasta. W trakcie pobytu w Gdyni – w środę, amerykańscy marynarze rozegrają też mecz towarzyski z polską Marynarką Wojenną.
Spotkania flot

Jak poinformował rzecznik prasowy dowódcy 3. Flotylli Okrętów kmdr ppor. Radosław Pioch, wizyta amerykańskiego niszczyciela rakietowego w Marynarce Wojennej „wpisuje się w cykl spotkań, wizyt i wspólnych manewrów obu flot”.

Pioch przypomniał, że w 2014 roku Gdynię odwiedził amerykański niszczyciel USS Oscar Austin, latem ubiegłego roku, przy okazji fazy portowej ćwiczenia Baltops, w Gdyni pojawiły się z kolei niszczyciel rakietowy USS Jason Dunham, krążownik USS Vicksburg oraz desantowiec USS San Antonio. Z kolei w kwietniu br. wizytę roboczą złożył amerykański niszczyciel rakietowy USS Donald Cook.

Pioch przypomniał także, że podobne wizyty składały już w Gdyni w przeszłości jednostki reprezentujące większości państw europejskich, ale też okręty z Brazylii, Meksyku, Japonii, Chin, Kanady czy Indii. „W czasie wizyt marynarze mogą zapoznać się z bazą dydaktyczno-naukową Akademii Marynarki Wojennej oraz zobaczyć okręty Marynarki Wojennej. Tego rodzaju spotkania międzynarodowe pozwalają na wymianę poglądów i doświadczeń morskich oraz zacieśniają współpracę między flotami” – wyjaśnił rzecznik.

Nazwa USS Mount Whitney wywodzi się od nazwy najwyższego szczytu górskiego kontynentalnych Stanów Zjednoczonych. Okręt rozpoczął służbę w 1971 roku. Ma 194 metry długości i prawie 33 m szerokości. Na swój pokład może zabrać jeden śmigłowiec a także ponad około 800 osób. Osiąga prędkość 23 węzłów. Na co dzień operuje w rejonie Morza Śródziemnego. Portem macierzystym okrętu jest włoskie miasto Gaeta.

Jak poinformował kmdr ppor. Pioch, okręt wyposażony jest m.in. w systemy kontroli działań na lądzie – MDS (Mission Display System), system kontroli i prowadzenia sił powietrznych CTAPS (Contingency Theater Air Control System Automateg Planning System), odbiorniki komercyjnych systemów satelitarnych, systemy łączności satelitarnej, system nawigacyjny lotnictwa taktycznego TACAN, systemy transmisji danych oraz środki walki radioelektronicznej.

Ćwiczenia Baltops 2016 rozpoczęły się 3 a zakończyły 19 czerwca. Odbywały się na Bałtyku oraz na terenie Estonii, Finlandii, Niemiec, Szwecji i Polski. W 44. edycji tych manewrów wzięło udział ponad 6 tys. żołnierzy z 17 państw członkowskich i partnerskich NATO. Polskie siły zbrojne reprezentowali żołnierze, okręty oraz lotnictwo. Marynarka Wojenna wyekspediowała do ćwiczeń okręt podwodny ORP Kondor z 3 Flotylli Okrętów, dwie grupy trałowców z 8 Flotylli Obrony Wybrzeża, samolot patrolowo–rozpoznawczy oraz 3 śmigłowce z Brygady Lotnictwa Marynarki Wojennej.