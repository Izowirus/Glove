Piosenkarka, była wokalistka zespołu O.N.A, znana z takich przebojów jak "Winna" czy "Nie mogę cię zapomnieć", jurorka programów rozrywkowych, autorka książek dla dzieci Agnieszka Chylińska w poniedziałek świętuje jubileusz 40. urodzin.
      
            Agnieszka Chylińska urodziła się 23 maja 1976 roku w Gdańsku. Jest nie tylko wokalistką czy autorką tekstów, ale też osobowością telewizyjną. Od 1994 do 2003 roku była wokalistką rockowego zespołu O.N.A., zaś w latach 2003-2006 liderką zespołu występującego pod jej nazwiskiem. W 2009 roku ukazał się jej debiutancki album solowy "Modern Rocking", który mocno zaskoczył fanów Chylińskiej przyzwyczajonych do jej rockowej wersji - jej nowe oblicze nawiązuje do nurtu dance i pop.

Chylińska występuje w telewizji jako jurorka programów rozrywkowych - od 2008 roku w "Mam talent" i od 2015 w show "Mali giganci" - za co również jest doceniana. Jest bowiem laureatką wielu naród, nie tylko muzycznych, takich jak Fryderyki czy Superjedynki, ale i Telekamer (kategoria Juror) czy plebiscytu Viva! Najpiękniejsi.

Piosenkarka, prywatnie matka trójki dzieci, sprawdziła się też jako pisarka książek dla najmłodszych publikując historie Zezi, Gilera, Oczaka czy Lukrecji.

Jeszcze w czerwcu Chylińska da koncerty w Przasnyszu, Ełku, Ożarowie, Kłobucku, Świętochłowicach i Zgorzelcu.

Chylińska na Facebooku ma ponad 361 tys. fanów, zaś jej zdjęcia na Instagramie obserwuje 10,8 tys. użytkowników tego serwisu.