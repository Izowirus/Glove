Prałkowce (woj. podkarpackie), 15.04.2016. Sadzenie drzew w lesie w Nadleśnictwie Krasiczyn, w rejonie miejscowości Prałkowce, 15 bm. Tej wiosny do podkarpackich lasów trafiło prawie 16,5 mln sadzonek wyhodowanych w szkółkach leśnych, m.in. jodły, buka, dębu i sosny. (dd/zuz) PAP/Darek Delmanowicz Archiwum PAP © 2018 / Darek Delmanowicz
                                        

            Blisko 15 mln sadzonek trafi w tym roku do lasów Podkarpacia ze szkółek hodowlanych prowadzonych przez Lasy Państwowe. "Będą to głównie sadzonki jodły i buka" - powiedział w czwartek rzecznik Regionalnej Dyrekcji Lasów Państwowych w Krośnie Edward Marszałek.
      
            "Tegoroczne warunki pogodowe sprawiły, że prace zalesieniowe i odnowieniowe, zwłaszcza w nadleśnictwach górskich regionu, zaczną się później niż przed rokiem" - zauważył rzecznik.

Dodał, że obecnie prace rozpoczynają się w nadleśnictwach nizinnych, gdzie śniegu tej zimy było niewiele, natomiast w górach trzeba będzie nawet kilka tygodni poczekać na zejście śniegów.

Marszałek zwrócił uwagę, że większość sadzonek trafia do lasów państwowych. "Choć spora ich część zostanie posadzona też na prywatnych gruntach, przeznaczonych do zalesień, czy uzupełnień na istniejących już uprawach. W 2018 r. plan odnowień i zalesień w lasach Podkarpacia zakłada obsadzenie nowego lasu na powierzchni ponad 1,8 tys. ha" - zaznaczył.

Na 103 ha szkółek leśnych prowadzonych przez krośnieńską RDLP rośnie 34,6 mln sadzonek. Wśród nich 11,6 mln stanowią sadzonki jodły, 8,4 mln - buka, 4,7 mln - dębu i 5,4 mln - sosny. Dwa pierwsze gatunki dominują w górskiej części regionu, z kolei dąb i sosnę najczęściej można spotkać na terenach nizinnych woj. podkarpackiego.

Prawie 1,72 mln sadzonek to drzewka hodowane w systemie kontenerowym, ponad 4,5 mln w systemie tunelowym, zaś większość, czyli 28,4 mln dorasta na powierzchniach otwartych.

"Na leśnych szkółkach hodowane są też sadzonki rodzimych krzewów: czarnego bzu, głogów, śliwy tarniny, kłokoczki południowej, trzmieliny, żarnowca miotlastego, kaliny i jałowca. Służą one wzbogaceniu różnorodności przyrodniczej lasów" - dodał Marszałek.

Podkarpaccy leśnicy od lat preferują naturalne odnawianie się lasu, dokonując cięć prześwietlających i odsłaniających młode pokolenie drzew. W ten sposób odnawia się przede wszystkim lasy jodłowe i bukowe, zwłaszcza te położone na pogórzach i w górach. W tym roku przewiduje się też uznanie 160 hektarów odnowień naturalnych za przyszłościowe.

RDLP w Krośnie nadzoruje 26 nadleśnictw, które gospodarują na powierzchni 418 tys. ha. W południowo-wschodniej Polsce lesistość wynosi 37 proc. Od zakończenia drugiej wojny światowej wzrosła ona o ponad 50 proc.