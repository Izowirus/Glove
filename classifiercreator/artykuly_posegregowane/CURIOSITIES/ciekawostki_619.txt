Słońsk (woj. lubuskie), 17.02.2015. Ponad 40 tysięcy gęsi gęgawych (Anser anser) i gęsi białoczelnych (Anser albifrons) przyleciało do Parku Narodowego "Ujście Warty" w Słońsku. Coroczna migracja ptactwa wodnego i błotnego z północnej Europy i Syberii na tereny lęgowe w Polsce, w tym roku rozpoczęła się wyjątkowo wcześnie.  (lm/abug) PAP/Lech Muszyński PAP © 2017 / Lech Muszyński
                                        

            Na obszarze Parku Narodowego „Ujście Warty” przyrodnicy naliczyli w tym tygodniu ponad 70 tys. dzikich gęsi, a to dopiero początek jesiennej koncentracji tych ptaków. Jest ich najwięcej od sześciu lat – poinformował PAP ornitolog z PN „Ujście Warty” Michał Leszczyński.
      
            Poprzedniej jesieni w kulminacyjnym okresie migracji naliczono 66 tys. gęsi, dwa lata temu zaledwie 28 tys.

„Wysoka liczba gęsi podczas ostatniego liczenia może wynikać zarówno z załamania pogody, które w krótkim czasie zmusiło ptaki z północy do wędrówki, jak i z wyższego poziomu wody niż w latach poprzednich. Gęsi najchętniej na noclegowisko wybierają obszar zalany wodą, który jest trudno dostępny dla drapieżników” – powiedział PAP Leszczyński.

Dodał, że liczba gęsi może jeszcze wzrosnąć, gdyż szczytowy moment jesiennej koncentracji jeszcze przed nami. Z reguły przypada on na listopad, jednak ze względu na warunki pogodowe i specyfikę tego miejsca nierzadko miał on miejsce też pod koniec października lub nawet w grudniu.

Ujściowy odcinek Warty, wraz ze swoimi kanałami, rzeką Postomią i rozległymi polderami, to jedno z najważniejszych miejsc jesiennych i wiosennych koncentracji wędrownych ptaków wodnych i błotnych. Prym wśród nich wiodą gęsi, które pokonują najdłuższe dystanse podczas swoich podniebnych podróży.

Ptaki te wiedzione instynktem w miarę obniżania się temperatury przemieszczają się z północy, w tym z Arktyki, na południe w poszukiwaniu lepszych warunków. Z kolei, gdy nastaje wiosna i robi się coraz cieplej wracają na swoje lęgowiska na północy.

Ten spektakl z różnym nasileniem powtarza się co roku. Jedynym gatunkiem gęsi, która prowadzi lęgi w naszym kraju jest gęgawa, powszechnie występująca na obszarze „Ujścia Warty”.

W okresie migracji, także i teraz, w parku dominują gęsi zbożowe, nieco mniej jest białoczelnych. Ponadto podczas ostatniego liczenia zaobserwowano osobniki innych gatunków, m.in. bernikle białolice. Oczywiście na nadwarciańskich rozlewiskach są także gęgawy.

W niedzielę (15 października) będzie okazja, by przekonać się, jak wiele gęsi jest na obszarze parku. Przyrodnicy z „Ujścia Warty” zapraszają tego dnia na poranną wycieczkę po rozlewiskach w poszukiwaniu tych ptaków.

Podczas niej będzie okazja zobaczyć wylot gęsi i żurawi, usłyszeć towarzyszące mu gęganie i klangor oraz dowiedzieć się, jak odbywa się liczenie tych ptaków. Informacje o wycieczce można znaleźć na stronie: www.pnujsciewarty.gov.pl

Park Narodowy "Ujście Warty" zajmuje powierzchnię 8074 ha. Położony jest przy zachodniej granicy Polski, w części Pradoliny Toruńsko-Eberswaldzkiej, zwanej Kotliną Gorzowską.

Krajobraz parku to mozaika łąk, pastwisk, turzycowisk i trzcinowisk. Na jego obszarze zaobserwowano ponad 270 gatunków ptaków, z czego lęgi stwierdzono u więcej niż 170 gatunków. Kilkanaście z nich figuruje w Polskiej Czerwonej Księdze Zwierząt.

Rozlewiska i łąki tego Parku Narodowego to znaczące na mapie Europy miejsce dla ptaków - nie tylko w sezonie lęgowym, ale również w innych okresach: podczas pierzowiska, w trakcie migracji. Zatrzymują się tu ptaki siewkowe, kaczki, gęsi czy żurawie. Park to ważne miejsce zimowania wielu gatunków, m.in. łabędzi krzykliwych i niemych oraz bielików.

Jesienią park staje się królestwem migrujących ptaków, przede wszystkim arktycznych gęsi. W rekordowych latach liczba tych ptaków dochodziła nawet do 200 tys. osobników.