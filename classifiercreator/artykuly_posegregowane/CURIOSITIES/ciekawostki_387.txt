Opole, 28.02.2018. Były piłkarz reprezentacji Niemiec Miroslav Klose (L) odebrał tytułu Honorowego Obywatela Miasta Opola podczas uroczystej sesji Rady Miasta, 28 bm. Z prawej przewodniczący rady miasta Marcin Ociepa. Urodzony w Opolu jako Mirosław Marian Klose napastnik z dorobkiem 71 goli jest najskuteczniejszym zawodnikiem w historii reprezentacji Niemiec. (gj) PAP/Krzysztof Świderski PAP © 2018 / Krzysztof Świderski
                                        

            Słynny piłkarz Miroslav Klose odebrał w środę w opolskim ratuszu tytuł honorowego obywatela miasta. Aktualny mistrz świata z reprezentacją Niemiec przyjechał do Polski z inicjatywy Towarzystwa Społeczno-Kulturalnego Niemców.
      
            Klose urodził się w Opolu. Gdy miał dziewięć lat, w 1987 roku, wyjechał z rodzicami do Republiki Federalnej Niemiec, gdzie uzyskał status przesiedleńca. Oprócz udziału w uroczystości w ratuszu, spotkał się także z dziećmi z działających od trzech lat na terenie województwa niemieckojęzycznych szkółek piłkarskich Miro Deutsche Fussballschule.

"Ostatnio byłem w okolicy Opola cztery lata temu. Pamiętam z dzieciństwa, że na Chabrach w Opolu były bloki i tam strzelałem swoje pierwsze gole. Wiem, pamiętam, że tu się urodziłem. Jest dla mnie ważne, żeby też moje dzieci o tym pamiętały i odwiedzały to miasto" - powiedział piłkarz.

"Wizyta tego wybitnego sportowca jest całkowicie naszą inicjatywą, bo to mniejszość niemiecka złożyła wniosek o nadanie Miroslavowi tytułu honorowego obywatela miasta Opole. Cieszę się, że znalazł czas, by nas odwiedzić. My możemy być dumni, że pochodzący z Opola człowiek zrobił światową karierę i mimo wszystko nie zapomniał o swoich korzeniach" - powiedział przewodniczący TSKN Rafał Bartek.

Jak zaznaczają działacze mniejszości, wizyta Klosego w Opolu miała także wymiar sentymentalny. W pobliżu osiedla Chabry, gdzie spędził lata swojego dzieciństwa, mieści się stadion klubu piłkarskiego Odra, gdzie w latach 1966-78 jedną z gwiazd opolskiej drużyny był ojciec Miroslava - Józef Klose.

W swojej karierze Miroslav Klose zdobył 71 goli dla reprezentacji Niemiec. Z 16 bramkami jest też najskuteczniejszym strzelcem w historii mistrzostw świata.