Gdańsk, 21.03.2018. Otwarcie 25. edycji Międzynarodowych Targów Bursztynu, Biżuterii i Kamieni Jubilerskich Amberif 2018, 21 bm. w AMBEREXPO w Gdańsku. Podczas Amberif 2018 zaprezentuje się ponad 470 wystawców z 15 krajów. (aw/nlat) PAP/Adam Warżawa PAP © 2018 / Adam Warżawa
                                        

            Międzynarodowe Targi Bursztynu, Biżuterii i Kamieni Jubilerskich Amberif, największe targi branżowe na świecie poświęcone biżuterii z bursztynu, obchodzą w tym roku swoje 25-lecie. Z tej okazji Muzeum Bursztynu w Gdańsku organizuje wystawę „25 lat Amberifu”.
      
            Wystawa odbędzie się w dniach od 23 marca do 2 września w gdańskim Muzeum Bursztynu. Od 1995 roku targom towarzyszy prestiżowy Konkurs Jubilerski Mercurius Gedanensis, który adresowany jest do wystawców tych targów.

Z okazji wystawy na 25 lat Amberifu do Muzeum Gdańska trafi m.in. naszyjnik „Conclave”, nagrodzony w 2014 r. w Grand Prix w kategorii Wzornictwo. Zwiedzający zobaczą także eksponaty wypożyczone od artystów, a także z Muzeum Nadwiślańskiego w Kazimierzu Dolnym, Muzeum Ziemi PAN, Muzeum Archeologicznego w Gdańsku oraz Muzeum Gdańska.

"Artyści dostrzegając urodę bursztynu starają się o to, aby jak najwłaściwiej interpretować jego piękno" – mówi kurator wystawy Ludmiła Skulbaszewska z Muzeum Bursztynu, Oddziału Muzeum Gdańska.

Na wystawie zobaczyć można będzie liczne pierścionki (najciekawsze prace to twórczość Pawła Kaczyńskiego), wisiorki, a nawet okulary. Wszystko z wykorzystaniem bursztynu. Wystawa zaprezentuje wyroby z bursztynu bałtyckiego, dominikańskiego i sumatrzańskiego.

Na co powinniśmy zwrócić uwagę wśród zgromadzonych eksponatów? "Warto zatrzymać się przy +Szafirowym spojrzeniu+ Jarosława Westremarka, wykonanym ze srebra, złota i naturalnego szafiru. Delikatna ozdoba twarzy inspirowana formą okularów o zaskakującym oddziaływaniu estetycznym. Nowoczesna forma z nutą nostalgii zawartej w bursztynowej łzie" – dodaje Ludmiła Skulbaszewska.

Wystawę "25 lat Amberifu" będzie można zwiedzić od 22 marca do 2 września 2018 r. w Muzeum Bursztynu przy Targu Węglowym 26.