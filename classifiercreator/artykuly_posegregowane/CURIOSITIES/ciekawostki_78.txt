Dzienny rekord temperatury dla 29 października padł w poniedziałek na Węgrzech. W niektórych miejscach zanotowano ponad 27 stopni C – podała Krajowa Służba Meteorologiczna na Facebooku.
      
            27,1 stopnia C zmierzono w miejscowości Kuebekhaza w komitacie (województwie) Csongrad na południu kraju. Wcześniejszy rekord wynosił 25,9 stopnia i padł w 1923 r. 

Rekordowo ciepło było także w Budapeszcie, gdzie do tej pory najwyższą temperaturę 29 października zanotowano w 1928 r. – 23,5 stopnia. Tym razem było to 24,3 stopnia.

Jak zauważają specjaliści, poniedziałkowe temperatury na Węgrzech są raczej typowe dla pierwszej połowy czerwca albo początku września.

Temperatura maksymalna pod koniec października wynosi na Węgrzech zwykle około 13 stopni.