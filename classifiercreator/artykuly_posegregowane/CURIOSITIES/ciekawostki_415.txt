Kraków, 07.02.2013. Tłusty czwartek. 10. Mistrzostwa Krakowa w jedzeniu pączków na czas, 7 bm. Zawodnicy mają do zjedzenia 15 pączków w 5 minut, a do popicia szklankę wody. Konkurs po raz czwarty wygrał pan Jerzy Zalewski zjadając 11 pączków. (obm) PAP/Stanisław Rozpędzik Archiwum PAP © 2014 / Stanisław Rozpędzik
                                        

            5 minut i 49 sekund zabrało pochłonięcie 10 pączków zwycięzcy XIV Mistrzostw Poznania w jedzeniu pączków na czas. Tycjan Rogoziński pokonał w poniedziałek kilkudziesięciu konkurentów, ale nie udało mu się pobić rekordu imprezy.
      
            Główną ideą zawodów jest przypomnienie o przypadającym w tym tygodniu tłustym czwartku. Zawodnicy mieli w jak najkrótszym czasie zjeść 10 pączków. W czasie jedzenia nie wolno było popijać.

Syty zwycięzca powiedział w poniedziałek dziennikarzom, że by wzmóc głód wygranej, przed zawodami nie zjadł śniadania, zaś na imprezę przyjechał rowerem.

W tym roku po raz kolejny nie udało się pobić ustanowionego w 2011 roku rekordu mistrzostw, wynoszącego 4 minuty i 12 sekund.

Jak powiedział w imieniu organizatorów imprezy Piotr Koperski z Cechu Cukierników i Piekarzy w Poznaniu, trudno delektować się pączkami jedząc je tak szybko, ale zwycięzca nie dość, że opuścił imprezę najedzony, to jeszcze obładowany kilkoma torbami nagród.

Zaznaczył, że organizowane raz w roku mistrzostwa to jedyna okazja, by bezkarnie pozwolić sobie na jedzenie pączków w tak krótkim czasie i w takiej ilości. Koperski przyznał, że po tym, jak dwa lata temu do organizatorów wpłynęła skarga, zrezygnowano z osobnej konkurencji dla dzieci i młodzieży.

"Jeden pączek ma 200-300 kcal, by go spalić, trzeba wchodzić po schodach przez 15 minut, pół godziny truchtać lub pójść na dwugodzinny spacer. Można też przez 30 minut pływać lub skakać na skakance przez 20 minut" – powiedział PAP Koperski.

Jak dodał, tuż po zakończeniu imprezy zwycięzca został wysłany na zdrowy, dwudziestogodzinny spacer.