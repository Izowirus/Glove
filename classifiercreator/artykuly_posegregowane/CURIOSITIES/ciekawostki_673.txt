Warszawa, 19.07.2017. Zakończenie wizyty Księcia i Księżnej Cambridge w Polsce. Księżna Catherine (2P) i książę William (L) z córką Charlotte (P) i synkiem George'em (2L) przed odlotem na warszawskim lotnisku wojskowym, 19 bm.  (kru/nlat)  Archiwum PAP/Marcin Obara 
                                        

            Pałac Kensington poinformował w poniedziałek, że książę William i księżna Kate spodziewają się trzeciego dziecka. Brytyjska para książęca ma już czteroletniego syna, księcia George'a i dwuletnią córkę, księżniczkę Charlotte.
      
            O ciąży poinformowano w specjalnym komunikacie, w którym podkreślono, że królowa Elżbieta II i pozostali członkowie rodziny królewskiej są "zachwyceni" informacją o trzecim dziecku Williama i Kate.

Służby prasowe Pałacu Kensington zaznaczyły również, że ze względu na niedyspozycję związaną z ciążą zdecydowano o odwołaniu zaplanowanej na poniedziałek oficjalnej wizyty księżnej w Hornsey Road Children's Centre w Londynie.

W trakcie lipcowej wizyty w Polsce księżna Kate żartowała dziękując polskim mamom z firmy Whisbear za prezent - misia wydającego uspokajający dla małych dzieci szum, który pomaga im zasnąć - że "wygląda na to, że po prostu będziemy musieli postarać się o kolejne dzieci". Jej komentarze zostały wówczas podchwycone przez brytyjską prasę jako pierwsze sygnały możliwego powiększenia rodziny.

Trzecie dziecko Williama i Kate będzie piąte w linii do brytyjskiego tronu, po księciu Walii Karolu, księciu Williamie i dwójce dzieci pary.

Najstarsze z dzieci, książę George, w czwartek pójdzie po raz pierwszy do szkoły. Rodzice wybrali dla niego prywatną placówkę Thomas's Battersea w południowym Londynie, gdzie czesne wynosi ponad 17 tys. funtów rocznie (79 tys. złotych).

Z Londynu Jakub Krupa