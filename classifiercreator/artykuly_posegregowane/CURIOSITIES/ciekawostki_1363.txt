Warszawa, 05.03.2016. Michał Szpak (front) z piosenką "Color of Your Life" wygrał krajowe eliminacje i będzie prezentował Polskę na 61. Konkursie Piosenki Eurowizji w Sztokholmie w maju br. Krajowe eliminacje 61. Konkursu Piosenki Eurowizji odbyły się 5 bm. w Studiu 5 w siedzibie TVP. (cat)  PAP/Marcin Obara
                                        

            To Michał Szpak będzie reprezentował Polskę na 61. Konkursie Piosenki Eurowizji. W trakcie sobotnich, krajowych eliminacji, głosami widzów Szpak pokonał m.in: Margaret i Edytę Górniak, które zajęły kolejno drugie i trzecie miejsce.
      
            "Mamy To!!! Dziękuję Wam bardzo! Dziękuję!" - napisał na swoim Facebooku Michał Szpak, tuż po ogłoszeniu wyników głosowania. Utwór "Color Of Your Life" zyskał największe uznanie widzów, którzy zdecydowali, że to właśnie Szpak będzie reprezentował Polskę na 61. Konkursie Piosenki Eurowizji.

O prawo reprezentowania naszego kraju na Eurowizji obok Michała Szpaka rywalizowali również: Margaret, Dorota Osińska, Kasia Moś, Natalia Szroeder, Aleksandra Gintrowska, Napoli, Taraka i Edyta Górniak, która w 1994 roku na Eurowizji zajęła drugie miejsce. Dziewięcioro finalistów krajowych eliminacji, zostało wyłonionych spośród osiemdziesięciu ośmiu zgłoszonych kandydatur.

Pochodzący z Jasła Szpak zyskał popularność dzięki programowi "X Factor", w którym zajął ostatecznie drugie miejsce. Jest również laureatem m.in. nagrody SuperPremiery, którą otrzymał na 52. Krajowym Festiwalu Piosenki Polskiej w Opolu w 2015 roku.