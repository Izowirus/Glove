Dwa gatunki płazów: drzewołazy błękitne i wiosłonogi brodawkowe oraz gady kameleony lamparcie przyjechały do Krakowa z łódzkiego zoo. Maleństwa zamieszkały w pawilonie egzotarium.
      
            Dla krakowskiego ogrodu zoologicznego zwierzęta są cennym nabytkiem, tym bardziej, że kameleonów lamparcich placówka ta nigdy wcześniej nie eksponowała.

Gady te zamieszkują lasy północnego Madagaskaru, prowadzą nadrzewny tryb życia. Żywią się głównie owadami. Polują na nie przy pomocy długiego języka, który jest wystrzeliwany w kierunku ofiary. Samica składa do 50 jaj w jednym zniesieniu. Jaszczurki te osiągają około 50 cm długości.

Ciekawie prezentują się drzewołazy błękitne – dzięki jaskrawym barwom można je bez trudu dostrzec w terrarium. Gruczoły skórne tych płazów produkują wydzielinę zawierającą toksyczne alkaloidy. W naturze drzewołazy błękitne zamieszkują południowoamerykańskie lasy.

Wiosłonogi brodawkowe nazywane są również żabami mszystymi. Ich naturalne środowisko to lasy deszczowe Wietnamu i Chin. Odżywiają się drobnymi bezkręgowcami. Osiągają 8 centymetrów długości. Maskujące ubarwienie zapewnia im doskonały kamuflaż.