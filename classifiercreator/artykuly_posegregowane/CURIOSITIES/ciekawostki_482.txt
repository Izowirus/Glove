Gdynia, 10.03.2013. Około 4000 osób ogląda projekcję podczas 15. Ogólnopolskich Spotkań Podróżników, Żeglarzy i Alpinistów - Kolosy 2012, które odbywało się w hali Sportowo-widowiskowej, w Gdyni, 10 bm. (obm) PAP/Piotr Wittman PAP © 2017 / Piotr Wittman
                                        

            Do 22 stycznia organizatorzy gdyńskich Kolosów - Ogólnopolskich Spotkań Podróżników, Żeglarzy i Alpinistów, czekają na zgłoszenia od organizatorów wypraw chcących opowiedzieć o nich w ramach kolejnej - planowanej na marzec 2018 r. edycji imprezy.
      
            Kolosy to największa impreza podróżnicza w Polsce. Odbywa się ona w Gdyni co roku. W każdej edycji o swoich wyprawach opowiadają organizatorzy około stu podróży, które miały miejsce w poprzednim roku. Prezentacje trwają trzy dni i zazwyczaj gromadzą one w sumie około 20-30 tysięcy widzów. Autorzy prezentacji wybierani są spośród zgłoszeń, których zwykle jest kilkaset.

W 2018 roku jubileuszowe - XX Ogólnopolskie Spotkania Podróżników, Żeglarzy i Alpinistów, odbędą się w dniach 9-11 marca. Organizatorzy czekają na zgłoszenia od podróżników do 22 stycznia. Szczegóły dotyczące warunków, jakie trzeba spełnić, znaleźć można na stronie internetowej www.kolosy.pl.

Spośród nadesłanych propozycji Kapituła i Rada Kolosów złożone głównie z doświadczonych polskich podróżników, wybiorą około stu wypraw, których organizatorzy zostaną zaproszeni do Gdyni na Spotkania. Tutaj – po prezentacjach podróżników (mogą mieć one formę np. pokazu zdjęć czy filmu), Kapituła wybierze jej zdaniem najciekawsze przedsięwzięcia. Ich organizatorzy zostaną uhonorowani Kolosami, czyli kamiennymi statuetkami przedstawiającymi miniatury słynnych posągów z Wyspy Wielkanocnej. Kolosy zostaną przyznane w pięciu kategoriach: alpinizm, eksploracja jaskiń, podróże, żeglarstwo i wyczyn roku.

W trakcie Spotkań ogłoszeni zostaną także laureaci dwóch innych nagród związanych z przyznaniem grantów w wysokości 15 tys. zł na planowaną dopiero wyprawę. Będzie to nagroda im. Andrzeja Zawady dedykowana osobom do 35. roku życia oraz nagroda Wiecznie Młodzi ustanowiona z myślą o podróżnikach, którzy ukończyli 65 lat.

Obie nagrody finansowe funduje prezydent Gdyni, a zgłoszenia do nich można składać do 31 stycznia 2018 roku. Szczegóły znaleźć można na stronie www.gdynia.pl.

Na Ogólnopolskie Spotkania Podróżników, Żeglarzy i Alpinistów, obok konkursowych prezentacji składają się również spotkania z autorami książek, warsztaty, wystawy fotografii wykonanych w czasie wypraw itp. Impreza odbywa się w hali Gdynia Arena dysponującej salą na cztery tysiące miejsc oraz kilku mniejszych salach Pomorskiego Parku Naukowo-Technologicznego. Spotkania cieszą się zwykle tak dużą popularnością, że nie wszyscy chętni mieszczą się we wnętrzach: z myślą o nich przed Areną ustawiany jest telebim, na którym oczekujący na wejście mogą oglądać transmisję z prezentacji.

Wstęp na Spotkania, których organizatorem - obok miasta Gdyni - jest krakowska Agencja MART, jest zawsze bezpłatny.