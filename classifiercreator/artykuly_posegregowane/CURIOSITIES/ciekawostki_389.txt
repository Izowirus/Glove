epa06484808 Two women stand next to Pablo Picasso's 'Femme au beret et a la robe quadrillee (Marie-Therese Walter)' during an auction preview in Hong Kong, China, 30 January 2018. The painting, belonging to a private collector, will be auctioned by Sotheby's in London on 28 February 2018 and is estimated to fetch 50 million US dollar.  EPA/JEROME FAVRE 
Dostawca: PAP/EPA. Archiwum PAP/EPA © 2018 / JEROME FAVRE
                                        

            Prace Pabla Picassa, Salvadora Dalego oraz Paula Gauguina będzie można wylicytować podczas trzech aukcji w londyńskim Sotheby's. Słynny obraz kubisty "Kobieta w berecie i kraciastej sukience" może zostać sprzedany za ponad 35 mln funtów szterlingów.
      
            W środę odbędzie się aukcja Sotheby’s - "Impressionist & Modern Art Evening Sale", podczas której sprzedane zostaną m.in. prace Pabla Picassa. Wśród obrazów mistrza znalazł się m.in. "Femme au beret et a la robe quadrillee (Marie-Therese Walter)" ("Kobieta w berecie i kraciastej sukience") - jeden ze słynnych kobiecych portretów, stanowiących – jak podaje dom aukcyjny - przykład "najbardziej innowacyjnych i ekspresyjnych wyobrażeń w sztuce XX w". Picasso uwiecznił swoją muzę w 1937 r., czyli w bardzo płodnym okresie swojej kariery; pozostając związany z Walter, zakochał się również w Dorze Maar, a burzliwe relacje z obiema kobietami zaowocowały stworzeniem szeregu portretów obu kochanek. Jak podaje "The Evening Standard", szacuje się, że obraz, który Piccaso przechowywał u siebie aż do śmierci w 1973 r., może zostać sprzedany za ponad 35 mln funtów szterlingów.

Z kolei "Matador" Picassa, którego wartość osiągnąć może 18 mln funtów szterlingów, jest przejawem innej fascynacji kubisty, a mianowicie zainteresowania corridą. Jak podkreślili Neil Cox i Deborah Povey, autorzy książki pt. "A Picasso Bestiary", "gra w dominację i podporządkowanie, wspaniałość i patos, które charakteryzują jego obrazy byków i ich kuzyna z Krety, Minotaura", były dla malarza niezwykle ważnymi odniesieniami. Przyjmuje się, że po raz pierwszy motyw ten pojawił się w pracy Picassa w 1889 lub 1890 r., by później powracać na różnych etapach jego twórczości i pozostać ulubionym tematem aż do 1970 r. Wtedy to kubista stworzył "Matadora" - ostatni obraz z tej serii.

Innym dziełem artysty, którego cena osiągnąć może 7 mln funtów szterlingów, jest "Tete de femme" ("Głowa kobiety"), przedstawiający niewiastę kojarzoną z drugą żoną malarza, Jacqueline Roque. Podwójny profil uwiecznionej postaci można łączyć z etapem, kiedy Picasso był zafascynowany wielością spojrzenia i perspektyw przy przedstawianiu jednego obiektu. Obraz należy do serii portretów Roque, które Picasso wykonał na przełomie 1962/63, zaś sama żona malarza – mimo licznych związków artysty i zwyczaju umieszczania partnerek na swoich obrazach – pozostała najczęściej portretowaną.

W środę odbędzie się również aukcja "Surrealist Art Evening Sale", na której będzie można wylicytować obraz "Gradiva" Salvadora Dalego z 1931 r., którego wartość osiągnąć może 1,8 mln funtów szterlingów.

Jak podają przedstawiciele Sotheby’s, jest to "kompozycja łącząca unikatową malarską wizję Dalego z techniczną wirtuozerią, charakterystyczną dla wczesnego okresu surrealizmu". Przykutą do skały półnagą kobietę, utożsamianą z mitologiczną Gradivą, Dali umieścił na typowym dla siebie, surrealistycznym tle. Postać ta fascynowała artystę do tego stopnia, że w latach 1931-32 wykonał on serię obrazów i szkiców przedstawiających ją jako osobną postać lub jako część większej kompozycji.

Namalowanie obrazu prawdopodobnie poprzedził szkic Dalego pt. "Etude pour +Gradiva+" ("Badanie do +Gradivy+"), wykonany głównie tuszem i ołówkiem, którego aukcyjna wartość osiągnąć może 80 tys. funtów szterlingów. Oprócz umieszczonej centralnie Gradivy, przedstawia on także postać męską, prawdopodobnie mitologicznego Narcyza

Podczas trzeciej, czwartkowej, aukcji Sotheby's "Impressionist & Modern Art Day Sale", będzie można wylicytować ponad 300 dzieł, w tym m.in. pastelowy portret siedzącej kobiety z Tahiti autorstwa Paula Gauguina, nigdy wcześniej nie wystawiany w otwartej sprzedaży.

Licytowane będą także prace na papierze najważniejszych przedstawicieli sztuki współczesnej, w tym akwarele Rene Magritte'a oraz wczesny rysunek Pabla Picassa "Jeune fille nue de profil". Obrazy te także nigdy wcześniej nie były oferowane na aukcji.

Dzieła te zestawione będą z wyborem prac impresjonistów, w tym "Buste de femme" Pierre-Auguste'a Renoira, a także pracami Edgara Degasa oraz przykładem stylu neoimpresjonistów autorstwa Theo van Rysselberghe "Canal en Flandre".

Na aukcji będzie można również wylicytować szereg rzeźb, w tym prace z brązu Degasa i Rembrandta Bugattiego, rzadką ceramiką Marca Chagalla oraz zestaw trzech obiektów "Readymades" mistrza surrealistów Man Raya.