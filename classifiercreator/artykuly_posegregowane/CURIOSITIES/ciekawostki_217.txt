Kraków, 30.07.2017. Ulica Kanonicza w Krakowie. (awol) Archiwum fot. PAP/Jerzy Ochoński
                                        

            Kraków został wybrany na Europejską Stolicę Kultury Gastronomicznej 2019. Tytuł przyznała po raz pierwszy Europejska Akademia Gastronomiczna.
      
            "Jesteśmy zaszczyceni, że Europejska Akademia Gastronomiczna, przyznając po raz pierwszy tytuł Europejskiej Stolicy Kultury Gastronomicznej 2019, wybrała właśnie Kraków, a na ostatniej prostej, w ścisłym finale udało nam się pokonać Lizbonę" - powiedział w czwartek na konferencji prasowej prezydent Krakowa Jacek Majchrowski.

Podkreślił, że miasto zasługuje na to miano - ma dobre przepisy, doskonałe produkty od lokalnych dostawców, a przede wszystkim gościnną atmosferę. W Krakowie też - mówił prezydent - nie brakuje wydarzeń poświęconych kulinariom, jak Festiwal Pierogów, Święto Obwarzanka czy Krakowskie Zapusty.

Jak poinformował prezydent Europejskiej Akademii Gastronomicznej Rafael Anson Oliart, decyzja o wyborze Krakowa na pierwszą Europejską Stolicę Kultury Gastronomicznej zapadła jednomyślnie.

"Kraków już jest europejską stolicą kultury, literatury, jest też bardzo ważnym miejscem z religijnego punktu widzenia. W Krakowie bardzo ważna jest także gastronomia - istotna część kultury" - mówił prezydent Europejskiej Akademii Gastronomicznej.

Podkreślił, że dzięki tytułowi Europejskiej Stolicy Kultury Gastronomicznej cały świat dowie się o tym, że Europa jest ważnym celem podróży również ze względów kulinarnych.

Oliart zapowiedział, że w związku z przyznaniem Krakowowi tytułu w mieście odbywać się będą liczne, różnorodne wydarzenia promujące gastronomię. Wśród nich m.in. Europejska Kolacja Wirtualna, Olimpiada Gastronomiczna, Światowy Kongres Poświęcony Misji Gastronomii w XXI w., konkurs na Europejską Nagrodę w Dziedzinie Kultury Gastronomicznej. Pod Wawel zjadą znawcy dobrej kuchni z całego świata, gwiazdy światowej gastronomii prowadzące restauracje wyróżnione m.in. gwiazdkami przewodnika Michelin.

Miasto opracuje własny kalendarz wydarzeń kulinarnych na 2019 rok i kolejne lata. Realizowane będą projekty związane z kuchnią dworu królewskiego, Krakowa mieszczańskiego i akademickiego. Krakowskie dziedzictwo kulinarne to także street food - już w średniowieczu działały na ulicach faryny, przenośne stragany z prostą żywnością dla mieszczan, kupców, żaków, a niedawno "odkryta na nowo" maczanka po krakowsku była przysmakiem krakowskich fiakrów już w XVII w.

Jak czytamy w informacji prasowej Urzędu Miasta Krakowa, krakowskie restauracje jako jedyne poza warszawskimi mają wyróżnienia przewodnika Michelin - obecnie jest ich 26. Ponad dwa razy więcej krakowskich lokali uhonorował Gaullt et Millau, a 8 rekomendował Slow Food Polska.

Europejska Akademia Gastronomiczna działa w ramach Międzynarodowej Akademii Gastronomicznej, organizacji działającej od 1927 r. i zajmującej się szeroko rozumianą kulturą gastronomiczną. Akademia współpracuje m.in. z agendami ONZ (UNESCO, FAO - Organizacją Narodów Zjednoczonych ds. Wyżywienia i Rolnictwa, WHO - Światową Organizacją Zdrowia, UNWTO - Światową Organizacją Turystyki), Unii Europejskiej.