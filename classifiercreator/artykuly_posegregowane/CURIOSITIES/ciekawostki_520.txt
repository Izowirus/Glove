Chabówka, 19.08.2017. W Skansenie Taboru Kolejowego PKP CARGO w Chabówce odbyła się XIII Parowozjada, 19 bm. Miłośnicy kolei mogli podziwiać min. zabytkowe parowozy, unikatowe wagony pasażerskie i towarowe. (gm/mr) PAP/Grzegorz Momot PAP © 2017 / Grzegorz Momot
                                        

            Ok. 22 tys. osób uczestniczyło w tym sezonie w podróżach po Małopolsce zabytkowymi pociągami retro, sformowanymi ze zbiorów Skansenu Taboru Kolejowego w Chabówce. Przedstawiciele placówki bieżący rok oceniają jako bardzo udany.
      
            Jak poinformował PAP naczelnik, należącego do PKP Cargo, skansenu, Maciej Panasiewicz, uruchomiono łącznie ponad 250 pociągów złożonych z historycznych lokomotyw i wagonów, które przemierzyły blisko 20 tys. kilometrów po polskich szlakach kolejowych. Oprócz większości miast Małopolski, zabytkowe składy gościły też w Warszawie i Wolsztynie.

W kwietniu zainaugurowano tegoroczną edycję przedsięwzięcia Małopolskie Szlaki Turystyki Kolejowej organizowanego przez Nowosądeckie Stowarzyszenia Miłośników Kolei. Województwo małopolskie przeznaczyło na wsparcie przedsięwzięcia 400 tys. zł w ramach konkursu z dziedziny turystyki "Małopolska Gościnna".

W tym roku odbyły się 42 przejazdy zabytkowych składów najbardziej malowniczymi trasami regionu, ze szczególnym uwzględnieniem odcinka ponad 130-letniej dawnej Galicyjskiej Kolei Transwersalnej. Ponad 70-kilometrowy fragment tej linii biegnący z Chabówki do Nowego Sącza uznawany jest za jedną z najbardziej malowniczych tras kolejowych w Polsce i w Europie.

Zabytkowy tabor z Chabówki gościł w m.in. Krakowie, Wieliczce, Tarnowie, Tuchowie, Stróżach, Bieczu, Gorlicach, Nowym Sączu, Krynicy, Zakopanem, Żywcu, Kalwarii Zebrzydowskiej Lanckoronie, Wadowicach. W programie przejazdów przewidziano m.in: zwiedzanie lokalnych atrakcji turystycznych, pikniki peronowe, występy zespołów muzycznych, stoiska kulinarne, czy też plenerowe rekonstrukcje historyczne.

W tym roku z przejazdów w ramach Małopolskich Szlaków Turystyki Kolejowej skorzystało blisko 11 tys. podróżnych, którzy pokonali łącznie 3,3 tys. km liniami kolejowymi biegnącymi przez województwo.

Dodatkowo PKP Cargo, jak co roku, uruchomiło 72 wakacyjne pociągi retro z Chabówki do Kasiny Wielkiej, z których skorzystało łącznie kolejnych 11 tys. pasażerów. "Te liczby dają obraz ogromnego zainteresowania historią kolejnictwa i taką formą spędzania wolnego czasu" - podkreślił Panasiewicz.

Pod koniec wakacji skansen w Chabówce zorganizował też "Parowozjadę", jedną z największych imprez poświęconych historii kolejnictwa, w trakcie której można było odbyć przejażdżkę pociągiem retro, obejrzeć czynne parowozy zarówno z Chabówki, jak i innych skansenów w Polsce i Słowacji.

Zdaniem naczelnika skansenu w Chabówce przejazdy historycznymi składami stały się niepowtarzalną atrakcją Małopolski, która jako pierwszy i jedyny region w Polsce ma tak bogatą ofertę turystyczną, wykorzystującą zabytkowe lokomotywy i wagony.

Jak poinformował Panasiewicz, Skansen Taboru Kolejowego w Chabówce – największa tego typu placówka w Polsce - przeprowadził remonty ośmiu wagonów retro i czterech parowozów, stanowiących zbiory stałe ekspozycji; a także wykonał dwie naprawy rewizyjne lokomotyw. Obecnie posiada trzy sprawne parowozy, a czwarty jest w trakcie naprawy głównej. Park wagonów retro reprezentuje cały przekrój technologiczny od początku XX wieku, do lat 70. XX w.