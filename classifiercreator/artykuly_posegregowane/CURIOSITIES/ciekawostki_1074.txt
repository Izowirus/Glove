Prawie 6 tys. psów reprezentujących ponad 260 ras weźmie udział w odbywających się w weekend w Poznaniu 2. Międzynarodowych Wystawach Psów Rasowych. Wydarzeniu towarzyszyć będzie zbiórka karmy i akcesoriów dla zwierząt z poznańskiego schroniska.

      
            W sobotę i niedzielę na terenie Międzynarodowych Targów Poznańskich (MTP) czworonogi rywalizować będą m.in. o tytuł: Zwycięzca młodzieży, Najlepszy dorosły pies, Najlepszy junior w rasie, a także o certyfikaty, w tym CWC (certyfikat na championa krajowego) oraz CACIB (certyfikat na championa międzynarodowego). Psy będzie oceniało 41 sędziów z 9 krajów, w tym z Danii, Kanady, Portugalii i Stanów Zjednoczonych.

„Każda rasa oceniania jest ze względu na jej idealny wzorzec. Najwięcej punktów od sędziów otrzymują te psy, które są do niego najbardziej zbliżone. Punktowana jest także prezencja na ringu” - przekazała PAP Karolina Nawrot z biura prasowego MTP.

W wystawie wezmą udział psy z 25 krajów, w tym Rosji, Finlandii, Francji, Japonii i Wielkiej Brytanii. Wśród najpopularniejszych ras psów są obecnie: buldog francuski, Staffordshire bull terrier, golden retriever i berneński pies pasterski. Podczas wystawy zaprezentowanie zostaną także rasy, które spotyka się zdecydowanie rzadziej, jak chart węgierski, gończy serbski, gryfon Korthalsa czy owczarek kataloński długowłosy.

Tegorocznym wystawom towarzyszyć będzie także zbiórka karmy i akcesoriów dla zwierząt z poznańskiego schroniska. „Na nadchodzącą zimę bardzo przydatne będą specjalistyczne karmy, odżywki, koce i legowiska. Mogą okazać się zbawienne dla zwierząt chorych i będących na rekonwalescencji, których w schronisku nie brakuje. Pełną listę potrzeb można znaleźć na stronie schroniska” – dodała Nawrot.

Miłośnicy czworonogów będą mogli wziąć udział także w specjalnych wykładach, prelekcjach oraz w warsztatach pierwszej pomocy przedweterynaryjnej. Na terenie MTP znajdować się będą także stoiska z akcesoriami dla zwierząt.

Jak podkreślają organizatorzy wydarzenia, specjalne atrakcje przygotowane zostaną także z myślą o dzieciach. Najmłodsi będą mogli wziąć udział m.in. w „Halloween w psim królestwie”.

Organizatorem 2. Międzynarodowych Wystaw Psów Rasowych w Poznaniu jest Związek Kynologiczny w Polsce. Patronat Honorowy nad wydarzeniem objął prezydenta Poznania Jacek Jaśkowiak.