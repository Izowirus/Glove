Katowice, 07.05.2017. Na katowicki Rynek, nad sztuczną Rawę, wróciły 7 bm. cztery pięciometrowe palmy. W ubiegłym roku stanowiły jedną z największych atrakcji śródmieścia, leżaki nad sztuczną rzeką i pod palmami przyciągały tłumy ludzi. (ag/mr) PAP/Andrzej Grygiel PAP © 2017 / Andrzej Grygiel
                                        

            Cztery 5-metrowe palmy - feniksy kanaryjskie – stanęły na Rynku w Katowicach, podobnie jak w zeszłym roku. Ozdabiają okolicę sztucznej rzeki Rawy. W ub. r. zrobiły furorę wśród mieszkańców miasta i gości, którzy fotografowali się w ich otoczeniu.
      
            Jak przypomina rzeczniczka Urzędu Miasta w Katowicach Ewa Biskupska, „egzotyczni goście” to efekt współpracy miasta z Palmiarnią Miejską w Gliwicach, która wypożyczyła rośliny w ubiegłym roku. Zimę palmy bezpiecznie spędziły w hali katowickiego lodowiska Jantor.

Już w latach 60 - tych XX wieku przez wiele lat palmy w donicach stanowiły ozdobę Rynku, starsi mieszkańcy mogą też pamiętać, że stały przed wejściem do głównego dworca kolejowego. Widać je na starych zdjęciach i pocztówkach.

Rośliny mają ok. 5 metrów wysokości i są potomkami feniksów kanaryjskich (daktylowców kanaryjskich), sprowadzonych na wystawę roślin egzotycznych do Gliwic w 1924 roku. Wystawa stała się pretekstem dla powstania Palmiarni Miejskiej rok później.

W Katowicach roślinami opiekuje się Zakład Zieleni Miejskiej. Wymagają intensywnego podlewania, zwłaszcza w czasie upałów. Palmy nie są w stanie przeżyć zimy w naszych warunkach klimatycznych. Te zahartowane wytrzymują spadki temperatur do minus dwóch stopni Celsjusza w porze jesiennej, ale optymalne warunki dla nich zimą to temperatura między 5 a 10 stopni, przy dość dużym dostępie światła dziennego.