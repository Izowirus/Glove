epa06827601 Britain's Queen Elizabeth II attends the Royal Ascot on Ladies Day at Royal Ascot, Britain, 21 June 2018. Ladies Day is the biggest day in the racing calendar and brings with it all the glitz and glamour as those attending done their best outfits.  EPA/ANDY RAIN 
Dostawca: PAP/EPA. Archiwum PAP/EPA © 2018 / ANDY RAIN
                                        

            Pomimo swojej 66-letniej obecności na tronie, królowa Elżbieta rzadko udziela wywiadów, pozostawiając ludowi niewielki wgląd w swoje życie. Monarchini lubi jaskrawe stroje, kolekcjonuje kapelusze i ma sporo tajemnic...
      
            Elżbieta II jest najdłużej panującym brytyjskim monarchą, cieszącym się zarazem niebotyczną popularnością na całym świecie. Zważywszy jednak, że rodzina królewska bacznie strzeże swojej prywatności nie ujawniając jej szczegółów choćby w mediach społecznościowych - w których żaden z członków nie posiada prywatnego konta - istnieje wiele szczegółów, których opinia publiczna może nie wiedzieć o królowej.

Nie jest najbogatszą osobą w Wielkiej Brytanii
Można by przypuszczać, że angielska królowa jest posiadaczką największego majątku w całej Wielkiej Brytanii. Okazuje się jednak, że nie jest ona zaliczana do ścisłej czołówki najbardziej zamożnych mieszkańców swojego kraju. Pomimo fortuny szacowanej na kwotę bagatela 340 milionów funtów, królowa w ciągu ostatnich dwóch lat nie pojawiła się na liście 300 najbogatszych Brytyjczyków sporządzonej przez “The Sunday Times”.

Jej postać pojawiła się na ekranie 100 razy
Według szacunków “IMDb” - internetowej bazy danych dotyczących przemysłu filmowego - królowa została zagrana przez aktorów około 100 razy, m.in. przez Claire Foy, która wspaniale sportretowała ją w telewizyjnej produkcji Netfilxa “The Crown” oraz Helen Mirren. Ta ostatnia za rolę Elżbiety II w filmie “Królowa” zdobyła nagrodę Oscara.

Przed snem pije kieliszek szampana
Podczas gdy wielu z nas preferuje wypijanie wieczorem szklanki wody z cytryną, codzienne rytuały Elżbiety II w naturalny sposób łączą się z jej królewskim majestatem. Według kuzynki królowej, Margaret Rhodes, monarchini podczas obiadu sięga po wino i wytrawne martini, przed snem zaś wypija kieliszek szampana - ponoć na dobry sen.

Nie posiada paszportu
Dla większości Brytyjczyków posiadanie paszportu jest czymś zgoła oczywistym i niezbędnym do odbywania podróży. Elżbieta II może tymczasem szczęśliwie podróżować za granicę bez potrzeby legitymowania się bordową książeczką. “Ponieważ brytyjski paszport jest wydawany w imieniu Jej Królewskiej Mości, królowa nie musi go posiadać” - czytamy na stronie rodziny królewskiej. Pozostali jej członkowie, w tym książę Edynburga i książę Walii, paszportami już dysponują.

Obchodzi urodziny dwukrotnie
Królowa urodziła się 21 kwietnia 1926 roku, jednak jej “oficjalne” urodziny są obchodzone przez naród w czerwcu podczas corocznej parady “Trooping the Colour”, która jest tradycyjną uroczystością celebrowaną w Wielkiej Brytanii od 1748 roku. Powodem przeniesienia urodzin Elżbiety II jest... piękna pogoda, którą, w przeciwieństwie do kapryśnej wiosny, gwarantuje rozpoczynające się w czerwcu lato.

Jest fanką Arsenalu Londyn
Piłkarskie sympatie monarchini zostały ujawnione przez Jeremy'ego Corbyna, który również znany jest, jako zapalony kibic. “Teraz wiemy, że królowa jest absolutnie ponad polityką. Może też być ponad piłką nożną, ale wielu miejscowych ukrywa ten dość tajny pogląd, że królowa kibicuje Arsenalowi” - ujawnił lider Partii Pracy podczas swojego przemówienia w Izbie Gmin w 2016 roku. Były pomocnik klubu Arsenal Londyn, Cesc Fabregas potwierdził jego słowa zdradzając, że Jej Wysokość wyznała mu, że jest fanką drużyny podczas wizyty zawodników w Pałacu Buckingham w 2007 roku.

Jest mężatką od ponad 70 lat
W 2017 r. królowa Elżbieta i książę Filip po 70 latach wspólnego życia obchodzili platynową rocznicę ślubu. Pobrali się w londyńskim Opactwie Westminsterskim 20 listopada 1946 roku.