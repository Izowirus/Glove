Na Polach Grunwaldzkich w sobotę nie było niespodzianki; w inscenizacji bitwy z 1410 roku wojska polsko-litewskie wraz ze sprzymierzonymi - tak jak przed wiekami - triumfowały nad Zakonem Krzyżackim.
      
            Walkom rycerzy przyglądało się kilkadziesiąt tysięcy widzów.

Na Polach Grunwaldzkich odbyła się w sobotę inscenizacja bitwy z 15 lipca 1410 roku. Rekonstruktorzy z Polski i zagranicy odtworzyli historyczne wydarzenie sprzed 606 lat, gdy wojska polsko-litewskie wspierane przez oddziały tatarskie, ruskie i czeskie pokonały armię Zakonu Krzyżackiego.

Widowisko, w którym wzięło udział ok. 1,3 tys. rekonstruktorów w historycznych strojach, było - jak co roku - starannie wyreżyserowane. Członkowie bractw rycerskich odtwarzali pieszych i konnych rycerzy, łuczników i artylerzystów obu walczących stron.

Inscenizacja zgromadziła na polach pod Stębarkiem kilkadziesiąt tysięcy widzów. Po bitwie publiczność dziękowała oklaskami schodzącym z pola rycerzom.

"Było mnóstwo widzów, spodziewaliśmy się nieco mniejszej frekwencji, więc jesteśmy bardzo mile zaskoczeni" - powiedział PAP jeden z rekonstruktorów Bartosz Wysoczański z Chorągwi Księcia Siemowita Mazowieckiego.

Walczący byli też zadowoleni, że podczas samej bitwy było pogodnie, choć wcześniej padał deszcz. Obiecywali, że kolejna inscenizacja wypadnie jeszcze lepiej.

Co roku w scenariuszu nie brakuje powszechnie znanych z historycznych źródeł motywów. Rekonstruktorzy spod polskich chorągwi przed bitwą śpiewają Bogurodzicę, odtwarzana jest scena podarowania dwóch nagich mieczy przez krzyżackie poselstwo.