Warszawa, 08.09.2016. Jugosłowiański muzyk i wokalista Goran Bregovic (L) i polska wokalistka Kayah (P) podczas wspólnego występu z grupą Wedding and Funeral Band, 8 bm. w Warszawie. Jest to pierwszy wspólny występ Kayah i Bregovica od 17 lat. W 1999 r. ich wspólny album "Kayah i Bregovic" sprzedał się w Polsce w niemal milionowym nakładzie. (mgo) PAP/Jacek Turczyk
                                        

            Przeżyjmy to jeszcze raz... Kayah i Goran Bregović ponownie wystąpią razem. Po sukcesie ubiegłorocznej trasy kultowy duet ponownie stanie razem na scenie, tym razem w Warszawie. Koncert odbędzie się w piątek na Torwarze.
      
            Jeden z najważniejszych duetów w historii polskiej muzyki ponownie wystąpi na jednej scenie i zaprezentuje repertuar z kultowej, wydanej prawie dwie dekady temu płyty, na której znalazły się takie hity, jak „Śpij kochany, śpij”, „Prawy do lewego” czy „Nie ma, nie ma ciebie”. Jedyny wspólny koncert Kayah i Bregovića odbędzie się 5 października 2018 roku na warszawskim Torwarze.

Album „Kayah i Bregović” odgrywa wyjątkową rolę w historii polskiej muzyki rozrywkowej. Wydany w 1999 roku krążek został sprzedany w ponad milionowym nakładzie, otrzymując jednocześnie status "diamentowej płyty" oraz wiele nagród muzycznych – m.in. 3 Fryderyki i 4 Super Jedynki.

Mimo upływu lat, utwory z tego albumu nadal podbijają serca kolejnych pokoleń, o czym świadczy odbyta niedawno fantastyczna trasa koncertowa, w ramach której Kayah i Goran Bregović zagrali razem 8 koncertów w 7 polskich miastach. Ich występy zobaczyło łącznie ponad 22 tys. osób, które wspólnie zaśpiewały ponadczasowe przeboje.

Tak wielki entuzjazm wśród fanów nie przeszedł bez echa: Kayah i Goran postanowili, że należy się im powtórka emocji.