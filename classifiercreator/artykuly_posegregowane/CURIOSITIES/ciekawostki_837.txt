Płock, 17.05.2017. Niespełna dwutygodniowy osiołek somalijski ze swoją mamą na wybiegu w płockim ZOO, 17 bm. Osioł somalijski to gatunek krytycznie zagrożony wyginięciem. Płockie ZOO rozpoczęło hodowlę osłów somalijskich w 1999 r. Jest drugim obok Ogrodu Zoologicznego w Warszawie ośrodkiem w Polsce, gdzie rodzą się te sympatyczne zwierzęta. (cat)
PAP/Marcin Bednarski PAP © 2017 / Marcin Bednarski
                                        

            W Miejskim Ogrodzie Zoologicznym w Płocku (Mazowieckie) urodził się osiołek somalijski. To trzeci tam przychówek tego gatunku, który w warunkach naturalnych należy do jednego z najbardziej zagrożonych wyginięciem.
      
            W Polsce osły somalijskie hodowane są w ogrodach zoologicznych w Płocku od 1999 r. i w Warszawie. W naturze występują jedynie na Półwyspie Somalijskim, pustyni Danakil w Etiopii oraz w Erytrei. Ich liczebność na wolności szacowana jest na kilkaset osobników.

W płockim zoo, które wspiera program ochrony osłów somalijskich w środowisku naturalnym i jednocześnie uczestniczy w programie ich hodowli w ramach European Endangered Species Programme, stado tych zwierząt liczy obecnie pięć osobników - są to trzy samice, samiec i urodzone ostatnio źrebię.

„Synek 9-letniej Isidory oraz 7-letniego samca o imieniu Moya jest trzecim przychówkiem tego gatunku urodzonym w naszym ogrodzie. To ważne wydarzenie, gdyż ten afrykański podgatunek dzikiego osła jest krytycznie zagrożony wyginięciem” – podkreśliła Magdalena Kowalkowska z płockiego zoo.

„Młody osiołek somalijski czuje się świetnie. Zdrowo się rozwija i ma niespożyte ilości energii. Pod czujnym okiem matki i opiekunów z właściwą dla swojego wieku ciekawością poznaje świat” - dodała.

Źrebię można zobaczyć już na wybiegu.

Osioł somalijski (Equus asinus somaliensis) o charakterystycznym jasnopopielatym ubarwieniu sierści z czarnymi pręgami na kończynach, osiąga do ok. 150 cm wysokości w kłębie oraz wagę ok. 270 kg. Żyje w stadach, liczących do kilkunastu osobników. Niezwykle wytrzymały na brak wody, żywi się roślinnością pustynną, głównie trawą.

Dla zwierząt tych na wolności zagrożenie stanowią przede wszystkim człowiek, konflikty zbrojne prowadzone w rejonach, w których żyją one w naturze, a także zmiany klimatu.