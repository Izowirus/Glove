Około 200 najszybszych i najdroższych samochodów świata oglądać będzie można od czwartku na terenie Toru Poznań podczas 12 edycji imprezy motoryzacyjnej Gran Turismo Polonia. Według organizatorów, to jeden z największych zlotów takich aut w Europie.
      
            Do soboty w Poznaniu oglądać będzie można unikatowe auta takich marek, jak Lamborghini, Ferrari, McLaren czy Porsche. Kierowcy biorący udział w imprezie będą uczestniczyli w jazdach szkoleniowych pod okiem instruktorów.

"Będą to szkolenia z dynamicznej: szybkiej i bezpiecznej jazdy. Tor Poznań należy do najbezpieczniejszych i najlepszych tego typu obiektów na świecie. Wśród 200 samochodów które przyjadą z całej Europy będzie ok. 50 aut Ferrari. W sobotę na naszej imprezie spodziewamy się premiery nowego auta Lamborghini" - powiedział główny organizator wydarzenia Peter Ternstrom.

Jak dodał, w tym roku do stolicy Wielkopolski przyjadą takie auta, jak McLaren 675 LT, Lamborghini Huracan LP 580-2, Ferrari 488, czy przedstawiany jako najdroższy SUV świata Bentley Bentayga.

Elementem wydarzenia są także targi Gran Turismo Expo w ramach których prezentowane będą m.in. luksusowe jachty, auta, alkohole czy zegarki. Impreza targowa również odbywać się będzie na terenie Toru Poznań.

"To są targi wysokiego poziomu życia; to nie muszą być najdroższe rzeczy na świecie, ale takie, które dają nam radość. Będą tam drogie samochody, ale też inne, poszukiwane przez tę samą grupę klientów, kosztowne rzeczy" - powiedział organizator Gran Turismo Expo Artur Rychliński.

Jak dodał wiele aut i przedmiotów prezentowanych w trakcie wydarzenia jest produkowanych w limitowanej, często bardzo ograniczonej liczbie egzemplarzy.

W trakcie imprezy zaplanowano też rodzinny piknik, prezentacje służb ratunkowych i wojska, wystawę oldtimerów i samochodów Ford Mustang.