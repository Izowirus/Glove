Przemyśl, 24.12.2010. Wypieki przygotowane na wigilijną kolację, 23 bm. w Przemyślu. (mae) PAP/Darek Delmanowicz Archiwum PAP © 2017 / Darek Delmanowicz
                                        

            Rocznie Polacy kupują ok. 145 mln kg ciastek za ok. 2,6 mld zł - wynika z raportu PwC. Oznacza to, że średnio zjadamy ok. 3,8 kg tych słodyczy, dla porównania w Wielkiej Brytanii to 13,6 kg, we Włoszech - 10,5 kg a we Francji - 7,6 kg.
      
            Jak wynika z raportu PwC "Rynek ciastek w Polsce", w 2015 roku Polak zjadł średnio około 3,8 kg ciastek. Kupując ciastka kierujemy się przede wszystkim smakiem (41 proc. badanych) i jakością (22 proc.), zdecydowanie mniej ceną oraz rodzajem produktu (po 17 proc.).

Autorzy raportu podkreślają, że w nadchodzących latach będzie się zmieniał model konsumpcji ciastek. Regularne ich spożywanie oraz zastępowanie nimi niektórych posiłków, np. śniadań (ciastka z błonnikiem, ziarnami zbóż) będzie coraz popularniejsze.

Według PwC Polacy traktują ciastka jak przekąskę, którą można się podzielić z rodziną, znajomymi lub gośćmi. "Dla 60 proc. konsumentów dom jest głównym miejscem spożywania ciastek, dlatego większe, rodzinne opakowania nadal będą odgrywać istotną rolę na rynku" - czytamy w komunikacie. Natomiast 20 proc. Polaków je ciastka w pracy.

Podkreślono, że kobiety jedzą więcej ciastek niż mężczyźni, stanowią bowiem 60 proc. konsumentów.

W raporcie wskazano, że ciastka markowe są największą kategorią na rynku (68 mln kg), drugie miejsce zajmują odnotowujące szybki wzrost marki własne (64,2 mln kg). Spadek odnotowują zaś ciastka sprzedawane luzem (ok. 13,2 mln kg).

Zdaniem autorów raportu marki własne będą prawdopodobnie rozwijać się szybko. Wzrost już jest napędzany przez m.in. rosnącą obecność produktów marek własnych w dyskontach.

Podkreślono, że rynek ciastek w Polsce jest stosunkowo rozdrobniony, mimo że udział mniejszych podmiotów maleje i można spodziewać się konsolidacji.

PwC jest globalną organizacją świadczącą usługi doradcze, działa w 157 krajach.