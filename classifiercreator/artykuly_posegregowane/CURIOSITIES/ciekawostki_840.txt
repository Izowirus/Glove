Kultowy album Piotra Fronczewskiego, wydany w 1984 roku pod pseudonimem Franek Kimono, powraca. Pomysłodawcą projektu był Andrzej Korzyński, który napisał również teksty większości utworów. Reedycja albumu ukaże się na rynku 19 maja.
      
            W 1983 roku wydany został pierwszy singiel zawierający utwory "King Bruce Lee Karate Mistrz" oraz "Dysk-Dżokej", które błyskawicznie podbiły ówczesne listy przebojów.

Po ogromnym sukcesie tych piosenek w 1984 roku został wydany album winylowy Franka Kimono zawierający 13 przebojowych utworów. Płyta, która od początku miała być żartem muzycznym oraz pastiszem muzyki disco, stała się wielkim przebojem.

Album otrzymał tytuł "Płyty roku '84" w kategorii muzyki rozrywkowej w plebiscycie zorganizowanym przez Program II Polskiego Radia.

Wersje "mówione" utworów wykonywane przez Franka Kimono spowodowały, że jest on uważany za prekursora rapu i pierwszego polskiego rapera.