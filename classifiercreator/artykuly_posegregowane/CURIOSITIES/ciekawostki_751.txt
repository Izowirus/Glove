"5 pór roku w kuchni. Smak na życie" - to tytuł książki z przepisami Mariusza Wachowicza, dziennikarza PAP, który w 2015 r. miał poważny wypadek. Po kilku miesiącach w śpiączce i operacji wszczepienia stymulatora pnia mózgu Mariusz wraca do zdrowia.
      
            Dochód ze sprzedaży książki przeznaczony zostanie na rehabilitację Mariusza. Książka ukaże się po wakacjach, premierę zaplanowano na 15 września.

Dziennikarz z zawodu, ogrodnik z wykształcenia, z zamiłowania kucharz i kulinarny bloger - tak najkrócej można scharakteryzować Mariusza. W PAP zajmował się zdrowiem, wcześniej pisał m.in. o mediach, a także sprawach warszawskich.



Przed wypadkiem prowadził blog kulinarny zatytułowany "W smak". Gotował i piekł od zawsze, fascynowały go nowe smaki, łamanie konwencji. Szczególnie lubił dania orientalne. Starał się gotować zgodnie z rytmem natury. Jego przepisy to odważne połączenia smaków i produktów, klasyczne potrawy z nutą modernizmu. Prowadząc blog, dbał o każdy detal; aby zdjęcia miały odpowiednią oprawę, polował na wyjątkowe sztućce, naczynia, serwetki.

Kilka miesięcy temu bliscy Mariusza wpadli na pomysł wydania jego przepisów w formie książki. Oprócz przepisów znalazły się w niej wspomnienia i anegdoty jego bliskich i kolegów z pracy. "5 pór roku w kuchni. Smak na życie" to książka kulinarna i jednocześnie historia niezwykłego człowieka, który żył dla pasji, a teraz z pasją walczy o życie.

Mariusz miał wypadek we wrześniu 2015 r. Wyszedł pojeździć na rowerze, po kilku godzinach został przy nim znaleziony nieprzytomny. Przeszedł operację, przez kilka tygodni był w śpiączce. Wciąż jest rehabilitowany, jego stan powoli się poprawia, nadal jednak nie porusza się samodzielnie i nie mówi.

W lipcu zeszłego roku, niespełna rok od wypadku, Mariusz przeszedł zabieg wszczepienia stymulatora pnia mózgu.