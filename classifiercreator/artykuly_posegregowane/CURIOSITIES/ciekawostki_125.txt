Na wyspie Capri zabronione będą automaty do gry. Rozporządzenie władz zatwierdziła rada gminna. To element walki z uzależnieniem od hazardu, który we Włoszech jest coraz poważniejszym problemem społecznym.
      
            Zgodnie z uchwalonymi przepisami wprowadzono całkowity zakaz instalowania wszelkich automatów do gry w odległości do 500 metrów od miejsc uznanych za „wrażliwe”, czyli szkół, kościołów, ośrodków sportowych, plaż, bankomatów, urzędów.

To zaś faktycznie oznacza bezwzględny zakaz umieszczania automatów do gry na całym obszarze masowo odwiedzanej przez turystów wyspy.

Wcześniej wprowadzono taki zakaz w drugiej tamtejszej gminie, Anacapri. Został on zatwierdzony przez mieszkańców w referendum.

Wszystkie urządzenia znajdujące się w strefie zakazu mają zostać wyłączone w ciągu 90 dni - zarządziły lokalne władze. Ogłosiły Capri "wyspą wolną od automatów do gry".