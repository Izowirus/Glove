Na pierwszy rzut oka wysportowane i opalone ciało. Ratownik może zaimponować nie tylko fizycznością, ale też bohaterską pracą. Jednak, jak przekonuje PAP Life Rafał Tymiński z WOPR, dziś mężczyzna wykonujący ten zawód nie jest już tak atrakcyjny...
      
            O tym, czy ratownicy rzeczywiście cieszą się większym zainteresowaniem wśród kobiet opowiedział PAP Life Rafał Tymiński, ratownik WOPR.

"Może parę, paręnaście lat temu jeszcze tak było, ale teraz na ratowników mało kto zwraca uwagę. Teraz - tak jak chociażby tu, w Sopocie, gdzie jest marina - jak masz swój jacht, to wtedy rzeczywiście dziewczyny zwracają na to uwagę. Natomiast ratownik na plaży nie jest już obiektem westchnień, jak by się to komuś mogło wydawać. Także nie powiedziałbym, że to, co robimy, w jakiś sposób ułatwia nam kontakty damsko-męskie" - mówi.

Ratownik przyznaje jednak, że są przypadki, kiedy dziewczyny wchodzą do wody machają i żartobliwie wzywają pomocy. "Powiedziałbym jednak, że to jest jakiś taki stereotyp i takie sytuacje naprawdę rzadko się zdarzają" - dodaje.

Bez wątpienia amerykański serial z końca lat osiemdziesiątych z Davidem Hasselhoffem i Pamelą Anderson w głównych rolach przyczynił się do tego, że zawód ratownika mógł być postrzegany jako atrakcyjny. Widok opalonych, wyrzeźbionych i półnagich ciał imponował dużej rzeszy widzów "Słonecznego patrolu".

Co ciekawe, to jak wygląda praca ratowników, nie tylko wodnych, bo i tych z OSP, i LPR, będzie można zobaczyć w programie "Służby ratownicze", którego premiera odbędzie się już w niedzielę na TVN Turbo.