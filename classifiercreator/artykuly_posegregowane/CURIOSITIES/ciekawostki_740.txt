Lublin, 19.08.2010. Wielka Parada Kuglarska zainaugurowała w Lublinie, 19 bm. Carnaval Sztuk-Mistrzów. 
Przez cztery dni artyści z całej Europy; muzycy, iluzjoniści, żonglerzy i ekwilibryści popisywać się będą swoimi nietypowymi umiejętnościami. (wroa)
PAP/Wojciech Pacewicz PAP © 2017 / Wojciech Pacewicz
                                        

            Ponad 100 różnych pokazów w wykonaniu artystów sztuki cyrkowej z całego świata – m.in. żonglerskich i akrobatycznych – składa się na program 40. Europejskiej Konwencji Żonglerskiej, która rozpoczęła się w sobotę w Lublinie.
      
            W konwencji uczestniczy ok. 3,5 tys. artystów sztuki cyrkowej z całego świata m.in. Niemiec, Wielkiej Brytanii, USA, Izraela, Tajwanu, Argentyny, Peru.

„Europejska Konwencja Żonglerska to spotkanie osób, które są zawodowcami, ale też hobbystami. Wielu z nich żongluje czy uprawia akrobatykę tylko dla przyjemności, a ich umiejętności techniczne nie ustępują osobom, które zajmują się tym zawodowo. Wszyscy będą dzielić się tutaj swoimi umiejętnościami i doświadczeniami” – powiedziała Joanna Reczek-Szwed, prezeska Fundacji Sztukmistrze, która organizuje konwencję.

W programie festiwalu są liczne pokazy żonglerskie i akrobatyczne, ale także pokazy latającego trapezu, pokazy ogniowe, pokazy na scenie otwartej, igrzyska i zawody oraz liczne warsztaty dla zaawansowanych, jak i początkujących.

W niedzielę uczestnicy Konwencji przejdą przez śródmieście Lublina w barwnej paradzie. Zakończy się ona na Placu Litewskim w centrum miasta spektaklem plenerowym, podczas którego wystąpi zespół żonglerów Gandini Juggling z dwoma pokazami „Gibbon” i „8 Songs”, podczas których zabrzmią m.in. piosenki Davida Bowiego i The Rolling Stones.

Pokazy cyrkowych umiejętności będzie można oglądać na ulicach Lublina. Na Placu Litewskim odbędzie się m.in. Fire Gala, podczas której artyści zaprezentują pokazy ogniowe. Na placu przez Targami Lublin zespół Omnivolant w spektaklu „Gravity is a Mistake” przeniesie widzów w świat latających trapezów.

W Parku Ludowym w pobliżu Targów Lublin powstało namiotowe miasteczko żonglerów. W halach Targów przez cały czas trwania festiwalu będą prowadzone treningi w żonglowaniu różnymi przedmiotami, treningi akrobatyczne. Jest strefa jazdy na monocyklach, strefa pokazów ogniowych, siatkówki żonglerskiej, chodzenia na szczudłach, ćwiczeń hula-hop i innych.

Najwyższej klasy artyści wezmą udział w trzech spektaklach galowych - 28, 29 i 30 lipca - w Sali Operowej lubelskiego Centrum Spotkania Kultur.

Europejska Konwencja Żonglerska (European Juggling Convention) to największe i najbardziej prestiżowe wydarzenie środowiska żonglerów, artystów nowego cyrku i artystów ulicy. Konwencje odbywają się corocznie od 1978 r. w różnych krajach i różnych miastach. Przyciągają artystów z całego świata. Lublin jest gospodarzem imprezy już po raz drugi, poprzednio Konwencja była tu w 2012 r.

Konwencja żonglerska zbiegnie się w Lublinie z festiwalem Carnaval Sztukmistrzów, prezentującym artystów cyrku, teatru i sztuki ulicy, który jest organizowany w tym mieście od 2010 r. W tym roku zaplanowano go na 27-30 lipca.