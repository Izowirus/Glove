Lublin, 17.07.2013. Napój alkoholowy o nazwie Cydr Lubelski będący pierwszym polskim cydrem produkowanym na skalę przemysłową. 

wp/obm PAP/Wojciech Pacewicz PAP © 2018 / Wojciech Pacewicz
                                        

            Kojarzy się nie tylko z procentami, ale też z kaloriami. Jednak nie każdy alkohol musi być zgubny dla naszej sylwetki. "Dzięki mniejszej zawartości alkoholu, cydry mają mniej kalorii niż np. wina gronowe" - mówi PAP Life dr Sylwia Bonin.
      
            Jedni nie wyobrażają sobie kolacji bez lampki wina, inni spotkania towarzyskiego bez kufla piwa. Orzeźwiającym trunkiem jest też produkowany na bazie jabłek albo gruszek cydr. Napoje alkoholowe, poza procentami, mogą zawierać także cukier, dlatego należy uważać na spożywane ilości. I tak np. 100 ml wytrawnego cydru zawiera około 35 kcal, natomiast 100 ml piwa to dawka 40 kcal, a na takiej "setce" zazwyczaj się nie kończy - chociażby piwo często podawane jest w kuflach o pojemności 0,5 l.

Co ciekawe, większość producentów alkoholu nie ma obowiązku podawania na etykiecie wartości energetycznej, jak to jest w przypadku żywności. I tak osoby dbające o linię mogą mieć zagwozdkę, jak połączyć przyjemne z pożytecznym. "Zarówno w Polsce, jak i w Parlamencie Europejskim trwają dyskusje na temat znakowania produktów alkoholowych" - powiedziała PAP dr Sylwia Bonin z Katedry Biotechnologii, Mikrobiologii i Oceny Żywności SGGW, która zajmuje się badaniami na temat kaloryczności wyrobów alkoholowych.
 
Choć nie na wszystkich etykietach wyrobów alkoholowych znajduje się informacja o liczbie kalorii, jak przekonuje ekspertka, łatwo można policzyć je samemu - najłatwiej jest w przypadku wódki. "Każdy 1 proc. alkoholu w napoju oznacza, że spożywamy kolejne 5,5 kalorii w 100 ml. Stąd +setka+ 40-procentowej wódki to 5,5 kalorii pomnożone przez 40, czyli 220 kcal" - wyjaśnia Bonin.

A jak wygląda kwestia kaloryczności innych napojów alkoholowych? Biorąc pod uwagę fakt, że często zawierają one jeszcze cukier, a więc dodatkowe źródło kalorii - sprawa jest bardziej skomplikowana. Dlatego ci, którzy dbają o linię, powinni sięgać po wyroby alkoholowe o mniejszej zawartości cukru, jak np. półwytrawne, lub w ogóle go nie zawierające, albo zawierające bardzo mało, czyli wytrawne. W przypadku tych ostatnich, jak zaleca dr Bonin, należy zwrócić uwagę na zawartość alkoholu. "Jeżeli kupimy produkt o wyższej zawartości alkoholu, to będzie on nieco bardziej kaloryczny niż ten o niższej zawartości" - zauważa.

Co ciekawe, najmniej kalorycznym wyrobem alkoholowym - zdaniem badaczki - jest cydr, w którym zawartość alkoholu z reguły wynosi 5 proc. "Dzięki mniejszej zawartości alkoholu, cydry mają mniej kalorii niż np. wina gronowe. Cydry pod względem kaloryczności mogą być porównywalne do piwa, ale pamiętajmy, że zwykle piwa spożywamy jednorazowo w większej ilości. Cydry konsumujemy najczęściej z kieliszków, więc objętość jest mniejsza" - mówi Bonin.

Warto zauważyć, że w porównaniu z popularnym wśród kobiet musującym winem gronowym prosecco, cydry wypadają również korzystniej. Bowiem, jak wyjaśnia Bonin, w tej samej ilości wina prosecco i wytrawnego cydru o zawartości alkoholu 4,4 proc. kalorii jest mniej w tym drugim trunku - właśnie ze względu na zawartość alkoholu w produkcie.