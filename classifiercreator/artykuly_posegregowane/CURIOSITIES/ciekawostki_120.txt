PAP/EPA/ALEX HOFFORD
                                        

            Kubuś Puchatek - ten głupi, stary miś - jest gwiazdą nowej wystawy w Muzeum Sztuk Pięknych w Bostonie - podała w środę agencja Associated Press. Ekspozycja "Kubuś Puchatek: Odkrywanie klasyki" czynna będzie do 6 stycznia 2019 r.
      
            Jak poinformowała agencja AP, wystawa pt. "Kubuś Puchatek: Odkrywanie klasyki" postara się dać odpowiedź na pytanie, co sprawiło, że "ukochany pluszowy miś, którego wymyślił pisarz A. A. Milne i ilustrator E. H. Shepard, stał się światowym fenomenem, podobnie jak jego pomocnicy i towarzysze - Krzyś, Prosiaczek, Tygrysek, Kłapouchy i Królik".

Oryginalne opowieści o Puchatku czytane są od prawie wieku. Jak przypomniała AP, "wciąż są ogromnie popularne i przetłumaczono je na 50 języków", a latem tego roku "wytwórnia Disneya wypuściła do kin film o przygodach przyjaciela Puchatka - Krzysia".

Kuratorka ekspozycji, która zostanie otwarta w sobotę, Meghan Melvin powiedziała AP, że "wiele osób nie zna początków tej kultowej opowieści".

Wystawę podzielono na pięć części tematycznych, w których ukazano, w jaki sposób brytyjski pisarz Alan Alexander Milne i angielski malarz-ilustrator Ernest Howard Shepard wymyślili postać Kubusia Puchatka i ożywili ją, "czyniąc Puchatka i jego miodową baryłeczkę globalną sensacją".

Jak podała AP, na ekspozycji pokazano prawie 200 oryginalnych rysunków, listów, fotografii i wczesnych wydań przygód Kubusia Puchatka wypożyczonych z londyńskiego Muzeum Wiktorii i Alberta oraz innych bibliotek i kolekcjonerów.

"Ilustracje pozwalają czytelnikom zawiesić rzeczywistość i wyruszyć w podróż" - powiedziała, cytowana przez AP, profesor ilustracji z Massachusetts College of Art and Design, Lisa Kennedy. "Ilustracje stanowią zaproszenie, które umożliwia nam wejście w świat tych postaci."

Ekspozycja "Kubuś Puchatek: Odkrywanie klasyki" będzie czynna w bostońskim muzeum do 6 stycznia 2019 r.