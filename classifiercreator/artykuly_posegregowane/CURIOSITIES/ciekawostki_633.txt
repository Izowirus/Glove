W stołecznej Hali Gwardii przy Placu Mirowskim w piątkowe południe powiało wielkim sportem. Podwoje otworzyło w niej bowiem Muzeum Boksu im. Feliksa Stamma. Inicjatorem powstania placówki była fundacja znakomitego trenera, której szefuje jego prawnuczka Paula Stamm.
      
            "Sztama dla Stamma - dobry projekt we właściwym miejscu. Boks zostaje w Hali Gwardii" - napisał w Księdze Pamiątkowej wiceprezydent Warszawy Michał Olszewski otwierając z Paulą Stamm muzeum.

Na ringu o olimpijskich wymiarach 7x7 metrów zaprezentowali się pod wodzą młodzieżowego mistrza świata IBF w wadze super piórkowej Krzysztofa "Skorpiona" Cieślaka, bokserzy Natalia Skibińska i Aleksy Kopeć.

"Historia boksu w tym kultowym nie tylko dla Warszawy obiekcie zatoczyła koło. Biegniemy w chwili otwarcia muzeum myślami do pamiętnego maja 1953 roku, gdy w Hali Gwardii reprezentanci Polski zdobyli w 10. mistrzostwach Europy dziewięć medali: pięć złotych, dwa srebrne i dwa brązowe odnosząc bezprecedensowy sukces w imprezie tej rangi. Przed paroma dniami rozstrzygnięty został konkurs na pomnik mojego pradziadka i jestem pewna, że spotkamy się w maju przyszłego roku na odsłonięciu przed halą pomnika" - powiedziała Paula Stamm.

Perełką zbiorów jest pas mistrza Europy 1953 wywalczony przez Józefa Krużę w wadze piórkowej. Uwagę zwiedzających przyciągały rękawice Stamma i wicemistrza olimpijskiego z Rzymu (1960) Zbigniewa Pietrzykowskiego, który przegrał wówczas z Amerykaninem Cassiusem Clayem, znanym później czempionem zawodowego ringu Muhammadem Alim.

W zbiorach znalazły się także złoty i srebrny medal wywalczony w Tokio (1964) i Meksyku (1968) przez Józefa Grudnia. Są także pamiątki po innym wielkim mistrzu, dwukrotnym triumfatorze turnieju olimpijskiego Jerzym Kuleju, szarfa mistrza Polski w wadze lekkiej z 1958 r. i pas mistrza Europy z Pragi (1957) - dorobek najlepszego zawodnika igrzysk w Rzymie Kazimierza Paździora.

Urodzony 14 grudnia 1901 w Kościanie Feliks Stamm był twórcą "polskiej szkoły boksu" opartej na wszechstronnej technice. Startował między linami ringu w latach 1923-1926, a później opiekował się adeptami szermierki na pięści w Warcie Poznań. W latach 1928-1936 sprawował funkcję asystenta trenera kadry narodowej, którą przejął rok później. Pod jego kierunkiem polscy bokserzy zapisali się złotymi zgłoskami w historii odnosząc sukcesy w igrzyskach olimpijskich i mistrzostwach Europy.

Biało-czerwonych przygotowywał w latach 1936-1968 do siedmiu kolejnych igrzysk olimpijskich.

W gronie jego licznych wychowanków byli m.in. Zygmunt Chychła, Leszek Drogosz, Józef Grudzień, Marian Kasprzyk, Jerzy Kulej, Kazimierz Paździor, Zbigniew Pietrzykowski i Jan Szczepański. Słynny trener zmarł w Warszawie 2 kwietnia 1976 roku.