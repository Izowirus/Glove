Walentynkowa kąpiel w zimnym Bałtyku zakończyła w niedzielę XIII Międzynarodowy Zlot Morsów w Mielnie FOT. PAP/Marcin Bielecki
                                        

            Około 1,9 tys. "morsów" wykąpało się w niedzielę w Bałtyku. Kąpiel była finałem XIII Międzynarodowego Zlotu Morsów w Mielnie. Temperatura morza wynosiła 4 stopnie Celsjusza, a temperatura powietrza - 2 stopnie.
      
            Na tegoroczny zlot, który rozpoczął się w piątek, jak poinformowała PAP Life Maria Piskier, reprezentująca głównego organizatora imprezy, gminę Mielno, "morsy" przyjechały z całej Polski, a także z Niemiec.

Bardzo liczna grupa przyjechała z Krakowa, swoje spore reprezentacje miały kluby z dużych miast, takich jak Wrocław czy Łódź. Ale ważne jest, że odwiedzają nas "morsy" z mniejszych miejscowości, mamy uczestników m.in. z Ełku, Wągrowca, Inowrocławia. To przekrój od Tatr do Bałtyku – dodała Piskier.

"Morsowanie to taki sport, który może być uprawiany bez względu na wiek. W tym roku najmłodszy uczestnik kąpieli to półroczna dziewczynka, która była już na zlocie w ubiegłym roku, ale wtedy kąpała się razem z mamą w jej brzuszku" – powiedziała rozmówczyni PAP.

Najstarszym uczestnikiem zlotu był ponad 80-letni wielbiciel lodowatych kąpieli. W Mielnie zimą kąpią się nieraz cale pokolenia – dziadkowie, ich dzieci i wnuki.

W ubiegłym roku w Mielnie bity był rekord Guinnessa. W tym roku do wody weszło ok. 1,9 tys. osób - czyli więcej niż wtedy.

Międzynarodowy Zlot Morsów w Mielnie odbywa się od 2004 r. Pomysł organizacji imprezy wziął się od cotygodniowych zimowych kąpieli w Bałtyku 20 "morsów" z Koszalina i Bobolic.

Zlotowi towarzyszyły imprezy rekreacyjne i sportowe, w tym bal. Na zlocie "morsy" korzystają nie tylko z kąpieli w Bałtyku, ale także w baliach ustawionych przy promenadzie.

Nad bezpieczeństwem "morsów" w sumie czuwało kilkadziesiąt osób, w tym ratownicy.

"Morsy" twierdzą, że dzięki zimnym kąpielom są zdrowsze i lepiej się czują.