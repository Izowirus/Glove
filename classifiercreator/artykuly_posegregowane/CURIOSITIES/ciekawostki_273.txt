Revelers stand on Haad Rin Beach watching the sun rise after a hard night of partying during the monthly Full Moon Party on Koh Phangan island in southern Thailand, 25 July 2013. Archiwum fot. PAP/EPA/GEORGE HENTON
                                        

            Plaża dozwolona tylko od lat 16 do 29 otwarta będzie w miejscowości Bellarna-Igea Marina nad Adriatykiem. Tzw. studencka plaża zaprasza tych, którzy chcą spędzać czas nad morzem w sposób, jaki nie zawsze wszystkim odpowiada: głośno i na zabawie.
      
            Na pierwszej takiej plaży we Włoszech, zorganizowanej w regionie Emilia-Romania, zapewniona będzie swoboda i rozrywka, a młodzież nie będzie musiała czuć się skrępowana. Nikt tam nie będzie strofował za to, że hałas, muzyka, zabawa i zawody sportowe przeszkadzają innym. Dozwolona będzie tam m.in. gra w piłkę, której zabrania się w wielu innych miejscach nad morzem w trosce o spokój plażowiczów.

Zaproszenie skierowane jest do uczniów szkół średnich i studentów, także zagranicznych, przebywających we Włoszech w ramach europejskiego programu Erasmus. Plaża, otwarta od 7 czerwca do końca września, będzie, jak zapowiedziano, ośrodkiem rozrywki i sportów oraz miejscem koncertów. Będzie tam także bar.

Pomysłodawcy, jak informuje boloński dziennik "Il Resto del Carlino", zapewniają, że wszystkie atrakcje odpowiadać będą oczekiwaniom młodych ludzi.

Na powitanie każdy otrzyma zabawny "anty-dzienniczek", by zapomnieć o szkole, komplet krzyżówek i quizów do rozwiązania oraz mały dzwonek-zabawkę.

Usługi na plaży dostępne będą za okazaniem abonamentu, na którym kredyt będzie rósł wraz z kolejnymi wizytami.