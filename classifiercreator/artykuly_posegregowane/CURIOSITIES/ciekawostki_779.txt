Gdańsk, 28.06.2017. Największy statek kontenerowy na świecie OOCL Hong Kong wpływa do gdańskiego terminala kontenerowego DCT, 28 bm. Kontenerowiec o pojemności 21 413 TEU (20 tys. kontenerów) ma blisko 400 metrów długości i 60 metrów szerokości. Statek przypłynął do Gdańska z Szanghaju. (aw/zuz) PAP/Adam Warżawa PAP © 2017 / Adam Warżawa
                                        

            21 tys. 413 kontenerów 20-stopowych może zabrać na pokład największy obecnie statek kontenerowy na świecie OOCL Hong Kong, który w środę zacumował w terminalu DCT w Gdańsku. Jednostka o długości prawie 400 jest w dziewiczym rejsie.
      
            „Terminal kontenerowy DCT jest jedynym terminalem nad Bałtykiem mogącym obsługiwać tak duże jednostki kontenerowe” - powiedział podczas uroczystości z okazji zawinięcia do portu w Gdańsku największego obecnie statku kontenerowego na świecie prezes zarządu DCT Gdańsk Cameron Thorpe. Zwrócił uwagę, że „wielkość statku wskazuje na rozmiar i skalę światowej wymiany handlowej oraz jak ważne jest dla każdego kraju, aby w tym handlu uczestniczyć”.

Zaznaczył, że dzięki połączeniom kolejowym z oferty linii oceanicznych zawijających do Gdańska może korzystać coraz więcej konsumentów i przedsiębiorców poza Polską. „Część Europy, która w coraz większym stopniu obsługiwana jest przez DCT Gdańsk, charakteryzuje się największą dynamiką wzrostu gospodarczego na całym kontynencie” - dodał. „DCT jest bramą do krajów Europy Środkowo-Wschodniej” - podkreślił.

Dyrektor zarządzający na Polskę armatora OOCL Alina Mach powiedziała, że OOCL Hong Kong będzie regularnie pływał na trasie Azja-Europa w ramach serwisu LL1 i zawijał także do Gdańska. Armator OOCL jest częścią Ocean Alliance, skupiającego też linie żeglugowe APL, CMA-CGM, COSCO, Evergreen i współpracującego z DCT Gdańsk.

Podała, że serwis LL1 jest obsługiwany przez 11 statków, z których sześć należy do OOCL. „To, że będą to największe jednostki i będą one przypisane do tego serwisu świadczy o zaangażowaniu firmy w rynek polski” - zaznaczyła. Statki serwisu będą zawijać do Gdańska co tydzień, w każdy wtorek i wypływać w czwartek. Na trasie do Polski kontenerowce zawijają m.in. do portów: Shanghai, Ningbo, Xiamen, Yantian i Singapore.

„Może przewozić wszystko, co mamy w supermarketach, zaczynając od zabawek, przez ubrania, żywność” - wyjaśniła.

Poinformowała, że armator „analizuje już możliwość przesunięcia ładunków i przeładunków z portów w Hamburgu i Rotterdamie do Gdańska”. „Obecnie do Gdańska przywozimy ładunki, które po przeładowaniu innymi serwisami są transportowane do portów Kotka w Finlandii i Sankt Petersburg w Rosji” - dodała.

Powiedziała, że „aby zapewnić optymalne połączenia z łańcuchem dostaw serwis dodatkowo rozszerzył swoją ofertę o transport lądowy na terenie całej Polski, zgodnie z potrzebami klientów, eksporterów i importerów”. Oceniła, że „Gdańsk, Polska jest coraz bardziej atrakcyjnym rynkiem dla dużych armatorów".

DCT Gdańsk jest największym polskim głębokowodnym terminalem kontenerowym. W 2016 roku przeładował prawie 1,3 mln TEU. Obecnie spółka zatrudnia ponad 800 osób. Pod koniec ubiegłego roku terminal DCT Gdańsk uruchomił nabrzeże T2, podwajając tym samym swoje możliwości przeładunkowe do 3 mln TEU. 