Gdańsk, 25.07.2015. Na ulicach Gdańska rozpoczął się 755. Jarmark św. Dominika, 25 bm. Na gdańskiej starówce stanęło ponad tysiąc stoisk z wyrobami rzemieślniczymi, artystycznymi, kolekcjonerskimi i gastronomicznymi. Sięgająca średniowiecza, najstarsza impreza handlowo-kulturalna w Polsce i zarazem jedna z największych w Europie, potrwa do 16 sierpnia br. (aw/zuz) PAP/Adam Warżawa Archiwum PAP © 2017 / Adam Warżawa
                                        

            Tysiąc kramów stanie na tegorocznym 757. Jarmarku św. Dominika w Gdańsku. Wystawcy przyjadą z 14 krajów. Podczas trzytygodniowej imprezy, która rozpocznie się 29 lipca, zaplanowano też bogaty program artystyczny, w tym 30 koncertów.
      
            "Jarmark św. Dominika to wielka tradycja, ale też i marka Gdańska" - podkreślił na poniedziałkowej konferencji prasowej nt. programu tegorocznej imprezy, zastępca prezydenta Gdańska ds. polityki komunalnej, Piotr Grzelak.

Dodał, że po raz pierwszy w historii jarmarkowy handel przekroczy brzeg Motławy i kramy pojawią się na ulicy Stągiewnej.

Podczas konferencji prasowej przypomniano, że gdański jarmark jest największą plenerową imprezą handlowo-kulturalną w Polsce i jedną z największych w Europie.

Jarmark odbędzie się tradycyjnie na 19 ulicach historycznego centrum Gdańska na powierzchni 41 tys. m kw. Do Gdańska, oprócz krajowych sprzedawców, przyjadą wystawcy z 13 krajów: Białorusi, Estonii, Francji, Hiszpanii, Indii, Irlandii, Litwy, Niemiec, Ukrainy, Węgier, Wielkiej Brytanii i Włoch.

Prawie 80 proc. kramów będzie miało charakter rzemieślniczy, kolekcjonerski i artystyczny; resztę stanowić będą głównie punkty sprzedające przysmaki regionalne oraz towary z innych branż.

Jarmark św. Dominika to również wiele imprez kulturalnych. W programie tegorocznej imprezy jest 30 koncertów, m.in. takich zespołów i wykonawców jak: Sound’n’Grace i Ania Dąbrowska (wieczorny koncert otwarcia imprezy), Maja Kleszcz&incarNations, L.U.C&Rebel Babel Ensemble, Vavamuffin, Julia Pietrucha oraz Raz Dwa Trzy (koncert zamknięcia imprezy, 20 sierpnia).

Dla miłośników muzyki klasycznej przygotowano m.in. sześć wydarzeń z cyklu "Koncerty pod gwiazdami" na Placu Kobzdeja, a także koncert na Targu Węglowym Królewskiej Orkiestry Salonowej, która wykona przeboje muzyki operowej, operetkowej i hity orkiestrowe.

Inne atrakcyjne imprezy podczas tegorocznego Jarmarku św. Dominika to m.in. XXII Święto Chleba, Dominik Design (prezentacja oryginalnego, unikatowego polskiego wzornictwa), Dzień Ormiański, Bajkowisko dla dzieci, Kuj żelazo póki gorące! (pokazy kucia tradycyjnego) oraz 23. Bieg św. Dominika.

Podobnie jak w ubiegłym roku będzie można skorzystać z bezpłatnej, oficjalnej aplikacji Jarmarku. Pobrana na smartfony w AppStore lub w Google Play na hasło "Jarmark św. Dominika" aplikacja ma ułatwić np. jak najszybsze znalezienie poszukiwanego wystawcy i dotarcie do celu czy znalezienie interesujących części programu. Nowością w tej aplikacji będą trzy polecane ścieżki zwiedzania Gdańska i jarmarku, w tym morska (jej autorem jest żeglarz, mistrz olimpijski Mateusz Kusznierewicz) oraz historyczna (opracowana przez znanego podróżnika, zdobywcę dwóch biegunów, Marka Kamińskiego).

Tradycja Jarmarku św. Dominika sięga 1260 r., kiedy to papież Aleksander IV zezwolił gdańskim dominikanom na udzielanie studniowych odpustów w dniu święta ich założyciela. Tej religijnej ceremonii towarzyszył jarmark.

W jednym z najstarszych zachowanych opisów jarmarku z XVI wieku, nuncjusz papieski Giulio Ruggieri pisał tak: "W miesiącu sierpniu odbywa się tu wielki Jarmark od św. Dominika czternaście dni i dłużej trwający, na który zbierają się Niemcy, Francuzi, Flamandy, Anglicy, Hiszpanie, Portugalczycy, i wtedy zawija do portu 400 okrętów naładowanych winem francuskim i hiszpańskim, jedwabiem, oliwą, cytrynami, konfiturami i innymi płodami hiszpańskimi, korzeniami portugalskimi, cyną i suknem angielskim".

Odbywający się przez wieki w Gdańsku Jarmark św. Dominika miał przerwę po II wojnie światowej. Impreza została reaktywowana w 1972 roku.