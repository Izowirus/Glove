epa05162801 A Pomeranian named Tyche waits to compete during the first day of the 140th annual Westminster Kennel Club Dog Show in New York, New York, USA, 15 February 2016. More than 3,000 dogs from all over the country participate in the annual competition. EPA/JUSTIN LANE 

                                        

            Podczas weekendu w Zielonej Górze odbędzie się kolejna edycja Międzynarodowej Wystawy Psów Rasowych. Organizatorzy spodziewają się 2836 psów reprezentujących 231 ras.
      
            „Po zamknięciu zgłoszeń możemy powiedzieć, że kolejny raz bijemy rekord jeśli chodzi o udział wystawców (ok. 2,1 tys.) i czworonogów. Przyjadą do nas wystawcy z kilkunastu krajów. Będzie wiele rzadkich ras” - poinformował PAP przewodniczący zielonogórskiego Oddziału Związku Kynologicznego Stanisław Pasek.

W ciągu dwóch dni psy we wszystkich grupach FCI będą oceniane na 19 ringach w ośmiu klasach - od młodszych szczeniąt do weteranów, czyli psów ośmioletnich i starszych. Oceną pretendentów do trofeów w poszczególnych grupach zajmie się międzynarodowe jury, w którym zasiądą sędziowie z Rosji, Serbii, Słowenii, Czech, Bułgarii i Polski.

Zwieńczeniem rywalizacji czworonogów będą prezentacje na ringu głównym, gdzie już bez znaczenia na przynależność rasową czy wiek zostanie wybrany najpiękniejszy pies tegorocznej edycji wystawy, któremu zostanie przyznany tytuł: Best In Show. Przed rokiem zdobył go szpic miniaturowy pomeranian.

Wystawa odbędzie się w sobotę i niedzielę na terenie Wojewódzkiego Ośrodka Sportu i Rekreacji w hali tenisowej, hali sportowej, krytej ujeżdżalni koni, plenerowej strzelnicy zadaszonej oraz namiocie. W oba dni będzie czynna dla zwiedzających od godz. 10 do 16.

Weekendową wystawę międzynarodową poprzedzi w piątek Krajowa Wystawa grupy 9 FCI, czyli psów ozdobnych i do towarzystwa. Jej areną będzie hala sportowa WOSiR-u, start o godz. 14, zakończenie o 180. Do tej wystawy zgłoszono 267 psów ok. 30 ras.