Archiwum PAP © 2017 / Jan Dzban
      
            
        

        
        Archiwum PAP © 2017 / Jan Dzban
      
            
        

        
        Archiwum PAP © 2017 / Jan Dzban
      
            
        

        
        Archiwum PAP © 2017 / Jan Dzban
      
            
        

        
        Archiwum PAP © 2017 / Jan Dzban
      
            
        

        
        Archiwum PAP © 2017 / Jan Dzban
      
          
  


  
            Bursztynowe upominki otrzymają we wtorek książę Cambridge William i księżna Kate z rąk prezydenta miasta Pawła Adamowicza podczas wizyty w Gdańsku. Spinki mankietowe oraz naszyjnik zostaną wręczone podczas uroczystości powitalnej w Dworze Artusa.
      
            Wykonane ręcznie spinki mankietowe "Elipse" dla księcia oraz kolia dla księżnej pochodzą z polskiej firmy jubilerskiej S&A Jewellery Design.

"Spinki mankietowe zostały zaprojektowane przez profesora Sławomira Fijałkowskiego. Wykonane zostały ze srebra próby 925, pokrytego szlachetną powłoką rodową oraz wiśniowego bursztynu bałtyckiego. Naszyjnik zaś składa się z elementów złotych próby 585/14 K, naturalnego bursztynu bałtyckiego w kolorze mlecznym w kształcie kuli oraz łańcucha pokrytego unikalną czarną powłoką" - poinformowała w poniedziałek Aleksandra Majewska z agencji public relations, obsługującej spółkę S&A.

We wtorek, drugim dniu swojej pobytu w Polsce książę i księżna Cambridge odwiedzą woj. pomorskie. Najpierw brytyjscy goście zobaczą b. niemiecki obóz koncentracyjny Stutthof na Żuławach Wiślanych, gdzie spotkają się też z pięcioma b. więźniami obozu, w tym dwoma Anglikami.

 Druga część wizyty odbędzie się w Gdańsku. Książę William i księżna Kate zostaną powitani w Dworze Artusa przez prezydenta miasta Pawła Adamowicza. Planowany jest także spacer pary książęcej przed Dworem Artusa i wokół Fontanny Neptuna. Stąd goście udadzą się do Gdańskiego Teatru Szekspirowskiego, nad którego budową patronat na początku lat 90. objął ojciec Williama, książę Walii Karol. W trakcie wizyty zaplanowano widowisko artystyczne, którego istotną częścią będzie, jeśli dopisze pogoda, otwarcie dachu teatru. W teatrze odbędzie się też spotkanie William i Kate z zaproszonymi przez ambasadę Wielkiej Brytanii kilkudziesięcioma przedstawicielami świata sztuki, kultury oraz mediów.

Wizytę pary książęcej zakończy zwiedzanie Europejskiego Centrum Solidarności, gdzie znajduje się wystawa prezentująca historię Solidarności i ruchów opozycyjnych, które doprowadziły do przemian demokratycznych w Europie Środkowo-Wschodniej. W trakcie zwiedzania do księcia i księżnej Cambridge ma dołączyć b. prezydent Lech Wałęsa. Razem mają obejrzeć część ekspozycji, a następnie przejść przez historyczną Bramę Stoczni i złożyć wieniec pod Pomnikiem Poległych Stoczniowców.