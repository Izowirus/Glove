W środę halę główną Dworca Centralnego w Warszawie wypełnił dźwięk kolęd śpiewanych przez Zespół Pieśni i Tańca „Mazowsze”, który pojawił się w stuosobowym składzie, w kostiumach i z kapelą.
      
            Koncertowi towarzyszyły też fragmenty spektaklu jasełkowego „Betlejem Polskie”.

Widowisko rozpoczęło się na dworcu Warszawa Zachodnia, skąd odjechał specjalny pociąg do Warszawy Centralnej. Wsiadł do niego zespół „Mazowsze” w stuosobowym składzie. Gdy pociąg dotarł do celu, zespół przeszedł w radosnym, bożonarodzeniowym orszaku od peronów do hali głównej dworca, przy dźwięku pastorałek.

Tam odbył się 20-minutowy koncert, składający się z kolęd oraz fragmentów spektaklu „Betlejem Polskie”. W widowisku brały udział również dzieci, które na co dzień występują w spektaklu „Betlejem Polskie”.

W hali głównej Dworca Centralnego zapanowała bożonarodzeniowa atmosfera także z innego powodu. W środę rozbłysła stojąca tam kilkumetrowa choinka.

„Okres końca roku to czas, kiedy warto się na chwilę zatrzymać i warto również zrobić przerwę w podróży, otoczyć się pięknymi emocjami. Dlatego kolędujemy wspólnie z +Mazowszem+, jednocześnie składając życzenia i dziękując naszym podróżnym z okazji świąt Bożego Narodzenia” – powiedział PAP Life członek zarządu PKP Intercity, Artur Resmer.

„Widzę, że pasażerowie chętnie się zatrzymali, robili sobie zdjęcie, widziałem uśmiechy na ich twarzach” – podzielił się wrażeniami Resmer.

Dyrektor i dyrygent „Mazowsza”, Jacek Boniecki, podkreślił, że ten koncert przypada w wyjątkom dla zespołu czasie, jakim są obchody 70-lecia istnienia „Mazowsza”.