Gdańsk, 09.12.2015. Podróżnik Marcin Gienieczko (n/z) przy swoim canoe, podczas przekazania łódki Narodowemu Muzeum Morskiemu w Gdańsku, 9 bm. Dwuosobowa kanadyjka o długości 4,95 metra i wadze 40 kg jest wykonana z royalexu - kompozytowego materiału, wytrzymałego na urazy i odgniecenia. W tym roku podróżnik przepłynął samotnie w canoe Amazonkę, w ramach Solo Amazon Expedition. Wyczyn podróżnika ma wkrótce trafić do "Księgi rekordów Guinnessa". Swoją podróż i wyczyn Gienieczko dedykował dzieciom z Pomorskiego Hospicjum dla Dzieci. (aw/mgut) PAP/Adam Warżawa PAP © 2016 / Adam Warżawa
                                        

            Podróżnik Marcin Gienieczko zamierza przemierzyć pieszo ponad 5 tys. km przez Mongolię, Grenlandię, góry Mackenzie w Kanadzie oraz Antarktydę; planuje zdobyć biegun południowy w 100. rocznicę zdobycia niepodległości Polski w 2018 roku.
      
            Realizację swego globalnego projektu podróżnik i sportowiec Marcin Gienieczko rozpoczął w sobotę w Gdańsku. W pierwszy, morski etap wypłynął jachtem Krispol do Norwegii.

W rozmowie z PAP podróżnik podkreślił, że rozpoczęta podróż składa się z wielu etapów i ma potrwać ok. 2,5 roku. "Każdy etap to duża i ryzykowna wyprawa a wszystko ma na celu przygotowanie się do zdobycia bieguna południowego w 2018 roku" - tłumaczył. "Rozpoczynam od rejsu jachtem do Norwegii na spotkanie z najlepszymi, norweskimi polarnikami; tam odbieram też sanie, które przez trzy miesiące były budowane i z których będę korzystał podczas podróży na biegun południowy" - powiedział.

W kolejny etap - przejście 1,3 tys. km przez Mongolię - podróżnik wyruszy na początku lipca. Będzie szedł ze specjalnym, 100-kilogramowym wózkiem. "Aktualnie najtrudniejsze wydaje mi się przejście Mongolii, gdzie jest bardzo małe zaludnienie, są duże przestrzenie i trudności z wodą do picia" - dodał. Zaznaczył, że będzie szedł przez wszystkie strefy klimatyczne, "przez las, góry, bagna i pustynie". Podróż przez Mongolię ma trwać od 26 lipca do 1 października.

Następny etap to podwójny trawers Grenlandii. Przejście 1,2 tys. km ma trwać 52 dni. Zwrócił uwagę, że "dotychczas nie było podwójnego trawersu Grenlandii, czyli w tę i z powrotem, bo wszyscy idą w jedną stronę i kończą wyprawę".

W sierpniu 2017 roku, w ramach przygotowań do zdobycia bieguna południowego, podróżnik chce przejść 600 km z wózkiem i plecakiem przez góry Mackenzie w Kanadzie. Przejście w stylu sportowym ma trwać 21 dni. Powiedział, że do Kanady ma zamiar zabrać pięcioro 12-14-letnich wychowanków z domu dziecka w Gdańsku. "Chcę w ten sposób pokazać dzieciom, że sami też możemy realizować wielkie projekty" - dodał.

Zaznaczył, że wszystkie wymienione podróże odbywają się w ramach przygotowań do zdobycia bieguna południowego. "Na Antarktydzie nie mam możliwości popełnienia błędu. Jeżeli się popełni błąd, to jest to pewna śmierć, dlatego proces przygotowań jest tak bardzo duży" - podkreślił.

"Chcę dojść do bieguna południowego tą samą trasą, co Marek Kamiński i z powrotem wrócić pieszo inną trasą do wybrzeża; w jedną stronę na biegun idę solo, bez pomocy z zewnątrz" - wyjaśnił. Powiedział, że "na biegunie będzie czekać na niego kajt (specjalny latawiec) i w drugą stronę wróci, ciągnąc sanki na latawcu, żeby szybciej dojść do wybrzeża". Powiedział, że musi się spieszyć, bo projekt musi być zrealizowany w sto dni, ze względu na zmianę warunków pogodowych.

"Moim celem jest wyruszyć na Antarktydę i zdobyć biegun południowy w obie strony z wyspy Berknera i powrócić do wybrzeża co jeszcze nikomu się nie udało zrealizować taką trasę" - dodał.

"Expedition solo Antarctica 2018" ma się rozpocząć w październiku 2018 roku. Jak podaje podróżnik, biegun południowy ma być zaatakowany w stylu pioniersko-sportowym. Według podanych informacji, Gienieczko ma przejść samotnie przez Antarktydę 2,5 tys. km pieszo, bez pomocy z zewnątrz. Biegun ma być zdobyty z wyspy Berknera a powrót podróżnik planuje do wybrzeża Herkules Inlet.

Na swojej stronie podróżnik podał, że koszt przedsięwzięcia to 600 tys. złotych. "Taniej się nie da. Samo uszycie żagli to koszt 18 tys. zł, koszt sań to 14 tys. zł" - tłumaczył.

Honorowy Patronat nad projektem "Wielki Trawers Antarktydy z jachtu wraz ze zdobyciem w sportowym stylu Bieguna Południowego" objął Polski Komitet Olimpijski.

Marcin Gienieczko ma na swoim koncie wiele ekstremalnych dokonań, m.in. przeszedł 600 km po zamarzniętej rzece Kołymie (przy temp. minus 50 stopni), pokonał pieszo i na wielbłądach Saharę Zachodnią (750 km w 18 dni), przejechał Australię rowerem, przepłynął pontonem największą rzekę Alaski Jukon (3,1 tys.km), a w canoe cały system rzeczny Mackenzie (4 tys. km) oraz syberyjską rzekę Lenę (ponad 4,3 tys. km).

Niedawno ustanowił World Records Guinnes, przepływając Amazonkę w canoe na dystansie 5573 km od Atalaya do Belem.