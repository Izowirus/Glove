"Dzieci, a szczególnie dziewczęta, muszą uczyć się pływać, nawet w konserwatywnych krajach" – apeluje najbardziej utytułowany olimpijczyk w historii, amerykański pływak Michael Phelps. Utonięcie jest jedną z głównych przyczyn śmierci dzieci na świecie.
      
            Zdobywca 28 medali olimpijskich, w tym 23 złotych, od lat zajmuje się promowaniem pływania i działalnością charytatywną poprzez założoną przez siebie fundację. Phelps szczególnie dużo uwagi poświęca dziewczętom oraz kobietom, które w wielu społecznościach nie mogą uczyć się pływać m.in. ze względu na zasady religijne zabraniające im odsłaniania ciała.

Jak pokazują badania organizacji humanitarnej Oxfam, kobiety stanowiły np. blisko 80 procent ofiar tsunami, które w 2004 roku nawiedziło konserwatywną prowincje Aceh w Indonezji.

„Każdy powinien mieć prawo do uprawiania sportu i nauki pływania” – mówił w piątek Phelps w rozmowie z fundacją Thomson Reuters. „Jest tyle wspaniałych rzeczy, których można dowiedzieć się dzięki sportowej rywalizacji” – dodał zawodnik, który zakończył karierę po igrzyskach w Rio de Janeiro w 2016 roku, gdzie zdobył pięć złotych i jeden srebrny medal.

Dane Światowej Organizacji Zdrowia wskazują, że utonięcie jest też jedną z trzech głównych przyczyn śmierci dzieci obu płci na całym świecie. W Chinach czy w Bangladeszu, wśród najmłodszych, to właśnie woda pochłania najwięcej ofiar.