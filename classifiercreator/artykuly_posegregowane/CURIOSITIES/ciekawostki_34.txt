Na ponad 47 mln zł oszacowali organizatorzy wartość wsparcia, jaką w ramach 18. edycji Szlachetnej Paczki otrzymało prawie 17 tys. rodzin. Finał akcji odbył się w sobotę i niedzielę.
      
            12,8 tys. wolontariuszy Szlachetnej Paczki dostarczyło prezenty do 16,7 tys. rodzin w całej Polsce. Prezenty przekazało prawie 600 tys. darczyńców. Pomoc materialną w postaci paczek dla jednej rodziny przygotowywały średnio 34 osoby. Średnia wartość materialna paczki wyniosła ponad 2,8 tys. zł. Łączną wartość tegorocznej pomocy materialnej organizatorzy oszacowali na ponad 47 mln zł.

"Szlachetna Paczka zdała egzamin dojrzałości" – powiedziała prezes stowarzyszenia Wiosna, organizującego akcję, Joanna Sadzik.

Jak zwróciła uwagę, że finał Szlachetnej Paczki jest dopiero początkiem i że w kolejnych miesiącach wolontariusze starają się wrócić do rodzin i pomóc im w pokonywaniu trudności.

"Pracujemy systemowo, rozwiązujemy problemy, które mogą być powodem trudnej sytuacji. Dlatego powstają dedykowane projekty jak Paczka Seniorów, gdzie wolontariusze pracują z samotnymi osobami 60+ i starają się zaktywizować je społecznie, aby wyszły do ludzi i odzyskały radość życia. W ramach Paczki Prawników pomagamy rodzinom, których trudna sytuacja jest powiązana z nierozwiązanym problemem prawnym" – wyjaśniła prezes, zaznaczając, że Szlachetna Paczka nie jest jednorazową akcją, a ma faktycznie przełożyć się na trwałą zmianę rodzin na lepsze.

Wolontariusze podkreślają, że w "weekend cudów" jest magicznie i płyną łzy wzruszenia. "Gdy dostarczyliśmy paczkę rodzinie z Tadżykistanu, kilkuletni chłopiec, żeby nam podziękować, stanął na baczność i zaśpiewał hymn Polski. I już nie było twardzieli - ani wśród darczyńców, ani wśród wolontariuszy. Wszystkim poleciały łzy" – relacjonuje jedną z historii wolontariusz Piotr.

Szlachetną Paczkę wspierają artyści, sportowcy, politycy. Na temat projektu wypowiedział się m.in. światowej sławy psycholog prof. Philip Zimbardo. W jego ocenie wyjątkowość Paczki polega na tym, że przywraca ona ludziom – czasem bardzo biednym i wykluczonym społecznie – poczucie przynależności. "Oni nie muszą błagać, wołać +potrzebuję!+, tylko dostają pomoc od tych, którym dawanie sprawia satysfakcję, a nawet przyjemność" – powiedział naukowiec, cytowany w materiałach prasowych.

W ub. r. pomoc w ramach Szlachetnej Paczki trafiła do ponad 20 tys. rodzin, jej wartość wyniosła prawie 54 mln zł. Szlachetna Paczka działa od 18 lat. W tym czasie pomoc otrzymało prawie 170 tys. rodzin, wartość pomocy przekroczyła ćwierć mld zł.