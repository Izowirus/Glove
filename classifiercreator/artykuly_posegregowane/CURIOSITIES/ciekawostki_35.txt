Kryspin Wolny, Renata i Edward Markowscy, Wiesław Barczewski oraz Jan Kirsz to zdobywcy pierwszych miejsc w 76. Konkursie Szopek Krakowskich. Wyniki jury ogłosiło w niedzielę w Pałacu Krzysztofory. Wystawę pokonkursową można oglądać do 24 lutego w Celestacie.
      
            Do konkursu zgłoszono 140 szopek: 45 w kategorii seniorów, 10 w kategorii szopek młodzieżowych, 70 dziecięcy i 15 rodzinnych. Prace krakowianie i turyści mogli zwyczajowo oglądać w pierwszy czwartek grudnia na krakowskim Rynku – po prezentacji w tamtym miejscu szopkarze przenieśli swoje dzieła do Celestatu, gdzie przez ostatnie dni jury obradowało i wyłoniło najpiękniejsze szopki.

Kryspin Wolny został zwycięzcą w kategorii szopki duże, Renata i Edward Markowscy – w kategorii szopki średnie, Wiesław Barczewski – w kategorii szopki małe, a Jan Kirsz jest autorem najpiękniejszej szopki miniaturowej.

Przewodniczący komisji konkursowej historyk Michał Niezabitowski ocenił, że poziom konkursu był „fantastyczny”, a szczególnie zachwycające były prace w kategorii szopki małe, których też zgłoszono do konkursu więcej niż szopek dużych i średnich. W szopkach małych dało się zauważyć ciekawe elementy, np. jajka carskie i biżuterię.

Niezabitowski podkreślił, że tegoroczny konkurs jest historyczny, ponieważ ponad tydzień temu szopkarstwo krakowskie trafiło na Listę reprezentatywną niematerialnego dziedzictwa kulturowego ludzkości UNESCO.

„Dla nas oczywistością było, że szopkarstwo krakowskie jest częścią światowego dziedzictwa. Certyfikat to potwierdził” – powiedział Niezabitowski.

Upominki przekazał laureatom król Bractwa Kurkowego Zbigniew Wolfram. W pracach, oprócz architektury Krakowa i postaci biblijnych, dało się zauważyć m.in. motywy nawiązujące do stulecia odzyskania przez Polskę niepodległości.

W szopce Jana Kirsza widać postaci Romana Dmowskiego, Wincentego Witosa, Józefa Piłsudskiego, ale i osoby związane z Krakowem, m.in. szopkologa Annę Szałapak, kompozytora Krzysztofa Pendereckiego. „Szopki zacząłem robić w 67 r. Coraz szybciej mi się pracuje – to efekt doświadczenia” – wyznał Kirsz.

Praca Kryspina Wolnego jest wysoka na prawie 2 m, a szeroka – na ok. 1 m. Jest w niej ok. 30 postaci – z Biblii, ale i bohaterów Polski. Centralne miejsce w szopce zajmuje marszałek Józef Piłsudski na kasztance. Można też dostrzec m.in. parę krakowskich tancerzy z flagą polską.

Kryspin Wolny pochodzi z Bielska-Białej, pierwszą nagrodę w Konkursie Szopek Krakowskich otrzymał po raz pierwszy. Pasję szopkarską odziedziczył po swoim ojcu. Zrobienie szopki zajmuje mu cały rok – 4,5-5 tys. godzin.

Ze względów logistycznych wyróżnieni najmłodsi laureaci konkursu – dzieci i młodzież – nagrody odbiorą za tydzień, 16 grudnia, również w Pałacu Krzysztofory.