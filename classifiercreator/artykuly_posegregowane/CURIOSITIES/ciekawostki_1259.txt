epa04698600 A view looking up past different coloured oil lamps at the rotunda and the Tomb of Christ (below) in the Church of the Holy Sepulchre in Jerusalem's Old City, 10 April 2015, as the ancient church is opened for Orthodox Christians to mark Good Friday, the day of Jesus Christ's crucifixion.  EPA/JIM HOLANDER 
Dostawca: PAP/EPA. Archiwum PAP/EPA © 2016 / JIM HOLANDER
                                        

            W Bazylice Grobu Świętego w Jerozolimie rozpoczęła się w niedzielę renowacja grobowca Chrystusa, który zostanie rozebrany i złożony ponownie. Kustodia Ziemi Świętej podała, że przez cały okres prac miejsce to będzie otwarte dla pielgrzymów.
      
            Wznoszący się pod kopułą świątyni marmurowy grobowiec - wybudowany na początku XIX wieku i wysoki na kilka metrów - został otoczony rusztowaniami i białymi panelami ochronnymi, zaś wejście do wnętrza zostało dodatkowo zabezpieczone.

Od kilkudziesięciu lat tę budowlę zabezpieczały przed runięciem dodatkowe metalowe elementy ochronne. Było to konieczne, by utrzymać w całości konstrukcję złożoną z wielu bloków marmuru, którym nie służą ani liczne płonące świecie, ani oddechy tłumów wiernych podwyższające wilgotność powietrza. Większość elementów marmurowych zostanie oczyszczonych, naprawionych i z powrotem umieszczonych w budowli. Część najbardziej uszkodzonych będzie zastąpiona nowymi.

Prace mają być sfinansowane przez trzy wyznania chrześcijańskie będące współwłaścicielami Bazyliki Grobu Świętego: Prawosławny Patriarchat Jerozolimy, Kościół rzymskokatolicki reprezentowany przez zakon franciszkanów oraz Apostolski Kościół Ormiański, a także z funduszy publicznych i prywatnych.

Grobowiec wznosi się w miejscu groty, w której - według chrześcijańskiej tradycji - złożono po ukrzyżowaniu ciało Chrystusa. Jest najnowszym elementem architektonicznym świątyni, której początki sięgają IV wieku.