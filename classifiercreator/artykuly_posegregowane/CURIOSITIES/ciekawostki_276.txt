Chyrzyno, 2008-04-07. Czapla siwa (Ardea cinerea) podrywa się do lotu w deszczu, w Parku Narodowym "Ujście Warty". (lm/soa) Archiwum fot. PAP/Lech Muszyński
                                        

            W maju w Parku Narodowym "Ujście Warty" w Lubuskiem zostały oddane do użytkowania dwa nowe obiekty turystyczne - 16-metrowa wieża widokowa i ścieżka spacerowa - poinformowała we wtorek Olga Betańska z Parku Narodowego "Ujście Warty".
      
            "Jest to doskonałe miejsce na przystanek podczas zwiedzania Parku. Wieża i towarzysząca jej mała infrastruktura nawiązują stylem do budowli szachulcowych - tradycyjnej formy budownictwa, jeszcze do niedawna powszechnej w rejonie Ujścia Warty. Ponieważ ten typ budynków jest aktualnie w zaniku, dlatego w ten sposób staramy się przypomnieć o istnieniu szachulca" - powiedziała Betańska.

Wieża widokowa na Czarnowskiej Górce powstała na miejscu starej drewnianej wieży, rozebranej kilka lat temu.

Nowa konstrukcja ma wysokość ok. 16 m. Z górnego podestu widokowego na wysokości 11 m rozciąga się widok na nadwarciańskie łąki i rozlewiska. Pod wieżą znajdują się również parking, toalety i miejsce wypoczynkowe z ławkami i stołami.

Drugi, nowy obiekt znajduje się w północnej części Parku. Jest to ścieżka spacerowa, która łączy Wał Północny z udostępnioną do ruchu turystycznego Bobrową Drogą.  Ścieżka składa się z trzech odcinków, różnych pod względem nawierzchni.

"Ścieżka zarówno umożliwia kilkukilometrowy spacer w formie pętli jak i obserwację ptaków łąk i trzcinowisk. W jej okolicach można spotkać np. łabędzie, rokitniczki, wodniki, podróżniczki, skowronki, kszyki, gąsiorki czy patrolujące teren z nieba bieliki i myszołowy" - powiedziała Betańska.

Prosto z Wału Północnego wchodzi się na drewnianą kładkę. Następnie prowadzi gruntową drogą zaś ostatni odcinek to droga wewnętrzna prowadząca przez podmokłą łąkę. Tym, którym uda się pokonać drogę przez łąkę czeka wieża widokowa przy Bobrowej Drodze.

"Maj jest miesiącem, w którym turyści wyjątkowo chętnie odwiedzają Park Narodowy "Ujście Warty". Nic dziwnego, gdyż jest to doskonały miesiąc na obserwację nie tylko ptaków ale całej przyrody, pełnej wiosennego życia. Nowe elementy infrastruktury turystycznej pozwalają na atrakcyjne i bezpieczne dla przyrody obserwacje"- dodała Betańska.

Oba obiekty zostały zbudowane w ramach projektu dofinansowanego z funduszy unijnych. Koszt przedsięwzięcia to ponad 706 tys. zł, w wysokość dofinansowania ponad 600 tys. zł.