Obrońca reprezentacji Polski, Kamil Glik, ma jak na piłkarza osobliwy plan na przyszłość. Po zakończeniu kariery chciałby trenować... MMA, czyli mieszane sztuki walki. Mógłby zrobić użytek z umiejętności, jakie nabył, wychowując się na "trudnym" osiedlu w Jastrzębiu.

      
            "Cenię ten sport za dynamikę, szybkość i emocje, które ze sobą niesie" - mówi o MMA Kamil Glik w rozmowie z "Playboyem". Piłkarz potwierdził, że chciałby kiedyś spróbować swoich sił w tym sporcie. "Tylko nie wiem, czy wówczas stan moich stawów mi na to pozwoli. Bo nie chciałbym wejść do ringu tylko po to, żeby wejść. Nie zrobię z siebie błazna. Chciałbym tego spróbować od strony profesjonalnej" - zaznacza Glik.

Kapitan włoskiego klubu Torino śmieje się, że zawody MMA przypominają mu czasy podwórkowe, gdy mieszkał na "trudnym" osiedlu w Jastrzębiu. "Nazywa się 'Przyjaźń'. Ale proszę mi wierzyć, że z tą nazwą nie ma wiele wspólnego. Nie zdradzę tajemnicy, mówiąc, że właśnie stamtąd w Jastrzębiu wywodzą się największe zakapiory i ludzie z mocnymi charakterami. Czas szkoły to był dla mnie czas mniejszych bądź większych wybryków" - przyznaje zawodnik. Jak podkreśla, to dzięki swojej dziewczynie (dziś to jego żona), która "ciągła go za uszy", osiągnął sukces.

Waleczność Glika daje o sobie znać, gdy wybiega na boisko. "Na co dzień jestem grzeczny, ale myślę, że moi koledzy z klubu i reprezentacji wiedzą, że jak wychodzę na boisko, to się pali. Nie patrzę, czy ktoś ma znaną twarz czy nie, nie zwracam uwagi na nazwiska. Lewandowski czy Kapustka. Bez różnicy. Chociaż na pewno nigdy nikomu krzywdy nie zrobiłem" - stwierdza Glik.