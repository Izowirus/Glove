Gdańsk, 15.12.2011. Przystań jachtowa na tle Długiego Pobrzeża w Gdańsku. (rj/mgal)
PAP/Roman Jocher Archiwum PAP © 2018 / Roman Jocher
                                        

            Polskę jako kraj nowoczesny i gościnny i idealne miejsce zwiedzania i wypoczynku zaprezentowano podczas wieczoru w Rzymie, zorganizowanego przez ośrodek Polskiej Organizacji Turystycznej. Gościem spotkania był autor przewodników po Polsce Roberto M. Polce.
      
            Włoski dziennikarz mieszka w Gdańsku, gdzie pracuje jako przewodnik. Wydał we Włoszech 6 książek o Polsce; tom poświęcony jej zwyczajom oraz tradycjom, a także przewodniki po Warszawie, Krakowie, Gdańsku, Łodzi i Wrocławiu. Wszystkie ukazały się nakładem wydawnictwa Morellini.

Spotkanie dedykowane Polsce jako doskonałej propozycji turystycznej, coraz popularniejszej wśród Włochów, odbyło się w siedzibie Instytutu Polskiego w Wiecznym Mieście.

Ośrodek Polskiej Organizacji Turystycznej zaprosił włoskich dziennikarzy, zajmujących się turystyką. Wielu z nich było już w Polsce i opublikowało relacje ze swych wizyt.

Wysłuchali oni opowieści Roberto M. Polce o historii, kulturze, zabytkach, największych atrakcjach turystycznych, a także jego wspomnień i impresji. Dziennikarz opowiedział swym włoskim kolegom przede wszystkim o Gdańsku, w którym zamieszkał.

Przedstawił to miasto jako kolebkę architektury i kultury, światową stolicę bursztynu i miejsce wielu najważniejszych wydarzeń w dziejach Europy i świata. Mówił o historii Westerplatte i Stoczni Gdańskiej.

Polce zwrócił też uwagę na postać związanego z Gdańskiem Giovanniego Bernardino Bonifacio, markiza z Apulii, humanisty i podróżnika, żyjącego w XVI wieku, fundatora Biblioteki Rady Miejskiej w Gdańsku. Po tym, gdy kilka razy odwiedził on Polskę, zamieszkał na stałe w Gdańsku. W zamian za podarowanie księgozbioru tamtejszemu gimnazjum, otrzymał w jego budynku mieszkanie, w którym mieszkał do końca życia.

Włoscy dziennikarze i przedstawiciele branży turystycznej byli pod dużym wrażeniem zaprezentowanych im obrazów Gdańska, Sopotu, Mazur, Krakowa i Warszawy oraz ich największych atrakcji. Podkreślono, że Wrocław otrzymał w tym roku tytuł Najlepszej Europejskiej Destynacji Turystycznej.

Dyrektor ośrodka Polskiej Organizacji Turystycznej w Rzymie Małgorzata Furdal powiedziała PAP Life, że przekonała się, iż najlepsza promocja Polski polega na zasadzie "podaj dalej". "Włosi jadą i przekazują innym, że warto odwiedzić nasz kraj. Dokonują odkrycia, bo - jak przyznają - nie spodziewali się, że Polska jest tak piękna i nowoczesna" - podkreśliła.

Małgorzata Furdal zaznaczyła jednocześnie, że jest pod wrażeniem danych obrazujących skalę popularności Polski wśród włoskich turystów. Zauważyła, że w 2017 roku przyjechało ponad 580 tys. Włochów. To wzrost o ponad jedną piątą w porównaniu z 2016 rokiem - dodała. "W zeszłym roku przekroczona została magiczna liczba pół miliona Włochów, którzy przyjechali do naszego kraju" - zauważyła dyrektor ośrodka POT w Rzymie.

Z Rzymu Sylwia Wysocka