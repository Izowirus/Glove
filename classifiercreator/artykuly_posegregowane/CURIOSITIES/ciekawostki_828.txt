Łódź, 20.08.2016. Wokalista Muniek Staszczyk z grupą T.Love, podczas koncertu TOP Łódź festiwal w Łodzi, 20 bm. (gm/nlat) PAP/Grzegorz Michałowski PAP © 2017 / Grzegorz Michałowski
                                        

            Trzy dni z muzyką największych polskich przebojów. Nad morzem rozpoczyna się Polsat Superhit Festiwal.
      
            Opera Leśna w Sopocie od rana rozbrzmiewa muzyką. Na deskach amfiteatru można przez cały czas usłyszeć artystów przygotowujących się do piątkowego koncertu. Próbę ma za sobą Cleo, Antek Smykiewicz, Akcent oraz Sylwia Grzeszczak.

Na scenie będzie można usłyszeć jeszcze dźwięki hitów m.in. Agnieszki Chylińskiej, Ani Dąbrowskiej, Michała Szpaka, Michała Bajora i Piersi. Kortez, Natalia Nykiel i Teatr Muzyczny Roma zakończą pierwszy dzień - traktowany przez fanów jako preludium Festiwalu.

„Każdy z wykonawców zaśpiewa po dwie piosenki i w trakcie prób na scenie spędza około pół godziny” – zdradza PAP Life osoba z produkcji.

To właśnie tu na sopockiej scenie po 35 latach pożegna się z publicznością Muniek Staszczyk. Lider kultowego T-Love zamknie pierwszy festiwalowy dzień jubileuszowym koncertem. To najprawdopodobniej ostatni występ przed zapowiadaną przerwą. Próba zespołu odbędzie się późnym wieczorem i potrwa, jak zakładają organizatorzy, dwie godziny.

T.Love ma na swoim koncie ponad 20 płyt. Siedem z nich zdobyło status złotych, a dwie otrzymały platynę. "To muzyka wielopokoleniowa, a piosenki takie jak +Wychowanie+, +Warszawa+, +King+, +IV liceum+ czy +Chłopaki nie płaczą+ zna chyba każdy Polak” – podkreśla pani Anna z zachwytem słuchająca próby. Do udziału w koncercie Staszczyk zaprosił Kasię Kowalską, Stanisławę Celińską, Janusza Panasewicza i Korteza.

Sopocka multimedialna scena prezentuje się okazale. Festiwal potrwa do niedzieli.