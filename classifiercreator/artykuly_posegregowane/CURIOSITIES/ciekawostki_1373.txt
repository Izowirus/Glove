Mobilne akwarium o pojemności 23 tys. litrów, wypełnione rybami różnych gatunków, stanie wkrótce w Sosnowcu. Posłuży m.in. do prezentacji technik i przynęt wędkarskich podczas największego w Polsce spotkania pasjonatów tego sportu.
      
            Impreza pod nazwą „Rybomania” odbędzie się między 11 a 13 marca. To jedna z największych takich wystaw w Europie, przyciągająca kilkadziesiąt tysięcy wędkarzy oraz pasjonatów, chcących obejrzeć unikatową, zajmującą aż 13 tys. m kw., ekspozycję.

Gigantyczne akwarium to najbardziej oblegana część wystawy. W zbiorniku pływają m.in. szczupaki, karpie, jesiotry, pstrągi i łososie. Zarybiony, przeszkolony zbiornik to okazja, by w towarzyszącej mu multimedialnej oprawie obserwować, jak pod wodą zachowują się ryby i przynęty. Spektakularne pokazy poprowadzą wędkarscy mistrzowie, m.in. Martin Forbak, Radosław Witólski i Rafał Malinowski.

Organizowana od kilku lat "Rybomania" gościła dotąd w Poznaniu, a później także w Lublinie. W tym roku po raz pierwszy odbędzie się na południu Polski. „Nie może nas zabraknąć w regionie, który jest kolebką polskiego wędkarstwa i gdzie tradycje wędkarskie są tak silnie zakorzenione” – tłumaczy szef „Rybomanii” Piotr Kamiński.

Jednym z celów imprezy jest integracja środowiska wędkarskiego. Zaplanowano m.in. prezentację kilkuset nowości sprzętowych na nadchodzący sezon i spotkania ze znakomitymi wędkarzami z całego świata.

Organizatorzy zapewniają, że spotkanie spełni zarówno oczekiwania profesjonalistów, jak i początkujących wędkarzy. Wśród 150 wystawców będą czołowi producenci i dystrybutorzy sprzętu wędkarskiego, ale też małe pracownie oferujące wyroby rękodzielnicze.

Targi są również okazją do promowania akcji społecznej, w ramach której zbierany jest sprzęt dla szkółek wędkarskich.

Dzień przed oficjalnym otwarciem imprezy, 10 marca, organizatorzy zapraszają zorganizowane grupy przedszkolne i szkolne. Dzieci będą mogły zobaczyć z bliska wspaniałe okazy ryb pływających w polskich wodach i usłyszeć wiele ciekawostek na ich temat.