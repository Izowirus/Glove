Przygodzice, (woj. wielkopolskie), 24.06.2016. Transmisja z bocianiego gniazda umila załatwianie spraw interesantom Urzędu Gminy w Przygodzicach. Dzięki kamerom i projektowi "Blisko bocianów", od 11 lat internauci z całego świata śledzą losy tych ptaków; teraz jeden z monitorów zamontowano w korytarzu urzędu. 
W ten sposób załatwiający swoje sprawy, mogą przy okazji sprawdzić, co się dzieje w najbardziej znanym na świecie punkcie Przygodzic. Do tej pory gniazdo na kominie byłej kotłowni urzędu opuściło w sumie 20 młodych ptaków. W tym sezonie w gnieździe są dwa bocianie pisklęta.(tw/mgut)
PAP/Tomasz Wojtasik PAP © 2017 / Tomasz Wojtasik
                                        

            Najsłynniejsza w Polsce bociania rodzina mieszka w Przygodzicach (Wielkopolskie). W tym roku po raz drugi w historii trwającego 11 lat projektu „Blisko bocianów” odnotowano rekord - wykluło się pięć piskląt.
      
            Dzięki kamerze umieszczonej 2 metry od gniazda internauci z całego świata śledzą losy ptaków z Przygodzic. Bocianie gniazdo zlokalizowane jest na kominie obok Urzędu Gminy w Przygodzicach (powiat ostrowski). Jeden z monitorów znajduje się w korytarzu urzędu, transmisję z bocianiego gniazda oglądają także interesanci.

Paweł Dolata z Grupy Ogólnopolskiego Towarzystwa Ochrony Ptaków poinformował w środę PAP, że 2017 rok jest wyjątkowy w Przygodzicach pod względem ilości jaj złożonych w gnieździe. "Bociany Przygoda i Dziedzic złożyły 5 jaj a więc bardzo dużo jak dla tego gatunku. To jest górna granica lęgu i tyle młodych osiąga jedynie 2 procent populacji w każdym roku. Dzisiaj najmłodszy z piskląt kończy 14 dni” - powiedział Dolata.

Internauci mogą oglądać rodzinę bocianów na stronie www.bociany.ec.pl.„Internauci nie tylko z Polski, ale też z odległych zakątków świata z zainteresowaniem śledzą losy bocianiej rodziny z Przygodzic i chętnie dyskutują na forum, dzieląc się spostrzeżeniami i wiedzą. Przygodzickie bociany oglądane są nawet w tak egzotycznych miejscach, jak Bhutan, Czad, Gwinea Równikowa, Mikronezja czy Somalia” - powiedział Dolata.

Przyrodnik dodał, że ludzie bardzo związują się z bocianami. "Dzięki internautce z Kalisza uratowaliśmy dwa pisklęta, które dusiły się jelitem przyniesionym przez rodziców z ubojni. Szybko ściągnęliśmy straż pożarną” - powiedział Dolata. Pisklęta będą gotowe do lotów od połowy lipca.

31 maja obchodzony jest Światowy Dzień Bociana Białego.