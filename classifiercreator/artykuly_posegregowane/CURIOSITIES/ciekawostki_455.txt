Warszawa, 03.09.2016. Kompozytor i pianista Włodek Pawlik podczas solowego recitalu "Chopin według Pawlika" na scenie na skwerze Hoovera, 3 bm. Plenerowy koncert odbywa się w ramach finału 7. edycji "Chopin na Krakowskim Przedmieściu".  (zuz) PAP/Rafał Guz PAP © 2018 / Rafał Guz
                                        

            Płyty z poezją Adama Zagajewskiego, Jarosława Iwaszkiewicza, Józefa Czechowicza,  wkrótce - Czesława Miłosza i Zbigniewa Herberta. Włodek Pawlik tworzy literacko-muzyczny kanon? "Poezja i muzyka to moje pasja"  - wyjaśnia  w rozmowie z PAP Life polski laureat nagrody Grammy.
      
            Spotykamy się w Akademii Muzycznej na ulicy Okólnik 2 w Warszawie. Pawlik, co krok z kimś się wita i życzy szczęśliwego Nowego Roku. "Rzadko się widujemy, zajęcia mam tylko raz w tygodniu" - wyjaśnia. Siadamy przy kawie w "Etiudzie", małej uczelnianej stołówce.

PAP Life: Iwaszkiewicz, Zagajewski, Czechowicz, Miłosz i Herbert. Chce pan stworzyć muzyczny kanon polskiej poezji?

Włodek Pawlik: Skomponowałem też muzykę do utworów Jana Pawła II... Ale poezja towarzyszy mi od najmłodszych lat... W moich szkolnych czasach modna była tak zwana poezja śpiewana - Ewa Demarczyk, Elżbieta Wojnowska, Krystyna Tkacz, Marek Grechuta, także Czesław Niemen. Dzięki muzyce, trafiali z tymi tekstami do szerszej publiczności...

PAP Life: Czytał pan poezję?

W.P.: Czytałem i sam próbowałem pisać... Ale zostałem przy muzyce.

PAP Life: Z poezją w tle...

W.P.: Z Zagajewskim będę koncertował w Łazienkach Królewskich w Warszawie. Poeta będzie czytał swoje wiersze - "Senza Flash", "Filozofowie", "W cudzym pięknie", "Spróbuj opiewać okaleczony świat", "Miasto", "Nigdzie", "Podziemne pociągi" - a ja będę grał.

PAP Life: Słyszałem też o planach wystawienia spektaklu z tekstami Karola Wojtyły...

W.P.: To propozycja Ryszarda Peryta, dyrektora Polskiej Opery Królewskiej. Operę "Via Sancta" wystawialiśmy 10 lat temu w Teatrze Wielkim w Warszawie. Część środkową chcielibyśmy teraz przenieść do Opery Królewskiej. Premiera powinna odbyć się na przełomie marca i kwietnia.

PAP Life: Póki, co zagrał pan na płycie grupy Pectus. Muzycy zespołu powiedzieli mi, że jest pan nie tylko wspaniałym muzykiem, ale i fajnym facetem...

W.P.: To miłe...

PAP Life: Wystąpił pan tez z Margaret w Opolu. Lubi pan grać z młodymi?

W.P.: A może to oni uważają, że ja jestem młody (śmiech)? Może nie tylko pesel się liczy....

PAP Life: Na pewno, są tego przykłady.

W.P.: Choćby Tony Bennett nagrywający z Amy Winehouse.

PAP Life: Pan jest jednym z nielicznych muzyków w Polsce łączącym różne gatunki - jazz, pop, klasykę...

W.P.: Dla mnie te szuflady nie są ważne, jestem wolnym człowiekiem, poruszam się miedzy nimi, a ostatnie słowo należy do publiczności. Ta wielostronność wynika również może z tego, że - o czym wielu zapomina - piszę też muzykę dla kina i teatru.

PAP Life: "Pora umierać" Doroty Kędzierzawskiej czy "Rewers" Borysa Lankosza.

W.P.: A teraz będę robił muzykę do "Pana Jowialskiego" Fredry.

PAP Life: Inne plany?

W.P.: W marcu prawdopodobnie pojadę na kilka koncertów do USA.

Rozmawiał Zbigniew Krzyżanowski