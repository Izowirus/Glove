Wrocław, 27.01.2015. Podpisanie umowy dotyczącej organizacji World Bridge Games we Wrocławiu w 2016 roku.  
 Archiwum fot. PAP/Maciej Kulczyński
                                        

            Proste gry karciane równie dobrze jak gry na konsolę pomagają w rehabilitacji pacjentów po udarze mózgu – informuje pismo „Lancet Neurology”.
      
            Jak wykazał kanadyjski zespół doktora Gustavo Saposnika z St. Michael's Hospital w Toronto, równie dobroczynne jest działanie zręcznościowej gry Jenga (budowanie wieży z klocków), bingo czy gier na konsolę Wii. U grających poprawiała się sprawność ruchowa.

Celem pracy było sprawdzenie, czy gry dotyczące wirtualnej rzeczywistości, coraz częściej wykorzystywane przy rehabilitacji pacjentów podnoszą sprawność kończyn górnych lepiej od gier bardziej tradycyjnych. W badaniach wzięło udział 141 pacjentów, którzy niedawno przebyli udar mózgu i mieli problem z poruszaniem jedną lub obiema kończynami górnymi.

Połowę pacjentów przydzielono losowo do rehabilitacji z pomocą gier na konsoli Wii, pozostali podejmowali inną rekreacyjną działalność, na przykład grali w karty (w obu przypadkach obok typowej rehabilitacji). Zarówno po dwóch, jak i po czterech tygodniach w obu grupach zaobserwowano istotną poprawę zdolności motorycznych.

Zdaniem autorów w przypadku rehabilitacji motorycznej od rodzaju zajęć ważniejsza jest ich intensywność, duża liczba powtórzeń oraz zaangażowanie ramion i rąk. Wystarczą zatem tanie i proste metody, co ma duże znaczenie wobec powszechnego występowania udarów.