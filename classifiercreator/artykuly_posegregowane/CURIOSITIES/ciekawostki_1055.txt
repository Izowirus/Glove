Zdjęcia 12 bezdomnych zwierzaków trafiły na karty charytatywnego kalendarza „Psie i kocie focie” stworzonego przez Fundację NaszeZoo.pl. Zysk ze sprzedaży drugiej edycji kalendarza ponownie zostanie przekazany na wsparcie czworonogów ze schronisk będących pod opieką fundacji z całej Polski.
      
            Choć z kart kalendarza „Psie i kocie focie” spoglądają zwierzaki ze schronisk w Poznaniu, Gaju oraz podopieczni Fundacji NaszeZoo.pl, to kupując go, można pomóc nie tylko im, ale też czworonogom z ponad 60 innych placówek i prozwierzęcych organizacji z całej Polski. Kupując go można bowiem wskazać, którą organizację chce się wesprzeć, a każdy kupiony kalendarz to 12 zł na rzecz wybranego schroniska lub fundacji.

Na kartach kalendarza znalazły się zdjęcia psów i kotów, które na co dzień mieszkają w schroniskach.

„Ich zdjęciami chcieliśmy przełamać stereotyp, że bezdomne zwierzaki zawsze są smutne czy zabiedzone. Pokazaliśmy ich wyjątkowość i piękno, a także to, że nawet w takiej niesprzyjającej im sytuacji potrafią okazać swoją wdzięczność, miłość i radość, dlatego tym bardziej warto im pomagać” – mówi Michalina Zabłocka z Fundacji.

Organizatorzy akcji przyznają, że w wielu polskich schroniskach sytuacja jest ciężka, a ich podopiecznym szczególnie we znaki może dać się zima. Dzięki zyskom z kalendarza wskazane fundacje czy schroniska będą mogły uzupełnić zapasy karmy, witamin, a także kupić inne brakujące artykuły tj.: miski, smycze, legowiska czy zabawki.

Fundacja NaszeZoo.pl prowadzi stronę www.dlaSchroniska.pl, za pomocą której
każdy może podarować wybranemu przez siebie psu lub kotu to, czego danemu zwierzakowi akurat brakuje. Strona działa już od ponad dwóch lat, a internauci – jak informują przedstawiciele Fundacji - ufundowali przez ten czas dary o łączne wartości ponad miliona złotych dla ponad 60 schronisk i fundacji z całej Polski.