epa04851253 Israeli singer Asaf Avidan performs during the 49th Montreux Jazz Festival, in Montreux, Switzerland, 17 July 2015. The music event runs until 18 July.  EPA/ANTHONY ANEX   EDITORIAL USE ONLY 
Dostawca: PAP/EPA. PAP/EPA © 2016 / ANTHONY ANEX
                                        

            Izraelski wokalista i gitarzysta folk-rockowy Asaf Avidan zagra 13 listopada w warszawskim klubie Stodoła. Koncert odbędzie się w ramach solowej trasy "Into the Labyrinth". Avidan wystąpi także w Gdańsku, Szczecinie i we Wrocławiu.
      
            "Nie jestem fanem wakacji, dlatego postanowiłem zagrać jesienią kilka koncertów, ale niezbyt wiele - w Izraelu, Europie i paru miastach w Stanach Zjednoczonych" - mówił pieśniarz.

W ramach tej "wakacyjnej" trasy koncertowej artysta odwiedzi także Warszawę, w której po raz ostatni gościł w marcu 2015 r. Dwa dni wcześniej Avidan zagra w B90 Club w Gdańsku, 14 listopada w Filharmonii Szczecin, a 16 listopada - we wrocławskim Teatrze Muzycznym Capitol w ramach imprezy "X lat Ethno Jazz Festival".

Avidan zasłynął jako jeden z najpopularniejszych muzyków w Izraelu, dzięki połączeniu wpływów muzyki folkowej, bluesa i punk-rocka. Występował z grupą The Mojos, z którą nagrał trzy albumy: "The Reckoning" (2008), "Poor Boy/Lucky Man" (2009) i "Through the Gale" (2010). Popularność w ojczyźnie przyniosły mu utwory "Weak", "Her Lies" i "Reckoning Song", które stały się przebojami serwisów internetowych.

Jako syn dyplomaty z Ministerstwa Spraw Zagranicznych Izraela część dzieciństwa spędził na Jamajce. Po zakończeniu obowiązkowej służby wojskowej, studiował animację w Jerozolimie - jego film "Find Love Now" otrzymał nawet nagrodę na festiwalu filmowym w Hajfie.

Po zakończeniu studiów przeprowadził się do Tel Awiwu, by pracować w branży filmowej. Wszystko zmieniło się, gdy rozstał się z dziewczyną, wrócił do Jerozolimy i poświęcił swojemu hobby - muzyce. W 2006 r. ukazała się EP-ka Avidana, na której znalazło się sześć utworów, inspirowanych rozstaniem a następnie trzy płyty, nagrane z grupą The Mojos, dzięki którym piosenkarz zaczął cieszyć się sławą nie tylko w Izraelu, ale także w Niemczech i we Francji.

Dał się poznać jako muzyk folkowo-rockowy, na koncertach chętnie sięgający po utwory Boba Dylana czy Muddy'ego Watersa. Jego silną stroną jest charakterystyczny, wysoki głos, przypominający brzmienie Janis Joplin czy Roberta Planta.

Z początkiem 2012 r. współpraca z grupą The Mojos została jednak wstrzymana, a piosenkarz skoncentrował się na solowej karierze. Jego pierwszą solową płytą była "Different Pulses" (2012), na której odszedł od stylistyki rockowej na rzecz brzmień elektronicznych.

W 2011 r. Avidan występował w roli supportu przed koncertami Boba Dylana. W tym samym czasie wokalista ogłosił rozbrat z grupą The Mojos i poświęcenie się karierze solowej. Po wydanym w 2012 r. "Different Pulses", na początku 2015 r. ukazała się druga solowa płyta Avidana, zatytułowana "Gold Shadow", na której łączy wpływy elektroniki z tradycją piosenki poetyckiej w stylu Leonarda Cohena.