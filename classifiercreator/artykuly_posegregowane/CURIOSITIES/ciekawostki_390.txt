W londyńskim domu aukcyjnym Christie's wystawiono eksponaty z kolekcji dzieł sztuki Davida Rockefellera, m.in. obrazy Claude'a Moneta, Henri Matisse'a i Pabla Picassa. Szacuje się, że kolekcja podczas majowej aukcji w Nowym Jorku sprzedana zostanie za ponad 500 mln USD.
      
            "Wystawiona na aukcję wiosną br. kolekcja dzieł sztuki zgromadzona przez miliardera Davida Rockefellera może zostać sprzedana za ponad 500 milionów USD" - poinformowała agencja Associated Press.

W nowojorskim domu aukcyjnym Christie's od 7 do 11 maja br. wystawione zostaną na licytację setki artefaktów, w tym obrazy Claude'a Moneta, Henri Matisse'a i Pabla Picassa, które pochodzą z kolekcji rodzinnej rodu magnata naftowego i jego żony Peggy. David Rockefeller, wnuk założyciela Standard Oil Johna D. Rockefellera, zmarł w marcu 2017 r. w wieku 101 lat.

Jak podała AP, na aukcji licytować będzie można m.in. słynny obraz nenufaru Moneta pt. "Nympheas en fleur", który - jak się szacuje - sprzedany zostanie za 50-70 mln USD, oraz obraz Picassa pt. "Młoda dziewczyna z koszem kwiatów", który wycenia się na 90-120 mln USD.

"Niektóre z tych dzieł są oszałamiające" - powiedział podczas konferencji zastępca przewodniczącego Christie's Americas Jonathan Rendell, cytowany przez AP.

Rendell wymienił m.in. "niezwykły" portret młodej dziewczyny pędzla Picassa, który został namalowany w 1905 r., kiedy artysta miał niewiele ponad dwadzieścia lat, a po raz pierwszy kupiony przez pisarkę Gertrudę Stein. Na licytacji znajdzie się też niewielki obrazek z jabłkiem, który Picasso sprezentował Stein, swojej przyjaciółce i mecenasce.

"To małe jabłko jest cudownym obiektem, ponieważ przenosi nas wprost w środek historii sztuki" - powiedział Rendell. "Prezent Picassa dla Gertrudy Stein, który zrobił karierę - czy istnieje coś lepszego?" - dodał.

Na aukcji znajdzie się też akt pędzla Matisse'a pt. "Odalisque couchee aux magnolias", który - jak się szacuje - ma osiągnąć kwotę 50 mln USD i pobić dotychczasowy rekord sprzedaży dzieła tego artysty.

Obok kolekcji obrazów impresjonistów i współczesnych malarzy europejskich, na licytację wystawione zostaną również obrazy amerykańskich artystów Edwarda Hoppera i Georgii O'Keeffe, kolekcja mebli, biżuterii, chińskich brązów i porcelany - w tym deserowy serwis, który towarzyszył Napoleonowi w trakcie jego wygnania na Elbie.

Najciekawsze dzieła z kolekcji Rockefellera można oglądać w domu aukcyjnym Christie's w Londynie od środy do 8 marca br. Później prezentowane będą one w Paryżu, Pekinie, Los Angeles i Szanghaju.

Dochód z licytacji zostanie przeznaczony na cele dobroczynne - na rzecz organizacji charytatywnych związanych z kulturą, edukacją, medycyną i ochroną środowiska.