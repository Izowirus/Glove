Wenecja Włochy   07.05.2015 Gondole na Canal Grande
. soa PAP/Maciej Kulczyński Archiwum PAP © 2018 / Maciej Kulczyński
                                        

            Burmistrz Wenecji Luigi Brugnaro zapowiedział ukaranie sprawców kolejnego oszustwa, którego ofiarami padli zagraniczni turyści. Japończycy zapłacili za obiad w restauracji 1100 euro. Przed karnawałem ukaże się poradnik dla turystów, jak nie dać się oszukać.
      
            Włoskie i zagraniczne media nagłośniły przypadek czterech japońskich studentów, którym w restauracji w centrum Wenecji za obiad złożony ze smażonych ryb na przystawkę i befsztyków oraz wody wystawiono rachunek na 1100 euro. Ich trzy koleżanki w innym lokalu za makaron z rybą zapłaciły 350 euro.

Oburzeni Japończycy, studiujący na uniwersytecie w Bolonii, zawiadomili policję.

Burmistrz Wenecji oświadczył, że władze sprawdzą wszystkie okoliczności tego zdarzenia. „Jeśli ten haniebny incydent zostanie potwierdzony, zrobimy wszystko, co możliwe, by ukarać odpowiedzialnych za to”- obiecał Brugnaro.

Przypomina się, że kilka miesięcy wcześniej troje azjatyckich turystów dostało rachunek na 526 euro za obiad złożony z ryb i owoców morza.

Lokalne władze przyznają, że te nasilające się przypadki żerowania na turystach bardzo szkodzą wizerunkowi miasta.

Jedno z działających tam stowarzyszeń mieszkańców, które ujawniło ostatni incydent, zapowiedziało, że jeszcze w styczniu opublikuje w internecie specjalny poradnik dla turystów. Dowiedzą się z niego jak uniknąć finansowych pułapek czyhających na nich nad Canal Grande.

Rady te, podkreśla się, będą szczególnie przydatne w dniach zbliżającego się karnawału, na który przybędą dziesiątki tysięcy ludzi z całego świata.

Turystom radzi się m.in. by unikali lokali wystylizowanych na „typowe weneckie i romantyczne”, które znajdują się w pobliżu placu Świętego Marka.

Pojawił się też pomysł przylepiania specjalnych naklejek na witryny, by w ten sposób oznakować lokale, w których przestrzeganie tradycji kulinarnych łączy się z szacunkiem wobec klientów i uczciwością.