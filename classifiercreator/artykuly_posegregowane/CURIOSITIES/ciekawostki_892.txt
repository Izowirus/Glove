Przejazdami z Dworca Kraków Główny na lotnisko w Balicach i do Wieliczki zainaugurowana została tegoroczna edycja wycieczek pociągami retro w Małopolsce. Zaplanowano 42 przejazdy zabytkowych składów najbardziej malowniczymi trasami regionu.
      
            Przejazdy zabytkowymi składami w ramach projektu "Małopolskie Szlaki Turystyki Kolejowej" będą realizowane do grudnia 2017 r. Organizuje je Nowosądeckie Stowarzyszenie Miłośników Kolei we współpracy ze Skansenem Taboru Kolejowego w Chabówce. Województwo małopolskie przeznaczyło na wsparcie przedsięwzięcia 400 tys. zł w wyniku konkursu z dziedziny turystyki "Małopolska Gościnna".

Jak podkreślił członek zarządu województwa małopolskiego Grzegorz Lipiec, wycieczki retro koleją - organizowane od dwóch lat - stają się nową atrakcją turystyczną, opartą na dziedzictwie i historii kolei w Małopolsce. „Proponujemy odwiedzającym niezapomnianą podróż w czasie po najpiękniejszych trasach kolejowych Europy, które znajdują się w Małopolsce. Patrząc na zachwyt turystów z całego świata, wiemy, że był to strzał w dziesiątkę” - zaznaczył.

W tym roku zabytkowe pociągi turystyczne pojawią się na najpiękniejszych trasach kolejowych Małopolski, ze szczególnym uwzględnieniem odcinka ponad 130-letniej dawnej Galicyjskiej Kolei Transwersalnej. Ponad 70-kilometrowy fragment tej linii biegnący z Chabówki do Nowego Sącza uznawany jest za jedną z najbardziej malowniczych tras kolejowych w Polsce i w Europie.

W programie przewidziano atrakcje na pokładzie pociągów oraz podczas postojów na poszczególnych stacjach i przystankach m.in. zwiedzanie lokalnych atrakcji turystycznych i rekreacyjnych, pikniki peronowe, występy zespołów muzycznych, stoiska kulinarne, czy też plenerowe rekonstrukcje historyczne.

Podróżnym w pociągach towarzyszyć będą aktorzy – animatorzy Grup Rekonstrukcji Historycznej Polskiego Towarzystwa Historycznego oraz Muzeum Okręgowego w Nowym Sączu przebrani w stroje podróżnych z minionych epok. Stałym elementem przejazdów będzie postać dyżurnego ruchu z zielonym lizakiem w ręku, który będzie „odprawiał” pociągi z poszczególnych stacji.

W tym roku zaplanowano 42 kursy po najbardziej urokliwych zakątkach Małopolski. Nowością będzie duża liczba weekendowych kursów na trasach m.in. Nowy Sącz – Piwniczna, Kraków – Wieliczka lub Chabówka – Mszana Dolna. Po raz pierwszy zabytkowy skład przejedzie trasą Doliną Białej przez Ciężkowice, Gromnik i Tuchów do Tarnowa.

Historyczne składy zawitają też do Muszyny, Krynicy-Zdroju, Gorlic, Biecza, Wadowic, Żywca i Zakopanego. Szczegółowy harmonogram przejazdów oraz rezerwacja biletów jest dostępna na stronie internetowej organizatora.

Do wycieczek wykorzystywane będą historyczne parowozy i wagony z lat 1920–63 pochodzące z kolekcji Skansenu Taboru Kolejowego w Chabówce, należącego do PKP Cargo SA - największej tego typu placówki w Polsce.

Łukasz Wideł, wiceprezes Nowosądeckiego Stowarzyszenia Miłośników Kolei zaznaczył, że przygotowane atrakcje nie ograniczają się do wycieczki historycznym składem ze skansenu Taboru Kolejowego w Chabówce. „Staraliśmy się wszystko zorganizować tak, by goście mogli poczuć klimat z przełomu XIX i XX w. Podczas podróży i postojów będą mogli m.in. skosztować smakołyków regionalnej kuchni, zwiedzić liczne atrakcje turystyczne i wziąć udział w wydarzeniach z udziałem przewodników, artystów czy grup rekonstrukcji historycznej” - zapowiedział.

Organizatorzy szacują, że w tegorocznych 42 przejazdach po najbardziej urokliwych zakątkach Małopolski weźmie udział ponad 10 tys. turystów. W pierwszym roku Małopolskich Szlaków Turystyki Kolejowej w 11 przejazdach uczestniczyło ok. 2,6 tys. osób, rok później 28 pociągami pojechało ponad 7,5 tys. pasażerów.