Radom, 27.08.2017. Pokaz zespołu akrobacyjnego Biało-Czerwone Iskry podczas drugiego dnia Międzynarodowych Pokazów Lotniczych Air Show w Radomiu, 27 bm. 76 samolotów i śmigłowców prezentuje się w dynamicznych pokazach. 54 maszyny widzowie mogą obejrzeć na towarzyszącej pokazom wystawie. Air Show w Radomiu to największa tego typu impreza lotnicza w Polsce. Jej organizatorami jest wojsko i władze miasta. W tegorocznych pokazach udział biorą ekipy z 10 państw, m.in. z Czech, Holandii, Włoch, Rumunii, Ukrainy, Austrii, Niemiec, Litwy, USA. (cat)
PAP/Jacek Turczyk PAP © 2018 / Jacek Turczyk
                                        

            Największe w Polsce, dwudniowe pokazy lotnicze Air Show rozpoczynają się w sobotę w Radomiu. Organizatorzy spodziewają się co najmniej 180 tys. widzów. Czekają na nich specjalne parkingi i linie autobusowe, a także wiele atrakcji na ziemi i w powietrzu.
      
            Air Show w Radomiu to największa impreza lotnicza w kraju. W tym roku uświetni obchody 100-lecia lotnictwa wojskowego w Polsce. W sobotę i niedzielę na Air Show zaprezentuje się ponad 100 samolotów i śmigłowców z 22 państw. Oficjalne otwarcie pokazów z udziałem m.in. szefa MON Mariusza Błaszczaka zaplanowano na godz. 11. Pokazy rozpoczynają się o godz. 9.

Trasy dojazdowe do miejskich stref parkingowych zostały oznakowane tabliczkami z symbolem parkingu i z napisem AIR SHOW. "Aby ułatwić kierowanie ruchem przez policjantów oraz strażników miejskich, samochody jadące na pokazy lotnicze, powinny mieć umieszczone za przednimi szybami białą kartkę formatu A4" - poinformowała rzeczniczka Urzędu Miejskiego w Radomiu Katarzyna Piechota-Kaim.

W Radomiu przygotowano 15 płatnych stref parkingowych w różnych rejonach miasta. Część z nich to parkingi miejskie, a część prywatne. "Paragony ze stref parkingowych zorganizowanych przez miasto uprawniają do przejazdów autobusami komunikacji miejskiej na odcinkach ze stref parkingowych do lotniska oraz z powrotem - bez konieczności kupowania dodatkowych biletów na przejazdy autobusami" - poinformowała rzeczniczka. Osoby niepełnosprawne mogą parkować samochody w miejskich strefach za darmo. Natomiast ci goście Air Show, którzy zostawią auta na parkingach prywatnych lub innych ogólnodostępnych miejscach, chcąc dotrzeć na lotnisko komunikacją miejską, muszą kupić bilety autobusowe.

W sobotę i niedzielę dojazd do lotniska zapewnią autobusy komunikacji miejskiej. Zostało uruchomionych m.in. pięć linii specjalnych: P1, P2, P3, P4 i P5 zapewniających bezpośredni dojazd w pobliże bram lotniska ze stref parkingowych. Autobusy kursują z dworca PKP oraz z osiedli: Michałów, Gołębiów, Halinów i Prędocinek. Na lotnisko można też dojechać autobusami linii: 1, 5, 11, 14, 17, 21.

Na Air Show można też przyjechać rowerem. W pobliżu wejścia przy Porcie Lotniczym została ustawiona stacja Radomskiego Roweru Miejskiego. Jednoślady można wypożyczyć na 27 stacjach rozmieszczonych w całym mieście.

Bilety na imprezę można kupić poprzez portal e-bilet.pl. Przed wejściem na lotnisko czynne są także kasy biletowe. Wejściówki rozprowadzane są też w Centrum Informacji Turystycznej znajdującej się naprzeciwko dworca PKP.

Organizatorzy przypominają, że w trakcie pokazów lotniczych obowiązuje całkowity zakaz wnoszenia i używania dronów w strefie lotniska Radom - Sadków.