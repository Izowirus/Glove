Augustów, 02.08.2015. Ekipa "Rospudnik ostani smok". XX Mistrzostwa Polski w Pływaniu na Byle Czym "Co ma pływać nie utonie" odbyły się, 2 bm. na rzece Netcie w Augustowie. (ar/mgut) Archiwum, fot. PAP/Artur Reszko
                                        

            Zwolennicy fantastycznych pomysłów i konstruktorzy byle czego ruszają do Augustowa. Co takiego trzeba umieć skonstruować, żeby po pierwsze pływało, a po drugie zachwyciło jury? Liczy się na pewno pomysł, a po drugie śmieszna, chwytliwa nazwa.
      
            Blisko 30 wodnych wehikułów wystartuje w niedzielę po południu w Mistrzostwach Polski w Pływaniu na Byle Czym "Co ma pływać nie utonie" w Augustowie, letniej stolicy województwa podlaskiego. Zawody co roku oglądają tłumy turystów.

Konkurs odbywa się na rzece Netta, w centrum Augustowa. Ekipy z całej Polski przywożą do miasta swoje niecodzienne konstrukcje pływające. W tym roku będą wśród nich jednostki o nazwie: "Stary Browar", "Ciuchcia", "Tasiemiec", "Ciacho" czy "Łódź Wikingów".

Fanatycy imprezy od ponad 20 lat przyjeżdżają do Augustowa ze swymi wymyślnymi wehikułami pływającymi. Konstruują je z materiałów, które najłatwiej utrzymują się na wodzie - plastikowych butelek, puszek, opon, itp. Z roku na rok konstrukcje są coraz wymyślniejsze. Warunkiem udziału w mistrzostwach jest utrzymanie się wehikułu na wodzie.

Uczestnicy zawodów, oprócz dobrej zabawy, mogą liczyć na nagrody pieniężne, których pula w sumie wynosi 40 tysięcy zł.

Oprócz prezentacji swoich pływadeł, ich konstruktorzy i pomysłodawcy często prezentują krótkie inscenizacje i pokazy, chcąc tym samym przekazać oglądającym jakieś przesłanie.

Przy okazji zawodów, w Augustowie na Błoniach, odbywa się piknik dla mieszkańców i turystów. Co roku imprezę odwiedza kilkanaście tysięcy osób.

W ubiegłym roku w Pływaniu Na Byle Czym pierwsze miejsce zajął "Black Hawk - Helikopter w ogniu" z Supraśla, autorstwa Borysa Hołubowicza, notabene stałego bywalca imprezy. Był to wielki żółty ponton, na którym wylądował helikopter. Na pontonie siedzieli wystylizowani żołnierze. Drugie miejsce zajęła "Karczma u Mieszka" z Kędzierzyna-Koźla, którą stworzył Sylwester Mordak. Była to pływająca góralska chata, zbita z bali, z jadłem i napitkiem, która oferowała nawet mięsiwo z rożna umiejscowionego na pokładzie.

Mistrzostwa organizuje Polskie Radio Białystok wspólnie z Podlaskim Urzędem Marszałkowskim i miastem Augustów.