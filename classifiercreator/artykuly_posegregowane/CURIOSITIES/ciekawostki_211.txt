Łódź, 20.09.2012, Automaty do gry. Pierwsze w Łodzi kasyno firmy Casinos Poland w Manufakturze na dzień przed otwarciem, 20 bm., zaprezentowano dziennikarzom. gm/soa PAP/ Grzegorz Michałowski Archiwum PAP © 2018 / Grzegorz Michałowski
                                        

            Rząd Włoch jako pierwszy w Unii Europejskiej wprowadza zakaz reklamowania gier hazardowych. Ogłosił to po poniedziałkowym, wieczornym posiedzeniu gabinetu Giuseppe Contego wicepremier Luigi Di Maio. To reakcja na masowe zjawisko uzależnienia od hazardu.
      
            Di Maio poinformował na portalu społecznościowym relacjonując posiedzenie rządu: "Zakazaliśmy reklamy gier hazardowych". Wyjaśnił następnie: "Tym, którzy są zaniepokojeni obowiązującym kontraktami, daliśmy trochę czasu na ich rozwiązanie".

"Jesteśmy pierwszym krajem w Unii, który to zrobił. Po raz pierwszy w centrum uwagi umieszczamy ludzi" - dodał wicepremier, minister pracy i polityki społecznej.

Od lat we Włoszech wyrażane jest zaniepokojenie skalą uzależnienia od gier hazardowych; od loterii po automaty do gry. Szczególnie szerzy się ono wśród młodych osób.

Kilka dni wcześniej ogłoszono wyniki sondażu wskazujące, że co trzeci nieletni mieszkaniec Rzymu zagrożony jest uzależnieniem od gier.