PAP © 2017 / Tomasz Gzell
      
            
        

        
        PAP © 2017 / Tomasz Gzell
      
            
        

        
        PAP © 2017 / Tomasz Gzell
      
            
        

        
        PAP © 2017 / Tomasz Gzell
      
            
        

        
        PAP © 2017 / Tomasz Gzell
      
            
        

        
        PAP © 2017 / Tomasz Gzell
      
          
  


  
            Gra wciąga - nawet mniej doświadczony gracz może zagrać - zachęcał dr Tomasz Ginter z Biura Edukacji Narodowej IPN. "Across the Iron Curtain" to edukacyjna gra planszowa, opowiadająca o ludziach, którzy zdołali uciec przez żelazną kurtynę.
      
            Jej premiera miała miejsce we wtorek w stołecznym centrum edukacyjnym IPN "Przystanek Historia". Gra została opracowana przez międzynarodowy zespół ekspertów z Czech, Słowacji i Polski - wśród nich Karola Madaja, który jest także autorem opowiadającej o realiach życia codziennego w PRL-u gry "Kolejka".

"Gra ma na celu pokazanie, jak wyglądały ucieczki zza żelaznej kurtyny, a również czym ona była jako zjawisko. Niektórym może przypomnieć, niektórym uświadomić, że w ogóle było takie coś jak podzielenie Europy na dwie części, a wyjazd z tej gorszej do lepszej nie był taki prosty. Pozwala zrozumieć jak wielu ludzi decydowało się na ten krok i ile wymagał on zachodu, wysiłków i jak mógł być niebezpieczny" - powiedział PAP dr Tomasz Ginter z Biura Edukacji Narodowej IPN.

Jak zaznaczył, gra jest zaprojektowana w taki sposób, aby okazała się emocjonująca dla wszystkich grup wiekowych. "Wychodzimy z założenia, że jeżeli młody zagra to i starszy zrozumie, natomiast na edukację nigdy nie jest za późno. Jest skierowana do wszystkich" - podkreślił Ginter.

"Pomysłodawczynią była dr Neela Winkelmann z Platformy Europejskiej Pamięci i Sumienia, natomiast Karol Madaj z Instytutu Pamięci Narodowej zaprojektował mechanikę gry - to w jaki sposób ona działa. To pierwszy raz kiedy zaprojektował kompletną, działającą grę w ciągu czterech dni. Normalnie prace projektowe w najlepszym przypadku trwają kilka miesięcy. Najpierw mają miejsce testy wewnętrzne, powstaje pierwszy prototyp, następnie pracuje nad nim specjalna grupa testerów, co nazywa się psuciem prototypu - po to aby wyłapać wszystkie słabe punkty" - wyjaśnił Ginter.

 "Across the Iron Curtain" jest wydana w języku angielskim. Obecnie trwają pracę nad większym nakładem. "Co trzeba jednak zaznaczyć, gra jest niezależna językowo. Żeby grać nie trzeba znać angielskiego. Ta znajomość jednak pomaga, bo dołączona instrukcja, historyczny rys o żelaznej kurtynie i prawdziwe historie uciekinierów oraz krótkie biogramy postaci bazujące na prawdziwych historiach, które występują w grze - są po angielsku. Być może w późniejszym czasie ukaże się polskie tłumaczenie" - zaznaczył Ginter.

Każdy gracz otrzymuje cztery pionki i zbiera żetony doświadczenia oraz żetony środków ucieczki takich jak: samolot, balon, podkop, ucieczka wpław, jachtem lub pociągiem. Wygrywa pierwsza osoba, która przeprowadzi swoje pionki zza żelaznej kurtyny do zachodniej Europy. "Aby ta ucieczka zakończyła się sukcesem, trzeba mieć odpowiednio dużo żetonów jednego rodzaju. Próbując przekroczyć żelazną kurtynę, okazuje się czy za graczem został posłany pościg, czy ktoś doniósł, że on usiłuje uciec. Jeżeli uda mu się, umieszcza pionek po zielonej stronie planszy, czyli tej wolnej. Graczy, który wszystkie swoje pionki przerzuci - wgrywa" - tłumaczył Ginter.

Jego zdaniem gra "wciąga i działa". "Poziom wejścia jest bardzo niski - nawet mniej doświadczony gracz może zagrać. Poznać jej zasady można w ciągu 5-10 minut" - zachęcał dr Ginter.

Żelazna kurtyna to termin pochodzący z przemówienia W. Churchilla, które wygłosił w Fulton w USA 5 marca 1946 r. Używany jest do określenia izolacji obszarów pozostających pod dominacją ZSRR od niekomunistycznego świata. Dowodem istnienia żelaznej kurtyny stał się wzniesiony 1961 r. mur berliński, który od 13 sierpnia 1961 r do 9 listopada 1989 r. oddzielał Berlin Zachodni od Berlina Wschodniego.