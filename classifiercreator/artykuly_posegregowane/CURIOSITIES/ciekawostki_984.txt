Ok. 1 tys. wolontariuszy uczestniczy w 25. Finale Wielkiej Orkiestry Świątecznej Pomocy w Opolskiem, w jednym z centrów handlowych wspiera ich człekokształtny robot.
      
            Najwięcej, bo blisko 400 wolontariuszy ruszyło na ulice Opola, pomaga im człekopodobny robot, który działa na terenie jednego z centrów handlowych.

W niedzielę 300 osób uczestniczyło w 5. Opolskim Biegu "Policz się z Cukrzycą". Organizatorzy zrezygnowali z wpisowego, aby biegacze mogli zasilić konto Orkiestry.

W Nysie pieniądze zbiera 50 osób, a w Kędzierzynie-Koźlu około 150 wolontariuszy.

W tym roku nie udało się zorganizować sztabu w Brzegu, na terenie którego pieniądze zbiera kilkunastu ochotników z pobliskiego Lewina Brzeskiego.

W całym województwie trwa Finał 25. WOŚP: koncerty i licytacje odbywają się praktycznie we wszystkich większych miejscowościach.

Jak podaje portal "Nowej Trybuny Opolskiej", w jednej z parafii w Strzelcach Opolskich ksiądz w trakcie niedzielnej mszy poinformował wiernych, że WOŚP zbiera pieniądze na aborcję i eutanazję. Jak podano, po tych słowach część uczestników mszy opuściła kościół.