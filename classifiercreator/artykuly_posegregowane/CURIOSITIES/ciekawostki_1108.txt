Pierwsza w Łodzi profesjonalna strzelnica dla policjantów, nowoczesne stanowisko kierowania czy pokoje do organizacji odpraw funkcjonariuszy – to wszystko znalazło się w nowoczesnym budynku I Komisariatu Policji w Łodzi, obsługującym teren Śródmieścia. W środę obiekt oficjalnie oddany został do użytku.
      
            Jest to najnowocześniejszy komisariat w Łodzi i jeden z nowocześniejszych w Polsce – podkreślił nadkomisarz Rafał Rękawiecki, zastępca komendanta I KP, który oprowadził PAP z kamerą po nowym komisariacie i jego podziemnej strzelnicy.

Nowoczesny budynek I Komisariatu mieści się na tyłach Komendy Miejskiej Policji w Łodzi. Obiekt o pow. ok. 4,5 tys m.kw. zaprojektowano na planie prostokąta z wewnętrznym dziedzińcem, przejazdem bramowym oraz podziemnym garażem. W czterokondygnacyjnym budynku z piwnicami znalazły się miejsca pracy dla 200 osób.

Obiekt posiada nowoczesne stanowisko kierowania m.in. z podglądem obrazu przekazywanego z ponad 60 kamer umieszczonych wokół i wewnątrz budynku. Jest ono połączone z recepcją i pomieszczeniami przeznaczonymi do obsługi osób niepełnosprawnych. Komisariat posiada parkingi na 114 miejsc naziemnych, w tym dwa dla osób niepełnosprawnych oraz 30 miejsc w garażu podziemnym.

Rękawiecki: na strzelnicy można wykonywać strzelania z każdego rodzaju broni

Komisariat, obok pokojów dla funkcjonariuszy różnych pionów, posiada też multimedialną i zautomatyzowaną salę konferencyjna, pomieszczenia do organizacji odpraw, czy tzw. niebieski pokój, w którym wykonywane są czynności z udziałem nieletnich. W komisariacie znalazły się też m.in. pomieszczenie pierwszej pomocy medycznej, magazyn dowodów rzeczowych zanieczyszczonych biologicznie i pokój do oględzin.

Niewątpliwie to, na co czekali nie tylko śródmiejscy, ale wszyscy łódzcy policjanci kryje się w podziemiach obiektu. To jedyna w Łodzi profesjonalna, policyjna strzelnica, posiadająca pięć stanowisk strzeleckich. „Będzie to dla nas duże ułatwienie z racji tego, że dotychczas korzystaliśmy ze strzelnicy, która znajduje się poza miastem (w Ozorkowie – PAP)” - dodał nadkom. Rękawiecki.



„Co jest dla nas bardzo ważne, możemy tutaj realizować strzelania wszelkiego rodzaju. Mamy tutaj ruchomą linię ognia. Podczas prowadzenia ognia możemy się przemieszczać aż do 5 metrów od kulochwytu głównego, czyli możemy prowadzić wszelkiego rodzaju strzelania dynamiczne, sytuacyjne. Mamy transportery i obrotniki tarcz” - opowiadał PAP st. asp. Andrzej Zieliński, instruktor Wydziału Kadr i Szkolenia Komendy Miejskiej Policji w Łodzi.

Jak zaznaczył, na strzelnicy można wykonywać strzelania z każdego rodzaju broni, jaka jest na wyposażeniu polskiej policji (poza amunicją niebezpieczną), w tym także z karabinka maszynowego, ponieważ kulochwyt górny potrafi przejąć energię pocisku w wysokości do 2200J.

Rękawiecki: budynek od podstaw został zaplanowany, wybudowany i wyposażony

Policjanci będą tu ćwiczyć także strzelania dzienne i nocne, strzelania z pomocą latarki, czy z użyciem celowników. Strzelnica wyposażona jest także w trenażer do nauki strzelania bez amunicji, przy użyciu pistoletu Glock 17, który działa na wiązkę laserową i system sprężonego powietrza, który daje efekt odrzutu i podrzutu broni. „Bez wykorzystania amunicji penetracyjnej możemy symulować wszelkiego rodzaju treningi. Myślę, że to będzie bardziej wpływało na zachowanie tych policjantów, którzy dopiero zaczynają swoją przygodę” - ocenił instruktor.

Jego zdaniem trening bezstrzałowy to 80 proc. sukcesu strzelca. „Ten trenażer na pewno nie odzwierciedla 100 proc. strzału z normalnej broni, jak każdy inny trening strzelecki bez wykorzystania ostrej amunicji. Ma on jednak na celu wyrobienie właściwych odruchów i zachowań policjanta w sytuacji zagrożenia" - zaznaczył Zieliński.

Nadkom. Rękawiecki podkreślił, że budynek od podstaw został zaplanowany, wybudowany i wyposażony – wszystko co się w nim znalazło jest nowe, a policjanci przenoszą do niego tylko dokumentację. Jego zdaniem nowy obiekt nie tylko poprawi warunki pracy policjantów ale także warunki obsługi mieszkańców, w tym przyjmowania pokrzywdzonych.

Śródmiejscy policjanci przez kilka ostatnich lat pełnili służbę w części wydzielonej z Komendy Miejskiej. Ich wcześniejsza siedziba mieściła się w kamienicy z początku XX wieku, która objęta jest ochroną konserwatora zabytków i nie spełniała żadnych wymogów jednostki policji. Budynek był w złym stanie technicznym, a jego pomieszczenia były zagrzybione i często zalewane podczas intensywnych opadów deszczu. Budowa i wyposażenie nowego I Komisariatu kosztowała blisko 28 mln zł.