Gdynia, 23.06.2017. Statek pasażerski Norwegian Getaway wpłynął 23 bm. do gdyńskiego portu. To najdłuższy i jednocześnie największy pod względem tonażu wycieczkowiec, jaki kiedykolwiek odwiedził polski port. Pływający pod banderą Bahama statek ma 325 metrów długości i pojemność (GT) ponad 145 tysięcy. Jest jednym z największych wycieczkowców świata - posiada ponad dwa tysiące kabin i apartamentów dla niemal czterech tysięcy pasażerów. Załoga liczy ponad 1,5 tys. osób. Do Gdyni statek przypłynął w ramach dziewięciodniowego rejsu, który rozpoczął się w Kopenhadze. Będzie cumował w porcie ok. 10 godzin. (zuz) PAP/Jan Dzban PAP © 2017 / Jan Dzban
                                        

            W porcie w Gdyni w piątek około południa zacumował statek pasażerski „Norwegian Getaway”, najdłuższy i jednocześnie największy pod względem tonażu wycieczkowiec, jaki kiedykolwiek odwiedził polski port. Wycieczkowiec ma cumować w Gdyni do godziny 21.
      
            Gdyński port poinformował, że pływający pod banderą Bahama statek m/v „Norwegian Getaway”, który zacumował przy nabrzeżu Francuskim ma 325 metrów długości i pojemność (GT) – ponad 145 tysięcy. Jest jednym z największych wycieczkowców świata – posiada ponad dwa tysiące kabin i apartamentów dla niemal czterech tysięcy pasażerów. Załoga liczy ponad 1,5 tys. osób. Statek został zbudowany w 2014 r., a jego armatorem jest kompania Norwegian Cruise Line.

Na pokładzie wycieczkowca, oprócz powszechnych na tego typu jednostkach restauracji, barów, teatru i galerii, znajdują się m.in.: ogromny park linowy i ściana wspinaczkowa oraz klatka linowa ze zjeżdżalnią, a dla najodważniejszych - wąskie platformy, wychodzące kilka metrów poza obręb statku. Kompleks sportowy zajmujący trzy pokłady posiada też pełnowymiarowe boisko do koszykówki, pole do gry w minigolfa i bieżnię. Na statku znajduje się również centrum medyczne dyżurujące przez całą dobę.

„Norwegian Getaway” zazwyczaj wypływa w tygodniowe rejsy z Miami(USA) w rejon Wysp Karaibskich. Do Gdyni statek przypłynął w ramach dziewięciodniowego rejsu, który rozpoczął się w Kopenhadze. Statek zacumuje także w portach: Warnemunde, Tallin, St. Petersburg i Sztokholm.

Podczas tegorocznego sezonu do Gdyni ma zawinąć 45 wycieczkowców z całego świata. Szacuje się, że na ich pokładach może przypłynąć ok. 70 tys. turystów. W tym roku Gdynię najczęściej bo 11 razy odwiedzić ma znana już z poprzednich sezonów "AIDAdiva". Oprócz "Norwegian Getaway" po raz pierwszy zawinie też "Wind Surf", którego armator - Windstar - nazywa "największym żaglowcem na świecie". Jednostka o długości 187 m ma pięć masztów o wysokości 50 m każdy. Tegoroczny sezon wycieczkowców w Porcie Gdynia zakończy 6 września wizyta pływającej pod włoską banderą "Costa Pacifica".

Średnia długość statków wycieczkowych awizowanych na ten sezon w Gdyni wynosi ponad 256 metrów, a średnia pojemność statku (GT) - ponad 75 tysięcy. Port Gdynia jako jedyny w Polsce posiada nabrzeże dedykowane do obsługi statków pasażerskich tej wielkości. Do portu w Gdańsku w tym roku może przypłynąć na pokładach 67 statków pasażerskich ponad 30 tys. turystów.

Na pokładzie największych wycieczkowców może być od tysiąca do ponad dwóch tysięcy pasażerów z całego świata. Statek cumuje w porcie ok. 10 godzin, a pasażerowie w tym czasie mają zorganizowane wycieczki np. po Gdyni, Gdańsku lub na zamek w Malborku.