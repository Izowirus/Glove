Kuba, licząca około 11,2 mln mieszkańców, ma 2 153 stulatków, w tym co najmniej trzy osoby w wieku pomiędzy 113 a 115 lat - wynika z opublikowanych w środę danych z pierwszego kwartału tego roku.
      
            Większość stuletnich osób to kobiety - ponad 1 200. Natomiast pod względem geograficznym długowieczność najczęściej zdarza się we wschodnich prowincjach wyspy i w Hawanie - pisze dziennik "Juventud Rebelde".

W stołecznej prowincji jest stulatków 303, w Granma - 249, w Santiago de Cuba - 245, a w Holguin - 190 - podało kubańskie ministerstwo zdrowia. Następne miejsca szczycące się długowiecznością mieszkańców to Villa Clara (183), Las Tunas (150), Camaguey (126) i Guantanamo (118).

Według wiadomości zamieszczonej w marcu przez mediach najstarszą Kubanką ma być Maria Emilia Quesada Blanco, która liczy sobie 116 lat i jest czwartą z najdłużej żyjących obecnie na wyspie osób. Nie wspominają jednak o niej rejestry międzynarodowe.

Doktor Alberto Fernandez z ministerstwa, szef wydziału zajmującego się seniorami, powiedział gazecie, że Kuba należy do krajów Ameryki o najwyższym wskaźniku starzenia się społeczeństwa, z ponad 2,2 mln osób powyżej 60 lat, co stanowi niemal 20 proc. całej ludności wyspy.

Kubańska długowieczność jest wynikiem jednocześnie spadku płodności i umieralności, gwarancji swobodnego dostępu do opieki zdrowotnej oraz programów zabezpieczenia społecznego 

Dodał, że więcej niż 87 proc. Kubańczyków dożywa 60 lat i przewiduje się, że w następnym dziesięcioleciu będzie ich 90 proc. "To przykład pomyślnego starzenia się populacji, ponieważ więcej jest takich, którzy dożywają późnej starości. Badania pokazują, że większość nie cierpi na demencję, nie wykazuje niepełnosprawności i nie jest całkowicie uzależniona od opiekunów" - podkreślił.

Wyjaśnił, że kubańska długowieczność jest wynikiem jednocześnie spadku płodności i umieralności, gwarancji swobodnego dostępu do opieki zdrowotnej oraz programów zabezpieczenia społecznego. Dodał, że stulatkowie objęci są monitoringiem medycznym, czyli badaniami raz na kwartał, a w przypadkach bardziej krytycznych - co miesiąc.

Na wyspie działa 149 domów opieki o łącznej liczbie miejsc 11 800, a także 289 dziennych domów seniorów na ponad 9560 miejsc i 50 punktów opieki geriatrycznej, zatrudniających 305 specjalistów.

Na Kubie urodziło się w zeszłym roku 116 872 dzieci - o 8 192 mniej niż w 2015 roku i ostatnio uchwalono tam prawa mające na celu promowanie rozrodczości, która stała się "głównym problemem demograficznym" kraju.