Tegoroczna Wielkanoc jest we Włoszech też świętem sztuki, bo przypada w pierwszą niedzielę miesiąca, gdy za darmo można zwiedzać wiele muzeów i zabytków.
      
            Będą też one otwarte w świąteczny poniedziałek, ale za wstęp do większości z nich trzeba będzie już zapłacić.

Możliwość bezpłatnego zwiedzania w sumie 450 muzeów, galerii, terenów archeologicznych i zabytków, jak co miesiąc w pierwszą niedzielę, co jest inicjatywą ministerstwa kultury, to tym razem również wielka atrakcja dla setek tysięcy turystów, którzy przybyli w tych dniach do Włoch.

W Rzymie, gdzie Wielkanoc spędzają między innymi pielgrzymi z całego świata, w dwa świąteczne dni można zobaczyć w salach Chiostro del Bramante wielką wystawę 92 prac Williama Turnera, pochodzących z londyńskiej Tate Gallery.

W centrum wystawowym Vittoriano przy Placu Weneckim otwarta jest ekspozycja obrazów ojca impresjonizmu, Claude'a Moneta.

Otwarte będzie Koloseum, a także Termy Karakalli i kilkadziesiąt najważniejszych rzymskich muzeów i galerii sztuki.

W centrum sztuki Macro na miłośników muzyki czeka wielka ekspozycja dedykowana historii zespołu Pink Floyd.

Na południu można zwiedzać teren wykopalisk w Pompejach.

W Mediolanie otwarto w Święta zamek Sforzów i Pinakotekę, a w Palazzo Reale - wystawę "Dürer i Renesans między Niemcami a Włochami".

W Turynie zaprasza między innymi Muzeum Kina.

Z Rzymu Sylwia Wysocka