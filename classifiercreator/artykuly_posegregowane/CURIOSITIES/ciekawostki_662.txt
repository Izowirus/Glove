PAP © 2017 / Radek Pietruszka
      
            
        

        
        PAP © 2017 / Radek Pietruszka
      
            
        

        
        PAP © 2017 / Radek Pietruszka
      
            
        

        
        PAP © 2017 / Radek Pietruszka
      
            
        

        
        PAP © 2017 / Radek Pietruszka
      
            
        

        
        PAP © 2017 / Radek Pietruszka
      
            
        

        
        PAP © 2017 / Radek Pietruszka
      
          
  


  
            Darmowe zwiedzanie Pałacu Belwederskiego - m.in. zrekonstruowanego gabinetu marszałka Józefa Piłsudskiego, wystawy poświęconej wodzowi, oraz pomieszczeń pałacowych - zaplanowano w ramach tegorocznej edycji Europejskich Dni Dziedzictwa.
      
            Odwiedzający mogą zwiedzić otwartą w 1995 r. wystawę poświęconą marszałkowi Józefowi Piłsudskiemu, który zamieszkał w Belwederze w 1918 r. i pozostał w nim - z czteroletnią przerwą - aż do śmierci w 1935 r. Eksponaty wystawiennicze pozyskano z prywatnych zbiorów kolekcjonera Janusza Ciborowskiego.

Odwiedzić można m.in. zrekonstruowany gabinet, w którym marszałek pracował i podpisywał dokumenty o najwyżej randze państwowej; znajduje się tam także odtworzony na wzór oryginalnego, mundur Piłsudskiego z charakterystyczną czapką maciejówką.

Zapoznać można się także z oryginalnymi dokumentami i notatkami prasowymi, oraz ekspozycją prezentującą historię Orderu Virtuti Militari - najstarszego odznaczenia wojskowemu, ustanowionego przez Stanisława Augusta Poniatowskiego.

Zwiedzić można również pomieszczenia pałacowe, m.in. Pokój Narożny (Lustrzany), ulubione miejsce marszałka, w którym przebywał w ostatnim tygodniu swojego życia i ostatecznie zmarł, oraz Salę Pompejańską (kiedyś zwaną Niebieską), będącą miejscem uroczystych spotkań i wręczania najwyższych odznaczeń państwowych, w której kilkukrotnie koncertował Fryderyk Chopin.

 Odwiedzić można także kaplicę pod wezwaniem Matki Bożej Królowej Polski, powstałą w czasach, gdy Belweder był siedzibą prezydenta RP Lecha Wałęsy, w której podczas swoich pielgrzymek do ojczyzny modlił się papież Jan Paweł II.

Jak powiedziała PAP przewodniczka Barbara Dobielecka, która oprowadza po wystawie od samego początku jej powstania, "tu koncentrują się bardzo trudne wspomnienia o okresie zaborów". "Ale marszałek Piłsudski życzył sobie, żeby to miejsce stało się symbolem zwycięstwa, i właśnie dlatego wybrał je na zamieszkania" - podkreśliła.

"Chodzi o to, żeby współcześni młodzi ludzie znali prawdziwą historię Polski, żeby wiedzieli, jaki był ogromny wkład, również młodych, w walkę o odzyskanie niepodległości. Ten obiekt jest wiecznie żywy - odbywają się spotkania, konferencje, promocje książek" - dodała Dobielecka.

Zwiedzanie Belwederu potrwa do godziny 17.

Tegoroczne 25. Europejskie Dni Dziedzictwa zorganizowano pod hasłem "Krajobraz dziedzictwa – dziedzictwo krajobrazu". Ogólnopolską inaugurację wydarzenia zaplanowano na sobotę w Bramie Poznania, czyli pierwszym w Polsce centrum interpretacji dziedzictwa.

Ideą Europejskich Dni Dziedzictwa jest popularyzacja i upowszechnianie wiedzy o zabytkach i dziedzictwie kulturowym. Wydarzenie jest wspólną inicjatywą Rady Europy i Unii Europejskiej, której celem jest promocja zabytków. W projekcie uczestniczą wszystkie państwa członkowskie Rady Europy. W Polsce wydarzenie odbywa się od 1993 r., a od 2007 r. jego koordynatorem jest Narodowy Instytut Dziedzictwa.

Idea Europejskich Dni Dziedzictwa narodziła się 3 października 1985 r. w Grenadzie w Hiszpanii podczas II Konferencji Rady Europy. Francuski minister kultury zaproponował wtedy rozszerzenie na cała Europę zainicjowanych we Francji Dni Otwartych Zabytków. Wtedy po raz pierwszy bezpłatnie udostępniono zwiedzającym obiekty, do których dostęp dotychczas był ograniczony. Ponieważ inicjatywa cieszyła się dużym zainteresowaniem, zainspirowało to w 1991 r. Radę Europy do ustanowienia Europejskich Dni Dziedzictwa.

Patronem medialnym Europejskich Dni Dziedzictwa jest Polska Agencja Prasowa.

Autorka: Nadia Senkowska