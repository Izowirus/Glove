Poznań, 21.09.2015. Międzynarodowe Targi Wyrobów Spożywczy "Polagra Food", którym towarzyszą Targi Opakowań dla Przemysłu Spożywczego "Pakfood", Międzynarodowe Targi Technologii Spożywczych "Polagra-Tech" oraz Międzynarodowe Targi Gastronomii "Polagra Gastro" rozpoczęły się 21 bm., na terenie Międzynarodowych Targów Poznańskich. (soa) PAP/Jakub Kaczmarczyk PAP © 2017 / Jakub Kaczmarczyk
                                        

            Szyszki z kalmarów, izraelskie kotleciki falafele, miecznik na mchu czy paella w japońskiej wersji sushi - to tylko niektóre z dań, jakie będą serwowane od czwartku w Łodzi w ramach 14. edycji Festiwalu Dobrego Smaku. W tym roku motywem przewodnim jest kuchnia śródziemnomorska.
      
            W tegorocznej edycji weźmie udział w sumie niemal 60 restauracji, kawiarni, pubów i barów w całej Łodzi, a obok dań głównych, królować będą także desery, napoje i koktajle festiwalowe - zapowiadają organizatorzy.

Festiwal Dobrego Smaku co roku ściąga do łódzkich restauracji tysiące osób, chcących spróbować popisowych dań, stworzonych wokół określonego tematu. W tym roku motywem przewodnim jest kuchnia śródziemnomorska - dominować, więc będą oliwki, wołowina, jagnięcina, ryż, ryby i owoce morza.

Nie będą to jednak tylko potrawy włoskie czy greckie, ale łódzcy szefowie kuchni sięgnęli szerzej, również w rejony bliskowschodnie i północnoafrykańskie.

Wśród głównych dań znajdą się m. in. izraelskie kotleciki falafele podane z tabbouleh - sałatką z kuskusem, pomidorami, ogórkiem, miętą i pietruszką, oliwkowym hummusem czy risotto z zielonymi warzywami i szarpaną jagnięciną, miętą oraz masłem migdałowym.

Można będzie skosztować polędwiczek z indyka marynowanych w wodzie z kwiatów pomarańczy z sosem figowo-daktylowym z kolendrą, podane z tabbouleh i podpłomykiem, a także ryż bomba gotowany w aromatycznym wywarze z ryb, warzyw i skorupiaków.

Smakowicie brzmią także m.in. smażony filet z dorady podany na krewetkach i pieczonych ziemniakach z cukinią, palony miecznik, porzeczka miętowa i kora z pietruszki podane na mchu, paella w japońskiej wersji sushi, szyszki z kalmarów w śródziemnomorskim sosie pomidorowym z warzywami i oliwą czy kalmar faszerowany ryżem do risotto, cebulą i koperkiem.

Nie zabraknie też wołowiny mielonej z dodatkiem specjalnych przypraw, czy wołowina po arabsku duszonej w pomidorach z dodatkiem libańskiej sałatki.

Dla łasuchów przygotowano słodkie desery - będzie więc waniliowy pudding z owocami i prosecco, desery na bazie serka ricotta, tiramisu, ciasto tartowe z jabłkami, figą i jogurtem greckim, ekler z kremem chałwowym i granatem czy churros z gorącą czekoladą.

Dania i desery festiwalowe wydawane będą od czwartku od godz. 14 do niedzieli. Festiwalowe koktajle – do soboty.