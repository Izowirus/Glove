Odrzechowa (woj. podkarpackie), 17.02.2015. Kozy karpackie hodowane w Zakładzie Doświadczalnym Instytutu Zootechniki w Odrzechowej koło Sanoka, 17 bm. Stado w gospodarstwie, które od kilku lat odtwarza tę ginącą rasę, liczy ponad 50 sztuk, w tym 30 matek. Od połowy marca br. polscy hodowcy kóz karpackich będą mogli otrzymywać dopłaty z programów rolno-środowiskowych Unii Europejskiej. Mają one pomóc w zachowaniu ginącej rasy zwierząt. (dd/zuz) PAP/Darek Delmanowicz PAP © 2018 / Darek Delmanowicz
                                        

            Kozy karpackie i polskie owce górskie wraz z przychówkiem można spotkać w Muzeum Budownictwa Ludowego w Sanoku. "Są elementem powstającego od trzech lat w naszym skansenie sektora pasterskiego" - powiedział dyrektor placówki Jerzy Ginalski.
      
            "Rekonstruowany sektor pasterski ma odtworzyć surowe warunki życia i pracy karpackich górali. Powstało już blisko 30 proc. planowanych obiektów" - zauważył w piątek Ginalski.

Dyrektor sanockiego skansenu podkreślił, że "trudno sobie wyobrazić takie przedsięwzięcie bez charakterystycznych niegdyś dla regionu zwierząt - kozy karpackiej i polskiej owcy górskiej". "Mamy kilkanaście polskich owiec górskich, w tym odmiany barwne. Na teren dzisiejszego Podkarpacia przybyły one z pasterzami wołoskimi z południowych Karpat" - przypomniał Ginalski.

W Sanoku zwiedzający mogą zobaczyć także kozy karpackie. "Jest to stara polska rasa, która na przełomie XIX i XX wieku licznie występowała w naszym regionie. Potem została wyparta z hodowli przez napływ ras bardziej wydajnych" - mówił dyrektor MBL.

Zaznaczył, że "hodowla tej zanikającej rasy kóz została kilka lat temu odtworzona w Zakładzie Doświadczalnym Instytutu Zootechniki w Odrzechowej k. Sanoka". "Właśnie z Odrzechowej do nas trafiły kozy" - dodał.

Sektor pasterski powstaje w zalesionej części skansenu; zajmuje ponad 1,5-hektarową śródleśną polanę. W ubiegłym roku powstały pierwsze obiekty pasterskie oraz kamienna kapliczka. "Docelowo na polanie znajdzie się ich osiem. Będą to m.in. drewniane i kamienno-drewniane koliby, szałasy, szopy oraz poidła. Odtworzone zostaną także charakterystyczne dla karpackiego pasterstwa: koszary, czyli przenośne ogrodzenie" - wyjaśnił dyrektor.

Ginalski zwrócił uwagę, że sektor pasterski odtwarzany jest na podstawie koncepcji sprzed ponad pół wieku, którą opracował "wybitny etnograf, znawca kultury i sztuki ludowej Karpat prof. Romana Reinfussa". "Korzystamy z jego opracowań, licznych fotografii archiwalnych oraz szkiców. Naszym celem jest odtworzenie surowych warunków życia i pracy karpackich górali" - podkreślił.

Powstający sektor pasterski ma uzupełnić obraz dawnych wsi bojkowskich i łemkowskich, których liczne zabytki znajdują się w skansenie. "Pasterstwo, obok uprawy ziemi, stanowiło bowiem jedno z głównych zajęć i podstaw utrzymania ludności ruskiej, zamieszkującej przed drugą wojną światową tereny Bieszczadów i Beskidu Niskiego" - zauważył Ginalski.

Muzeum Budownictwa Ludowego w Sanoku powstało w 1958 r. Zgromadzono w nim ponad 150 obiektów charakterystycznych dla budownictwa w południowo-wschodniej Polsce. Najstarszy zabytek - chałupa z Dąbrówki k. Sanoka - pochodzi z 1681 r.