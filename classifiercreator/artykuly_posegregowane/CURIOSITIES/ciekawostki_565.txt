1,2 tys. artystów, 9 tys. spektakli, 3 mln widzów na widowni - tak wygląda podsumowanie 25 lat działania teatru Studio Buffo. "Takich rzeczy się nie zapomina" - mówi PAP Life Janusz Józefowicz i zaprasza na jubileuszowe koncerty w poniedziałek, wtorek i środę.

      
            Podczas trzech koncertów z okazji 25-lecia stołecznego teatru spotkają się ludzie, którzy w Buffo mieli bądź wciąż przeżywają swoje przygody artystyczne. "To taka sentymentalna podróż, okazja do wspomnień, do przypomnienia sobie rzeczy, które wspólnie robiliśmy. Także wydaje mi się, że dla nas, artystów, będzie to wyjątkowe przeżycie - dla widzów pewnie też, bo zobaczą ludzi, których dawno nie było w Buffo" - zapowiada PAP Life Józefowicz.

Podczas urodzinowych wieczorów nie zabraknie utworów z wieczorów tematycznych, spektakli, np. "Tyle miłości", musicali "Romeo i Julia" czy kultowego wręcz "Metra".

Lista artystów, którzy będą świętować urodziny Buffo jest długa. W poniedziałek będzie to m.in. Dorota "Doda" Rabczewska, Agnieszka Włodarczyk, Marian Opania, Emilian Kamiński, Wojciech Dmochowski. Oprócz gości będą i gospodarze wieczoru, czyli zespół teatru pod wodzą Janusza Józefowicza, Natasza Urbańska oraz Janusz Stokłosa, który poprowadzi grającą na żywo 10-osobową orkiestrę.

Jak wyglądały przygotowania? "Spotkaliśmy się po dużej przerwie i okazało się, że wszyscy wszystko pamiętają. Takich rzeczy się nie zapomina" - kwituje.