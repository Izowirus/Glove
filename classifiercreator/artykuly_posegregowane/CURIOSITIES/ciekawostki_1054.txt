Kilkaset par kaloszy skonfiskowali strażnicy miejscy w Wenecji osobom, które sprzedawały je bez zezwolenia. Tak zwana wysoka woda osiągnęła tam w poniedziałek poziom 108 centymetrów.

      
            Zalane miasto - zauważają media - to raj dla nielegalnych obnośnych sprzedawców.

Gdy tzw. acqua alta zalała okolice placu Świętego Marka, natychmiast pojawiło się tam wielu sprzedawców - imigrantów, głównie z Bangladeszu, którzy oferowali brnącym w wodzie turystom specjalne lekkie weneckie kalosze i plastikowe ochraniacze nakładane na buty. Są one niezbędne w dniach przypływu.

Jednocześnie do akcji przystąpiła straż miejska, która przeprowadziła kontrole i skonfiskowała kalosze tym, którzy sprzedawali je nielegalnie.