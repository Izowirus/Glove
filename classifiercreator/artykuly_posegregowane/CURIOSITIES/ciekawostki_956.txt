Portugalskie Porto zostało uznane przez uczestników konkursu European Best Destination za najlepsze pod względem turystycznym miasto Starego Kontynentu w 2017 r. Kolejne miejsca zajęły Mediolan oraz Gdańsk.
      
            20 miast kandydujących do tytułu nagrody European Best zostało wyłonionych do konkursu na bazie danych dotyczących popularności oraz reputacji miast w internecie, a także statystyk Eurostatu. W gronie tym znalazły się m.in. Bazylea, Ateny, Amsterdam, Wiedeń, Porto, Rzym, Mediolan, Madryt, Londyn, a także Gdańsk.

Łącznie w plebiscycie, który organizowany jest od ośmiu lat, oddanych zostało blisko 427 tys. głosów.

Najlepiej o popularności Porto w Europie świadczy fakt, że miasto to wygrałoby tegoroczny konkurs nawet bez uwzględniania głosów oddanych na nie z terytorium Portugalii. Łącznie głosowało na nie 138 tys. osób, czyli aż trzy razy więcej niż w ub.r. na chorwacki Zadar, który przed rokiem triumfował w plebiscycie.

„Wygrana Porto pozwoli temu miastu jeszcze lepiej promować się na świecie i gościć u siebie coraz więcej zagranicznych urlopowiczów. Dotychczas bowiem zagraniczni turyści częściej odwiedzali Lizbonę oraz region Algarve” - powiedział PAP Life portugalski ekspert turystyczny Miguel Pinto.

Za Porto, Mediolanem i Gdańskiem uplasowały się Ateny, San Sebastian, Sozopol, a także Wiedeń i Stari Grad.

Rosnąca w ostatnich latach popularność Porto wynika nie tylko z licznych walorów historycznych, architektonicznych, kulturalnych i gastronomicznych tego miasta, ale z coraz większej liczby połączeń lotniczych.

Sercem Porto, miasta określanego przez wielu mianem stolicy północnej Portugalii, jest Praca da Liberdade, na którym dominuje konny pomnik króla Piotra IV. Od północnego skraju tego placu odchodzi Avenida dos Aliados, główna ulica Porto, która wiedzie na wzniesienie, na którym wybudowano ratusz. Z kolei na południowy wschód od Praca da Liberdade można znaleźć Estacao Sao Bento, czyli zabytkowy i nadal czynny dworzec kolejowy z ładnym holem wyłożonym 20 tysiącami sztuk tradycyjnych azulejos.

Ważną budowlą Porto jest barokowy kościół Clerigos z charakterystyczną wieżą, usytuowaną na tyłach świątyni. Wysoka na ponad 75 metrów budowla zapewnia piękne widoki na tą stolicę północnej Portugalii. Za przyjemność trzeba jednak “zapłacić” pokonaniem 225 stopni schodów.
Z Lizbony Marcin Zatyka