Jaworzyna Śląska (woj. dolnośląskie), 21.09.2013. Międzynarodowy Zlot Zabytkowych Lokomotyw - Gala Parowozów 2013 21 bm., w Jaworzynie Śląskiej. W dwudniowym zlocie biorą udział pojazdy szynowe z Polski, Niemiec i Czech. (soa) PAP/Maciej Kulczyński PAP © 2017 / Maciej Kulczyński
                                        

            Pięć zabytkowych lokomotyw parowych weźmie udział w rozpoczynającej się w piątek w Jaworzynie Śląskiej Gali Parowozów. Elementem imprezy będzie wieczorny koncert orkiestry złożonej z parowozów.
      
            W tegorocznej Gali Parowozów organizowanej przez Muzeum Przemysłu i Kolejnictwa na Śląsku wezmą udział trzy parowozy z Czech, jeden z Wolsztyna oraz jeden z Jaworzyny Śląskiej. "Parowozownia w Jaworzynie Śląskiej będzie areną, na której – tradycyjnie już – prezentowane będą zabytkowe, czynne lokomotywy parowe. Całodziennym prezentacjom towarzyszyć będą przejazdy zabytkowymi składami do Świdnicy, Strzegomia i Wrocławia" - powiedział PAP Life rzecznik Muzeum Przemysłu i Kolejnictwa na Śląsku w Jaworzynie Śląskiej Arkadiusz Foerster.

W ramach imprezy w piątkowy wieczór odbędzie się na stacji kolejowej Świdnica Miasto koncert orkiestry złożonej z czterech parowozów. "Parowa Orkiestra Dęta to nieprawdopodobne instrumentarium, które definiowane jest nie nagrodami i wyróżnieniami na międzynarodowych konkursach muzycznych, ale mocą przeszło 6000 koni mechanicznych, masą 550 ton i ciśnieniem 16 atmosfer" - podkreślają organizatorzy.

Foerster podkreślił, że w tym roku Gali Parowozów będzie towarzyszyć prezentacja zabytkowych maszyn rolniczych w Piotrowicach Świdnickich. W zlocie organizowanym na terenie dawnego folwarku Burghausów weźmie udział kilkadziesiąt ciągników rolniczych, walców parowych, maszyn i pojazdów użytkowych.

Gala Parowozów oraz zlot zabytkowych maszyn rolniczych zakończą się w niedzielę.