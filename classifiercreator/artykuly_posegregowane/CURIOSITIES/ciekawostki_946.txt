Tarnowskie Góry, 26.02.2016. Zabytkowa Kopalnia Srebra w Tarnowskich Górach, 26 bm. Kopalnia może zostać wpisana na listę światowego dziedzictwa UNESCO, stosowny wniosek został złożony w siedzibie tej organizacji. Obecnie turystom udostępniony jest ponad półtorakilometrowy fragment liczących ponad 150 km podziemi dawnej kopalni kruszców srebronośnych. (ag/mgut) PAP/Andrzej Grygiel PAP Andrzej Grygiel / Andrzej Grygiel
                                        

            Pracownicy remontujący restaurację przy Zabytkowej Kopalni Srebra w Tarnowskich Górach (Śląskie) znaleźli zamurowaną w ścianie butelkę z listem sprzed ponad 4 dekad. Zostawili go robotnicy, którzy na początku lat 70. XX w. wznosili budynek nadszybia kopalni.
      
            O odkryciu poinformował we wtorek rzecznik Stowarzyszenia Miłośników Ziemi Tarnogórskiej (SMZT) Grzegorz Rudnicki.

Na zamurowaną w jednej ze ścian butelkę natknęli się pracownicy firmy budowlanej, prowadzący prace remontowe lokalu gastronomicznego. Już na wiosnę zostanie w nim uruchomiona restauracja, nawiązująca do dziedzictwa górniczego Tarnowskich Gór.

Okazało się, że w butelce, na lekko pożółkłej kartce, znajduje się 13 nazwisk budowniczych, miejsce ich zamieszkania, a także niewyraźna pieczątka firmy wykonującej prace budowlane. Archiwum SMZT ustaliło, że wiadomość może pochodzić z 1973 r. Wtedy to bowiem na plac budowy kopalni weszło m.in. Chorzowskie Przedsiębiorstwo Budownictwa Węglowego. Nazwa tej firmy pojawia się także na początku wiadomości.

„Dla SMZT, które było nie tylko inicjatorem, ale także społecznym wykonawcą odbudowy kopalni, odkrycie to ma charakter sentymentalny. Wiele osób nadal współpracujących ze Stowarzyszeniem było bowiem mocno zaangażowanych w prace związane z udostępnieniem obiektu turystom. Być może udałoby się dotrzeć do osób wymienionych na kartce, spisać ich wspomnienia lub nawet pozyskać nieznane dotąd zdjęcia z budowy” - wskazał Rudnicki.

Zabytkowa Kopalnia Srebra została udostępniona do zwiedzania w 1976 r. Szlak turystyczny przebiega 40 m pod ziemią, blisko 300 metrowy fragment trasy trzeba pokonać łodzią. Tuż przy budynku kopalni znajduje się skansen maszyn parowych. Kopalnia jest jednym z dwóch głównych zabytkowych obiektów przemysłowych w Tarnowskich Górach. Kilka kilometrów od niej jest położona Sztolnia Czarnego Pstrąga. Obydwa zabytki umożliwiają zwiedzanie części podziemnego kompleksu chodników i wyrobisk po dawnym górnictwie rud srebronośnych na tym terenie, liczącego ponad 150 km.

Od 2004 r. kopalnia i sztolnia są na prezydenckiej liście Pomników Historii. Od listopada 2014 r. kopalnia jest tzw. punktem kotwicznym sieci Europejskiego Szlaku Dziedzictwa Przemysłowego (ERIH), skupiającego około 200 zabytków techniki w Europie. SMZT zabiega o wpis tarnogórskich obiektów na listę UNESCO.

Zamurowana butelka nie jest jedynym niecodziennym odkryciem jakiego dokonano w ostatnich latach w tarnogórskich zabytkach techniki. Pod koniec 2015 r., w czasie sprzątania Sztolni Czarnego Pstrąga, nurkowie wydobyli z jej dna aparat fotograficzny. Mimo, że w wodzie przeleżał aż 6 lat, to wciąż posiadał sprawną kartę pamięci. Dotarcie do właścicieli było możliwe dzięki znajdującym się na niej zdjęciom.