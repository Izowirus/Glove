Dom mody Chanel zdementował plotki, jakoby dyrektor artystyczny, Karl Lagerfeld, miał odejść na emeryturę. Wcześniej, jedna z redakcji, powołując się na wypowiedź przyjaciela projektanta, podała, że Lagerfeld nie czuje się już na siłach, by podołać obowiązkom.
      
            Uznany amerykański portal show-biznesowy Page Six podał, że nadchodzący pokaz Chanel będzie ostatnim, za który odpowiada Karl Lagerfeld. Ostatnim akordem we współpracy "Kaisera" z francuskim domem mody ma być majowa prezentacja międzysezonowej kolekcji cruise na Kubie.

Autor artykułu powołuje się na przyjaciela Lagerfelda. Dziennikarz usłyszał od niego, że projektant nie czuje się dobrze i gotowy jest zrezygnować z pracy.

Dom mody postanowił zabrać głos w tej sprawie. Rzecznik Chanel, w rozmowie z brytyjskim "Vogue'em", podane informacje określił jako bezpodstawne.

Lagerfeld jest głównym projektantem Chanel od 33 lat. Istnieją rozbieżności w kwestii wieku projektanta. Niektóre źródła podają, że ma 83 lat, według jego strony internetowej jest pięć lat młodszy.

Gdy w 2012 roku spytano Lagerfelda o przejście na emeryturę, żachnął się: "Czemu miałbym przestać pracować? Gdybym tak zrobił, umarłbym i byłbym skończony".