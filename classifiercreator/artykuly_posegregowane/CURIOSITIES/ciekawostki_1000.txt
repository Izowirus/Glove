Mieszkańcy Los Angeles w USA zobaczyli w Nowy Rok, że słynny wielki napis Hollywood na wzgórzach nad miastem wandale przerobili w sylwestra na Hollyweed, co można przetłumaczyć na "święte zioło" - donoszą media. Marihuana będzie legalna w Kalifornii od 2018 r.
      
            Telewizja KABC przekazała, że policja w Los Angeles wszczęła śledztwo w sprawie wandalizmu. Uczulono także służby odpowiedzialne za utrzymanie porządku w Hollywood Hills, gdzie stoją litery, i w pobliskim Griffith Park.

Wysoki na blisko 14 metrów napis Hollywood stanął na wzgórzu Mount Lee w 1923 roku początkowo jako tymczasowa reklama pobliskiej inwestycji mieszkaniowej Hollywoodland; potem napis skrócono. Z biegiem lat stał się on rozpoznawalnym na całym świecie symbolem hollywoodzkiego przemysłu filmowego.

Podczas wyborów prezydenckich w listopadzie ub. roku Kalifornijczycy głosowali m.in. w sprawie legalizacji rekreacyjnego używania marihuany; ma to nastąpić w 2018 roku.