Łódź, 29.04.2017. Tulipany w łódzkim Ogrodzie Botanicznym, 29 bm. (gm/dw) PAP/Grzegorz Michałowski PAP © 2018 / Grzegorz Michałowski
                                        

            W Leśnym Ogrodzie Botanicznym Marszewo w Gdyni, jednym z najmłodszych ogrodów w kraju, ma powstać kompleks edukacyjno-wystawowy, w nowatorskiej, ekologicznej technologii. Ogród o powierzchni ok. 50 ha w ubiegłym roku odwiedziło co najmniej osiem tysięcy osób.
      
            Leśny Ogród Botaniczny Marszewo jest jedynym tego typu obiektem w rejonie Trójmiasta; na listę polskich ogrodów botanicznych wpisano go w 2010 r. Ogród o powierzchni ok. 50 ha został założony przez Nadleśnictwo Gdańsk we współpracy z miastem Gdynia i Uniwersytetem Gdańskim. Celem zagospodarowania Ogrodu Marszewo jest przede wszystkim stworzenie dla mieszkańców Trójmiasta interesującego miejsca do edukacji np. ekologicznej i leśnej oraz do odpoczynku.

Rzecznik Nadleśnictwa Gdańsk Łukasz Plonus poinformował PAP, że Nadleśnictwo ogłosiło przetarg na budowę kompleksu edukacyjno-wystawowego według nowatorskiego w Polsce projektu, który został wybrany w ogólnopolskim konkursie.

Centralną częścią kompleksu ma być tzw. budynek „spalony”. Rzecznik wyjaśnił, że obiekt jest tak określany ze względu na planowaną ekologiczną elewację ze spalonego drewna. Dwukondygnacyjny budynek ma mieć elewację z desek opalonych, jako podstawowy materiał konstrukcyjny ma być wykorzystane drewno klejone krzyżowo (ang. CLT, cross laminated bimber). Przyznał, że ta technologia w Polsce jest mało znana.

Plonus wskazał, że Nadleśnictwo Gdańsk ogłosiło przetarg na budowę kompleksu już po raz czwarty. W dotychczasowych postępowaniach wykonawcy albo oferowali budowę za kwotę przekraczającą planowaną przez Lasy Państwowe na ten cel, albo w ogóle się nie zgłaszali. Teraz na oferty Nadleśnictwo czeka do 23 maja.

Rzecznik zaznaczył, że zamawiającemu zależy na tym, by budynek w jak największym stopniu był drewniany. „Chodzi m.in. o to, że drewno akumuluje CO2 i im więcej w budownictwie będziemy używać drewna, tym lepiej dla środowiska” – tłumaczył. Dodał, że Lasy Państwowe „chcą też pokazać przykład dobrego drewnianego budownictwa ekologicznego”.

Zastosowane mają być rozwiązania prośrodowiskowe, tj. niskoemisyjne lub odnawialne źródła energii czy racjonalne zużycie wody.

W ogrodzie, który tworzyli m.in. naukowcy z Uniwersytetu Gdańskiego, realizowanych jest wiele projektów. Do „ścieżki wiewiórki” doszły dwie nowe ścieżki edukacyjne. „Szlak wśród korzeni drzew” obejmuje m.in. stanowiska rozpoznawania gatunków fauny i flory dna lasu, wyeksponowane korzenie drzew oraz domki, które mają przypominać norki hobbitów. „Szlak Alicji w zaczarowanym lesie” to labirynt na szczycie wzgórza m.in. ze "ścieżką zmysłów" oraz prezentacja leśnego środowiska w mikro i makroskali; grzyby, szyszki, porosty, ale też kleszcz, kornik i chrabąszcz pokazane są w nienaturalnych, znacznie powiększonych rozmiarach. Dwa ostatnie szlaki oficjalnie jeszcze nie zostały otwarte.

Rzecznik Nadleśnictwa wyjaśnił, że w Ogrodzie powstają nowa wiata ogniskowa i tzw. "klasa pod chmurką”, czyli miejsce, gdzie będą prowadzone zajęcia dla dzieci o przyrodzie.

Plonus poinformował, że w ubiegłym roku ogród odwiedziło co najmniej 8 tys. osób, czyli o kilkaset więcej niż rok wcześniej. „Z każdym rokiem wzrasta liczba gości, bo pojawiają się też nowe atrakcje, jak np. nowe kolekcje roślinne” – dodał.

Dużym zainteresowaniem gości cieszy się np. cykl „ogrodowe niedziele”. Spotkania te dedykowane są indywidualnym odwiedzającym. Co tydzień, od kwietnia do końca września, można zwiedzać Ogród oraz wziąć udział w warsztatach i prelekcjach prowadzonych przez specjalistów z różnych dziedzin - m.in. leśnictwa, botaniki, ornitologii, snycerstwa, rymarstwa. W zimie organizowane są spotkania związane z obrączkowaniem ptaków. Od poniedziałku do piątku ogród proponuje zajęcia dla szkół i przedszkoli. „Na zajęcia można zapisać się on line, zarezerwować termin, temat” – wyjaśnił rzecznik. Wszystkie zajęcia są bezpłatne.

Na zagospodarowanie terenu Leśnego Ogrodu Botanicznego przeznaczono prawie 3 mln zł, z tego 1,6 mln zł Nadleśnictwo otrzymało w ramach Regionalnego Programu Operacyjnego Województwa Pomorskiego na lata 2014-2020 na działania związane z ochroną różnorodności biologicznej.

Nadleśnictwo Gdańsk ocenia, że ogród w pełnej okazałości będzie można oglądać za blisko 10 lat, kiedy wyrosną sadzone w ostatnich latach drzewa i inne rośliny. Ogród mają porastać drzewa, krzewy i rośliny strefy umiarkowanej i borealnej, w tym gatunki charakterystyczne dla Pomorza. Odwiedzający będą też mogli podziwiać gatunki ginące i rzadko spotykane w regionie, a także rośliny chronione. Pierwsza kolekcja kilkudziesięciu niespotykanych już odmian jabłoni, gruszy i innych drzew owocowych została założona w 2008 r.