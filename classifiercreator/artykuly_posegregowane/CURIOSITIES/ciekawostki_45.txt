Piosenkarki, celebrytka i prezenterka TV to najbardziej wpływowe panie na Twitterze. Numer jeden to Taylor Swift. Wśród panów zwyciężył Liam Payne - wokalista boysbandu One Direction. W pobitym polu pozostawił obecnego i byłego prezydenta USA.
      
            Za najbardziej wpływową kobietę na Twitterze w 2018 roku uznana została Taylor Swift, amerykańska piosenkarka, autorka tekstów, instrumentalistka i aktorka.

Swift wyprzedziła swoją rodaczkę, również piosenkarkę i aktorkę, Katy Perry, znaną celebrytkę Kim Kardashian i kolejną Amerykankę, Demi Lovato - piosenkarkę, kompozytorkę, reżyserkę klipów wideo, znaną z amerykańskiej edycji programu X Factor, gdzie zasiadała w jury.

Pierwszą piątkę wpływowych kobiet Twittera zamyka zdobywczyni nagrody Emmy, scenarzystka i aktorka, która prowadzi własny talk-show - Ellen DeGeneres.

Wśród panów zwyciężył popowy wokalista Liam Payne, znany z One Direction. W pobitym polu pozostawił wyjątkowo aktywnego na Twitterze prezydenta USA Donalda Trumpa, oraz byłego lokatora Białego Domu Baracka Obamę.

W pierwszej piątce znaleźli się jeszcze popowy gwiazdor Justin Bieber i król futbolu - Cristiano Ronaldo.

Ranking osób, których wpisy na Twitterze najbardziej oddziaływały na pozostałych użytkowników sporządziła zajmująca się badaniem mediów społecznościowych firma "Brandwatch".

Twitter to serwis społecznościowy udostępniający usługę mikroblogowania założony 21 marca 2006 roku. Zarejestrowany użytkownik może wysyłać i odczytywać tak zwane tweety, krótkie wiadomość (maks. 280 znaków) wyświetlane na profilu autora wpisu oraz pokazywana użytkownikom, którzy obserwują dany profil.