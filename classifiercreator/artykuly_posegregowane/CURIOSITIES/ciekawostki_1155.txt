W tegorocznym rankingu magazynu "Forbes" na najbardziej wpływowego człowieka w polskim sporcie zwyciężył Zbigniew Boniek. Kolejne miejsca zajęli Robert Lewandowski i Czesław Lang.

      
            W rankingu 50 najbardziej wpływowych ludzi w polskim sporcie 2016, opracowanym przez redakcję „Forbesa” i firmę Pentagon Research, pierwsze miejsce zajął Zbigniew Boniek. Prezes Polskiego Związku Piłki Nożnej w tym roku zamienił się miejscami z liderem zeszłorocznego zestawienia – najlepszym polskim napastnikiem Robertem Lewandowskim. Na podium, na trzecim miejscu znalazł się były kolarz Czesław Lang, właściciel firmy Lang Team i organizator Tour de Pologne.

To był z pewnością rok piłki nożnej. W rankingu za 2016 rok znalazło się aż ośmiu piłkarzy, którzy występowali na Euro 2016. W czołówce listy najbardziej wpływowych w sporcie, oprócz piłkarzy i szefa krajowej federacji, znalazł się także – na wysokim, szóstym miejscu - trener Adam Nawałka, który uczynił z drużyny narodowej jeden z ośmiu najsilniejszych europejskich zespołów.

W dziesiątce rankingu uplasowało się również troje menedżerów związanych ze sportem: właściciel Cyfrowego Polsatu Zygmunt Solorz (8. miejsce), który swoje telewizyjne imperium oparł m.in. na transmisjach wydarzeń sportowych, oraz Irena Szewińska (9.) i Robert Korzeniowski (10.) – wybitni lekkoatleci, którzy dziś odnoszą sukcesy w biznesie.

Pierwsza dziesiątka rankingu prezentuje się następująco: 1. Zbigniew Boniek, 2. Robert Lewandowski, 3.Czesław Lang, 4. Agnieszka Radwańska, 5. Marcin Gortat, 6. Adam Nawałka, 7. Adam Małysz, 8. Zygmunt Solorz, 9. Irena Szewińska, 10. Robert Korzeniowski.