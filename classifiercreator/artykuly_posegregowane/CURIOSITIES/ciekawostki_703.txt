Bolesławiec, 19.08.2016. W Bolesławcu trwa Święto Ceramiki, 19 bm. Festiwal to największa w Polsce impreza poświęcona ceramice. Dolnośląskie miasto od wieków słynie jako prężnie działający ośrodek wyrobów ceramicznych. (mk/mr) PAP/Maciej Kulczyński Archiwum PAP © 2017 / Maciej Kulczyński
                                        

            Ponad 100 tys. osób uczestniczy w 23. Święcie Ceramiki w Bolesławcu (Dolnośląskie). Organizatorzy imprezy spodziewają się nie tylko rekordowej liczby odwiedzających, ale też znacznie większych obrotów na targach, które trwają już od środy.
      
            Rzeczniczka bolesławieckiego magistratu Agnieszka Gergont w piątek w rozmowie z PAP podkreśliła, że w tym roku niewątpliwie zostanie pobity rekord frekwencyjny imprezy.

„Zauważalne jest znacznie większe zainteresowanie targami ceramicznymi już w tych pierwszych dwóch dniach, a weekend dopiero przed nami. Szczególnie dużo jest turystów i klientów z Azji, którzy dotychczas tak masowo nie odwiedzali naszego miasta w trakcie święta i targów” - powiedziała Gergont.

Dodała, że liczba uczestników już przekłada się na zwiększone obroty handlowe kilkudziesięciu stoisk z wyrobami ceramicznymi.

„To istotne i korzystne dla naszych lokalnych producentów, ale również i dla promocji naszej marki. Wśród wystawców są też producenci spoza Bolesławca, również z zagranicy. Stajemy się bez wątpienia jednym z centrów obrotu ceramiką w Europie” - powiedziała rzeczniczka.

Tematem przewodnim tegorocznej edycji imprezy jest „kolor kobaltowy”, dlatego w piątkowy wieczór oficjalnie święto otworzy parada zatytułowana „Kobaltowa moda”. Kobalt to kolor-symbol bolesławieckiej ceramiki.

Program weekendowego święta jest bardzo bogaty również w wydarzenia artystyczne. Na scenie będą koncertować muzyczne gwiazdy m.in. Anna Wyszkoni, Michał Szpak, zespoły Fun Factory i Manchester. Zaplanowano wernisaż dorocznego pleneru ceramicznego, w którym uczestniczyli artyści z całej Europy.

„Smocze jajo” to piec ceramiczny, w którym każdy uczestnik warsztatów ceramicznych może wypalić swoje dzieło wykonane w trakcie święta. Również turyści mogą spróbować swoich sił w sztuce ceramicznej na miejscu. Targi i święto potrwają do niedzieli.

W Bolesławcu działają trzy zakłady produkujące tzw. ceramikę bolesławiecką. Są to cenione na całym świecie wyroby, pokryte szkliwem i mające charakterystyczne zdobienia. Wytwarzane są z gliny kamionkowej, którą wydobywa się tylko w tym rejonie Dolnego Śląska. Udokumentowane początki garncarstwa na tym terenie sięgają średniowiecza.

Roman Skiba