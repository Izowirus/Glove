epa04106501 The sun sets as a couple walk with a dog at the sea side of Sittwe, Rakhine State, western Myanmar, 03 March 2014.  EPA/LYNN BO BO  Archiwum PAP/EPA
                                        

            Dobór charakterologiczny psa i człowieka to dobry sposób na świadomą adopcję dorosłych psów. Dzięki temu znacznie rzadziej zdarzają się przypadki powrotu zwierzęcia do Fundacji -  mówi PAP szefowa Fundacji Zwierzęca Polana, Aleksandra Grynczewska.
      
            Fundacja prowadzi od września do listopada akcję "Dopasowani Kompani", której celem jest pomoc w dopasowaniu jak największej liczby bezdomnych dorosłych psów do idealnych dla nich właścicieli. Metodą, którą wykorzystuje jest charakterologiczny psa i człowieka.

"Przypadki, kiedy zwierzę do nas wróciło zdarzyły się zaledwie kilka razy, np. ze względu na to, że pies kopał doły lub właściciel zmienił miejsce zamieszkania" - powiedziała PAP Grynczewska. Dodała, że od początku działalności Fundacji - od 2012 r. - było jedynie dziesięć na siedemset zaadoptowanych psów.

Charaktery i potrzeby psów są dokładnie analizowane poprzez wywiady środowiskowe i behawioralne. "Psy ulokowane są w czterech hotelach na terenie całej Polski i są pod obserwacją zoopsychologów. Analizie poddawane są ich reakcje na samochody, inne zwierzęta czy dzieci. Badane jest także, jak psy radzą sobie w obliczu zagrożenia oraz jaką mają osobowość - czy są bardziej ruchliwe czy spokojne, a co za tym idzie - jaki dom preferują" - wyjaśniła.

Grynczewska powiedziała, że badaniu środowiskowemu poddawani są również potencjalni właściciele psów. "Wypełniają ankietę składającą się z trzydziestu pytań dotyczących tego, jak wygląda ich dom, w jaki sposób spędzają czas wolny, jakie mają doświadczenie w kontaktach z psami oraz jaką dysponują wiedzą na temat czworonogów, opieki nad nimi i ich szkoleń" - powiedziała.

Dodała, że jeśli wszystko przebiegnie dobrze, potencjalni właściciele zapraszani są do jednego z hoteli dla psów. Zazwyczaj wizyty trwają kilka godzin, czasem wydłuża się to do paru spotkań. Kiedy obie strony wzajemnie się zaakceptują, podpisywane są dokumenty adopcyjne. "Jesteśmy cały czas do dyspozycji osób, które zdecydowały się na adopcję i, w razie wystąpienia problemów z zaaklimatyzowaniem się czworonoga w nowym domu, przeprowadzana jest na nasz koszt wizyta behawiorysty" - powiedziała rozmówczyni PAP.



Pomysł charakterologicznego doboru psów i właścicieli dobrze ocenia Aleksandra Słyk-Przeździecka ze Stowarzyszenia Behawiorystów i Trenerów COAPE. "Dużo psów jest oddawanych właśnie z racji braku przeprowadzenia odpowiedniego wywiadu, niedopasowania i innych wyobrażeń na temat danej rasy. Dochodzi często do wielu paradoksów, np. starsza osoba dostaje pod opiekę psa wymagającego dużej aktywności fizycznej" - powiedziała. Jej zdaniem, dobór charakterologiczny pozwala tego uniknąć.

Podobnego zdania jest Mariusz Tauber z Fundacji Azylu pod Psim Aniołem. "To ważne, żeby wybierać psa nie tylko pod względem wyglądu, ale także jego charakteru. Bardzo wiele osób oddaje nam psa dlatego, że sobie z nim nie radzą, nie odpowiada ich stylowi życia" - dodaje.

Ale Fundacja zabezpiecza się przed powrotem zwierzęcia także w inny sposób - są za to duże kary. Oprócz opłacenia kosztów transportu i utrzymania czworonoga do czasu znalezienia nowego właściciela, płaci karę umowną na rzecz Fundacji - 4 tys. zł. Dzieje się to m.in. w przypadku stwierdzenia porzucenia zwierzęcia, oddania go osobom trzecim, niepowiadomienia o zaginięciu zwierzęcia do 24 godzin od chwili zniknięcia lub niepoddania zwierzęcia zabiegowi sterylizacji w wyznaczonym umową terminie.

Więcej informacji na stronie kampanii: www.dopasowanikompani.pl