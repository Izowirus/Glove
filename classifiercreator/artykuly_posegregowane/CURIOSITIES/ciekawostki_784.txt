Uznawany za jednego z najlepszych piłkarzy w historii Argentyńczyk Lionel Messi kończy w sobotę 30 lat. Jubileusz spędzi przygotowując się do ślubu z przyjaciółką od czasów dzieciństwa Antonellą Roccuzzo, który zaplanowany jest na 30 czerwca.
      
            Od początku seniorskiej kariery, tj. od 2004 roku, Messi broni barw Barcelony. Z tym klubem wywalczył już 29 trofeów, może pochwalić się też wieloma indywidualnymi wyróżnieniami. W jego imponującej kolekcji wciąż brakuje jednak tytułu wywalczonego z seniorską drużyną narodową, za co jest przez niektórych krytykowany.

Legendarny brazylijski piłkarz Pele powiedział niegdyś, że wciąż uważa się za lepszego od Messiego, ponieważ potrafił poprowadzić swój kraj do walki o najwyższe cele - triumfował w mistrzostwach świata w 1958, 1962 i 1970 roku.

Urodzony 24 czerwca 1987 roku w Rosario Messi był już o krok od tego trofeum w Brazylii w 2014 roku, ale ostatecznie Argentyna przegrała w finale z Niemcami 0:1 po dogrywce. Niewielkim pocieszeniem był fakt, że Argentyńczyk został wybrany najlepszym piłkarzem turnieju. Rok i dwa lata po tym "Albicelestes" ulegli Chile w finale Copa America.

Po tej drugiej porażce jeden z kolegów Messiego z kadry relacjonował, że pięciokrotny laureat Złotej Piłki dla najlepszego piłkarza roku na świecie załamał się i "płakał jak nigdy wcześniej".

Messi zrezygnował wówczas z dalszej gry w drużynie narodowej, ale zmienił zdanie niespełna dwa miesiące później. "Wiele spraw przychodziło mi do głowy tego wieczoru i poważnie rozważałem odejście, ale moja miłość do ojczyzny i ta koszulka są zbyt potężne" - tłumaczył w oświadczeniu najlepszy strzelec w historii reprezentacji Argentyny (58 goli w 118 meczach).

Brak sukcesu w drużynie narodowej to chyba jedyny sportowy zarzut, jaki można postawić Messiemu. Z Barceloną zdobył wszystkie najważniejsze trofea klubowe: ośmiokrotnie był mistrzem kraju, cztery razy triumfował w Lidze Mistrzów, wywalczył także pięć razy Puchar Króla, a trzykrotnie Superpuchar Europy oraz klubowe mistrzostwo świata. Do tego dochodzi sześć triumfów w Superpucharze Hiszpanii.

"To oczywiste, że Leo jest najlepszym zawodnikiem na świecie. Jest symbolem futbolu" - powiedział były trener Barcelony Luis Enrique.

Messi często porównywany jest do byłej gwiazdy argentyńskiej piłki Diego Maradony.

"Widziałem w życiu wielu uzdolnionych zawodników, ale nikt nie panował nad piłką tak doskonale jak Messi. Ona jest przyklejona do jego nogi" - chwalił go starszy rodak, który w latach 2008-10 był selekcjonerem "Albicelestes".

W latach 2009-12 Messi zdominował rywalizację o tytuł najlepszego zawodnika świata, odbierając Złotą Piłkę czterokrotnie z rzędu. Później wygrał ten plebiscyt jeszcze w 2015 roku.

Messi pobił niezliczoną liczbę rekordów klubowych, europejskich i światowych. Jednym z jego niezwykłych dokonań było poprawienie rekordu Niemca Gerda Muellera w liczbie goli zdobytych w roku kalendarzowym. Od stycznia do grudnia 2012 roku strzelił ich 91.

Plamą na jego życiorysie są za to kłopoty z hiszpańskim fiskusem. W 2016 roku został skazany na 21 miesięcy więzienia i grzywnę w wysokości dwóch milionów euro za przestępstwa podatkowe, a odwołania nie przyniosły efektu. Za kratki nie trafił, ponieważ w Hiszpanii nie wykonuje się wyroków pozbawienia wolności poniżej 24 miesięcy, jeśli nakładane są po raz pierwszy.

Messi i Roccuzzo mają już dwoje dzieci - czteroletniego Thiago i młodszego o trzy lata Mateo.

Sylwetka Lionela Messiego:

ur. 24 czerwca 1987 roku w Rosario
wzrost - 169 cm
klub - FC Barcelona (od 2000 roku)
pozycja - napastnik
debiut w reprezentacji - 17 sierpnia 2005 (Węgry - Argentyna 1:2)
pierwszy gol w reprezentacji - 1 marca 2006 (Chorwacja - Argentyna 3:2)
dorobek w reprezentacji - 118 meczów, 58 bramek

największe sukcesy:

indywidualne:
najlepszy piłkarz roku na świecie (2009, 2010, 2011, 2012, 2015)
król strzelców ligi hiszpańskiej (2010, 2012, 2013, 2017)
król strzelców Ligi Mistrzów (2009, 2010, 2011, 2012, 2015)
Złoty But (2010, 2012, 2013, 2017)

z drużyną narodową:
2. miejsce w mistrzostwach świata (2014)
2. miejsce w Copa America (2007, 2015, 2016)

z Barceloną:
triumf w Lidze Mistrzów (2006, 2009, 2011, 2015)
Superpuchar Europy (2009, 2011, 2015)
mistrzostwo Hiszpanii (2005, 2006, 2009, 2010, 2011, 2013, 2015, 2016)
Puchar Hiszpanii (2009, 2012, 2015, 2016, 2017)
Superpuchar Hiszpanii (2006, 2009, 2010, 2011, 2013, 2016)
klubowe mistrzostwo świata (2009, 2011, 2015)

z drużynami młodzieżowymi:
złoty medal olimpijski i tytuł najlepszego piłkarza turnieju (2008)
mistrzostwo świata do lat 20 i tytuł najlepszego piłkarza oraz króla strzelców turnieju (2005)