Zakopane 26.12.2014. Narciarze na Polanie Szymoszkowej w Zakopanem, 26 bm. Turyści, którzy zdecydowali się spędzić święta na Podhalu, nie mogli liczyć do tej pory na zbyt wiele śniegu, jednak dziś zaczął padać intensywny śnieg. (gm/mgut) PAP/Grzegorz Momot Archiwum PAP © 2016 / Grzegorz Momot
                                        

            Cztery duże ośrodki narciarskie: Harenda i Polana Szymoszkowa w Zakopanem oraz Suche i Witów zostały połączone wspólnym skipassem. Narciarze będą mogli posługując się jedną kartą korzystać z tych ośrodków.
      
            Skipass na cztery ośrodki narciarskie będzie można zakupić przez stronę internetową www.goralskipass.com, bezpośrednio na stacjach narciarskich oraz w biletomacie, który stanie na Krupówkach.

„To historyczny chwila dla Podhala. To co przez wiele lat wydawało się niemożliwe, stało się faktem. Środowisko narciarskie połączyło się w Zakopanem. Warto jest współpracować razem bo w tym jest przyszłość naszego regionu” – mówił burmistrz Zakopanego Leszek Dorula. 

Burmistrz dodał, że wraz z ościennymi gminami planuje uruchomienie linii autobusowej, która za darmo woziłaby narciarzy pomiędzy ośrodkami działającymi w ramach wspólnego skipassu.

Aby wprowadzić wspólny skipass stacje musiały całkowicie wymienić dotychczasowe systemy obsługi klientów, czyli zakupić m.in. nowe bramki, kasy i serwerownie. Jak tłumaczy Roman Krupa koordynator projektu Góral Skipass, są to najnowsze i najbardziej zaawansowane technologie.

„Narciarz przechodząc przez taką bramkę nie będzie musiał wyjmować karty z kieszeni, bo czytnik sam sczyta dane z karty. Koszty wprowadzenia systemu dla jednego ośrodka wyniosły od 600 do 700 tys. zł.

Narciarze w ośrodkach narciarskich posiadających wspólny skipass będą mogli korzystać z pięciu kolei krzesełkowych, 14 wyciągów orczykowych i szusować na prawie 9 km tras, w tym na dwóch trasach z homologacją międzynarodowej organizacji narciarskiej FIS.

W przyszłości system Góral Skipass będzie można połączyć z kolejnymi stacjami narciarskimi na przykład położonymi w popularnej Białce Tatrzańskiej. Połączniem jest też zainteresowany właściciel kolei linowej na Kasprowy Wierch – spółka Polskie Koleje Linowe.