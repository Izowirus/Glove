Jasło, 26.08.2017. W Jaśle trwają XII Międzynarodowe Dni Wina. Na miejscowym rynku swoje wina prezentuje, 26 bm. przeszło 30 właścicieli winnic z Polski i zagranicy - m.in. Bułgarii, Chorwacji, Libanu, Serbii, Węgier, Rumunii i Włoch. Zwiedzający oprócz degustacji mają okazję zobaczy akcesoria i sprzęt służący winiarzom w pracy. Na Podkarpaciu jest blisko 150 winnic, które zajmują łącznie 150 ha. Najwięcej w okolicach Jasła i Krosna. (dd/cat) PAP/Darek Delmanowicz Archiwum PAP © 2018 / Darek Delmanowicz
                                        

            Na Podkarpaciu działa ponad 150 gospodarstw winiarskich, prawie 60 proc. winnic przyjmuje turystów. Jak powiedziała prezes fundacji Galicja Vitis Ewa Wawro, powstają lokalne szlaki winiarskie.
      
            Dodała, że "turystów zwiedzających regiony winiarskie w winnicach południowo-wschodniej Polski można spotkać niemal codziennie”. „Zazwyczaj spotkania są wcześniej planowane. Wiele osób do winnic zagląda, np. przy okazji pobytu w Bieszczadach czy Beskidzie Niskim" - powiedziała Wawro.

Zwróciła uwagę, że "na Podkarpaciu stopniowo powstają lokalne szlaki winiarskie, coraz lepiej oznaczone i wspólnie promowane". "Oferują one odwiedzenie kilku, a nawet kilkunastu winnic. Poza lokalnym winem proponują także specjały kuchni regionalnej i atrakcje turystyczne. Powstanie szlaków winnych coraz częściej wspierają lokalne samorządy, widząc w nich szanse na rozwój gospodarczy regionu" - mówiła prezes.

Zdecydowana większość podkarpackiego wina sprzedawana jest bezpośrednio u winiarza. Często w połączeniu z degustacjami, zwiedzaniem winnicy i przetwórni. Turyści dowiadują się również o tym, jak wino powstaje. "Zainteresowanie naszymi winnicami rośnie, ale poprawia się też jakość usług, np. coraz więcej winnic zapewnia noclegi i wyżywienie. Kilka lata temu takich gospodarstw było kilkanaście" - zaznaczyła Wawro.

Na Podkarpaciu jest przeszło 150 winnic. Liczą od kilku arów do 2-3 hektarów, przy czym przeważają winnice o powierzchni 20-40 arów. W południowo-wschodniej Polsce uprawia się winorośl głównie w okolicach Jasła, Krosna, Strzyżowa, Przeworska i Rzeszowa.

Dominują odmiany odporniejsze, sprawdzone w lokalnym klimacie, m.in.: seyval blanc, hibernal, bianca, jutrzenka, johanniter na białe wina i rondo, regent, marechal foch oraz leon millot na czerwone.

Początki uprawy winorośli na obszarze dzisiejszego Podkarpacia sięgają X-XI wieku; świadczą o tym np. lokalne nazwy geograficzne, jak Winna Góra, Winnica czy Winne, szczególnie liczne na pogórzach karpackich.

Winiarstwo na tych terenach stopniowo zanikało w XVI i XVII stuleciu. Stało się to w dużej mierze za sprawą konkurencji win węgierskich, które wówczas masowo przywożono do Polski.

Uprawa winorośli powróciła na Podkarpacie w połowie lat 80. ubiegłego stulecia. Pierwsza winnica powstała w Jaśle.