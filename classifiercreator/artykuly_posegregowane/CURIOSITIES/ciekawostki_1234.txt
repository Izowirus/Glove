Niedźwiedź brunatny Archiwum PAP/Grzegorz Jakubowski
                                        

            Wędrującego po lesie dorosłego niedźwiedzia brunatnego zarejestrowała wideo-pułapka w rejonie Babiej Góry w Beskidach - poinformował w sobotę przyrodnik z Babiogórskiego Parku Narodowego Maciej Mażul. Filmik można obejrzeć na facebookowej stronie Parku.
      
            „Niedźwiedź, 2-3-latek, gościł w trudnodostępnym dla człowieka rejonie Babiej Góry, z dala od szlaków turystycznych” – powiedział Mażul. Wędrowca, któremu przyrodnicy z Parku nadali imię Puszek, zobaczyć można pod adresem: https://www.facebook.com/BabiogorskiParkNarodowy/?fref=nf

Niedźwiedzie trudno spotkać w beskidzkich lasach, choć ślady wskazują, że coraz częściej odwiedzają Babią Górę. Trzy tygodnie temu wideo-pułapka zarejestrowała misia nocą. Jego również można zobaczyć na profilu Parku. ”Trudno orzec, czy to ten sam, z którym teraz mamy do czynienia” – powiedział Mażul. Wczesną wiosną drapieżniki dostrzegł pracownik Babiogórskiego Parku Narodowego Wacław Trzebuniak. O świcie niedźwiedzica z małym wyszli na parkową drogę. Ślady rodziny zaobserwowano także w styczniu.

Przyrodnicy nie mają pewności, czy zwierzęta zamieszkują teren Babiej Góry. „Nasz Park jest stosunkowo nieduży, znacznie mniejszy niż rewir dorosłego drapieżnika” – wyjaśnił Mażul.

Niedźwiedź brunatny jest największym drapieżnikiem żyjącym w polskich lasach. Waży do 250-300 kg. Żyje średnio 20-25 lat. W Polsce jest pod całkowitą ochroną.

Babiogórski Park Narodowy świętuje obecnie 60-lecie powstania. Jego teren obejmuje okolice najwyższej góry Beskidów - Babiej Góry (1725 m n.p.m.). W 1977 r. okolica ta uznana została przez UNESCO za światowy rezerwat biosfery. Góra przyciąga rzesze turystów.