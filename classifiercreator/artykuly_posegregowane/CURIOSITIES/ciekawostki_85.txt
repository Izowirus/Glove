Prezydent Chin Xi Jinping otworzył we wtorek najdłuższy most na świecie, łączący Chiny kontynentalne z wyspiarskimi Makau i Hongkongiem. Most ma długość 55 km. Honkgkong, Makau i Zhuhai to trzy główne miasta delty Rzeki Perłowej w Chinach, określanej jako największa metropolia świata.

      
            "Ogłaszam oficjalnie otwarcie mostu Hongkong-Zhuhai-Makau" - powiedział chiński prezydent podczas ceremonii otwarcia mostu w mieście Zhuhai w prowincji Guangdong w Chinach kontynentalnych. 



Gigantyczna konstrukcja składa się z trzech podwieszanych mostów i jednego podmorskiego tunelu o długości 6 km, do którego wjazd znajduje się na sztucznie wybudowanej wyspie. Idea wybudowania mostu łączącego Hongkong, Makau i Zhuhai zrodziła się już w 1983 roku, ale dopiero teraz została zrealizowana. Po stronie kontynentalnej prace budowlane rozpoczęły się w 2009 roku, natomiast budowa od strony Hongkongu rozpoczęła się dwa lata później.

Każda z dwóch jezdni mostu ma trzy pasy. Po otwarciu przeprawy trasę z Hongkongu do Zhuhai będzie można pokonać samochodem w 30 minut. Do tej pory zajmowało to do 3 godzin. 

Koszty budowy mostu to około 15,9 mld dol.