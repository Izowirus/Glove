Przysiek k/Torunia, 11.11.2015. Półgęsek na festiwalu gęsiny w Przysieku pod Toruniem.  
(abug) PAP/Tytus Żmijewski Archiwum PAP © 2016 / Tytus Żmijewski
                                        

            Kolejna, ósma już edycja akcji "Gęsina na świętego Marcina" startuje 11 listopada. Akcja, podczas której szefowie kuchni będą konkurować między sobą przygotowując potrawy z gęsiny, potrwa do 4 grudnia.
      
            Tradycyjnie wybierane są najlepsze restauracje w całej Polsce, które w tym okresie serwują przynajmniej trzy dania na bazie gęsiny (może to być przystawka, pierwsze lub drugie danie, a nawet deser). Slow Food Polska, organizator akcji, w tym roku zaprasza 105 restauracji z całej Polski - w tym wszystkie, które posiadają rekomendację Slow Food Polska.

Już wiadomo, że w akcji wystąpią znani i cenieni szefowie kuchni: Wojciech Modest Amaro (Atelier Amaro), Adam Chrząstowski (ED RED), Krzysztof Żurek (Trzy Rybki - Hotel Stary), Dominik Narloch (Werbena - Hotel Herbarium), Mariusz Siwak (Park Hotel), Witek Iwański (Aruana), Sebastian Krauzowicz (Sfera) czy Bartosz Budnik (Bryza), Jacek Krakowiak (Horyzont-Aquarius), Marian Frankowski (Morellino-Gęboczek), Janusz Fic (Dwór Sieraków), Dawid Łagowski (Pałac Mierzęcin) czy Aleksander Baron (Solec 44).

Także w tym roku podczas akcji promowane będą stare, rodzime rasy gęsi, jak zatorska, kartuska, suwalska, Garbonosa, Rypińska i inne. Najwięcej uwagi zostanie poświęcone Gęsi Kartuskiej. Jednak każdy z szefów kuchni jest zachęcany do poszukiwania tych rodzimych ras gęsi na własnym terenie.

"Po raz pierwszy, po ośmiu latach udało nam się zaprosić do akcji całą Polskę. Brakowało nam tylko w tej akcji województwa opolskiego. W tym roku mamy 105 restauracji. Rok po roku dochodzi około 10 restauracji. Tematem wiodącym w tym roku jest rasa gęsi kartuskiej. Oczywiście, tą dominującą rasą hodowlaną jest gęś kołudzka, ale nie chcemy, żeby w niepamięć odeszły tradycyjne rasy, które często były związane z poszczególnymi regionami. Po raz kolejny z rzędu, tradycyjnie, serwowane będzie polskie Wino Świętomarcińskie. To jest piękny zwyczaj, gdzie we wszystkich tych restauracjach te wina są serwowane, a dodatkowo mamy piękne święto na krakowskim Kazimierzu, w Starej Zajezdni, Święto Młodego Wina, bardzo ludyczne, wesołe, radosne. Bo takim dniem było wspomnienie świętego Marcina, gdy kończyły się wszystkie prace w polach, i to był czas, aż do Adwentu, na swobodę i zabawę" - powiedział PAP Life Jacek Szklarek, prezes Slow Food Polska.

"Gęsina Na świętego Marcina" będzie też obecna na targach "Terra Madre - Slow Food Festival", który potrwa w Krakowie od 11 do 13 listopada. W piątek wieczorem, podczas Święta Młodego Wina, ogłoszone zostaną wyniki tegorocznego konkursu na “Króla Gęsiny".