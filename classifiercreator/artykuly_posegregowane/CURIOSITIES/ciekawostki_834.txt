Decyzja amerykańskiej pierwszej damy Melanii Trump, by nie nakrywać głowy podczas rozpoczętej w sobotę wizyty w Arabii Saudyjskiej, wywołała poruszenie w mediach społecznościowych - pisze agencja AP.
      
            Rijad jest pierwszym etapem pierwszej po objęciu urzędu zagranicznej podróży męża Melanii, prezydenta USA Donalda Trumpa.

Na zdjęciach zrobionych po wylądowaniu prezydenckiego Air Force One w Rijadzie Melania Trump jest skromnie ubrana w długi czarny kombinezon ze złotym pasem, ale nie ma zakrytej głowy, czego wymaga się od obywatelek Arabii Saudyjskiej. Córka Trumpa, Ivanka, także jest bez chusty.

AP przypomina jednak, że takie zachowanie nie jest rzadkością wśród wysoko postawionych kobiet z zagranicy, które odwiedzają sunnicką monarchię.

W tym roku podczas wizyt w Arabii Saudyjskiej chusty czy abai, czyli tradycyjnego stroju, które muzułmanki narzucają na codziennie ubranie, gdy wychodzą z domu, nie założyła ani brytyjska premier Theresa May, ani kanclerz Niemiec Angela Merkel.

Media przypominają, że prezydent Trump skrytykował byłą pierwszą damę Michelle Obamę, że nie zakryła głowy, gdy wraz z mężem odwiedziła Arabię Saudyjską w styczniu 2015 roku. Stwierdził wówczas, że Michelle "obraziła" Saudyjczyków.

Trump jest pierwszym w historii amerykańskim prezydentem, który wybrał Arabię Saudyjską lub jakikolwiek kraj zamieszkany w większości przez muzułmanów jako cel pierwszej zagranicznej podróży. Według AP administracja podjęła taką decyzję m.in., by okazać regionowi szacunek po wielu miesiącach ostrych antymuzułmańskich wypowiedzi Trumpa.