Katowice, 03.04.2016. Polska tenisistka Agnieszka Radwańska. (mgo)  Archiwum PAP/Andrzej Grygiel 
                                        

            Agnieszka Radwańska była w sobotę gościem na ślubie swojego trenera Tomasza Wiktorowskiego. Dzień wcześniej tenisistka zamieściła w internecie niejednoznaczny wpis i część przedstawicieli mediów założyła, że to ona tego dnia zmieni stan cywilny.
      
            "No i już i po ślubie Asi i Tomasza. Najlepsze życzenia dla Młodej Pary! PS Specjalne pozdrowienia dla dziennikarzy z bujną wyobraźnią" - napisała na Facebooku 27-letnia tenisistka w podpisie do zdjęcia, które przedstawia ją ubraną w elegancką sukienkę.

Kilka dni wcześniej przyjaźniąca się z krakowianką Dunka polskiego pochodzenia Caroline Wozniacki mimochodem potwierdziła na konferencji prasowej podczas US Open zeszłoroczne doniesienia prasowe o planowanym ślubie Radwańskiej. Nie wspominała jednak, kiedy miałby on nastąpić. Wątek podchwycili jednak dziennikarze i to z nich postanowiła sobie zażartować w piątek czwarta rakieta świata, gdy zamieściła zdjęcie na plaży, które podpisała "Muszę wystarczająco odpocząć przed jutrzejszym ślubem". Część przedstawicieli mediów uznała, że to potwierdzenie domysłów, iż to właśnie zawodniczka, która od kilku lat związana jest ze swoim sparingpartnerem Dawidem Celtem, zmieni następnego dnia stan cywilny.