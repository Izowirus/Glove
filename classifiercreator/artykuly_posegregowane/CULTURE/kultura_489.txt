Warszawa, 06.03.2018. Ogłoszenie nominacji do nagród Akademii Fonograficznej Fryderyk 2018, 6 bm. w Warszawie. (mr)  PAP/Stach Leszczyński
                                        

            Zbigniew Wodecki, Andrzej Dąbrowski i Agnieszka Duczmal - to twórcy uhonorowani w tym roku Złotymi Fryderykami za szczególnie zasługi dla kultury muzycznej. Najwięcej nominacji do Fryderyków zdobyła Daria Zawiałow (5), oraz m.in. Ania Dąbrowska i Kortez.
      
            Nazwiska artystów, którzy mają szansę na Nagrody Akademii Fonograficznej Fryderyk 2018 ogłoszono podczas wtorkowej konferencji prasowej.

W tegorocznej edycji konkursu Akademia otrzymała rekordową liczbę zgłoszeń albumów, singli i teledysków: 1254, o ponad 200 więcej niż w zeszłym roku. W dwudziestu kategoriach o nominacje konkurowały 284 albumy z polską muzyką rozrywkową, 103 albumy jazzowe, 151 albumów z muzyką poważną, 387 utworów muzycznych, 329 teledysków oraz 85 debiutujących artystów łącznie w muzyce rozrywkowej i jazzowej. W głosowaniu udział brało ponad 1300 członków Akademii Fonograficznej: twórców, dziennikarzy muzycznych i przedstawicieli branży. Fryderyki zostaną przyznane w dziewięciu kategoriach muzyki rozrywkowej, ośmiu kategoriach muzyki poważnej i trzech kategoriach jazzowych.

Akademia Fonograficzna Złotymi Fryderykami - nagrodami za całokształt osiągnięć artystycznych - zdecydowała się w tym roku wyróżnić (pośmiertnie) wokalistę, instrumentalistę, kompozytora i aranżera Zbigniewa Wodeckiego w kategorii muzyka rozrywkowa, a także perkusistę, wokalistę, kompozytora, dziennikarza, fotografika i kierowcę rajdowego Andrzeja Dąbrowskiego w kategorii muzyka jazzowa, oraz światowej sławy polską dyrygentkę, założycielkę Kameralnej Orkiestry Polskiego Radia "Amadeus" Agnieszkę Duczmal - w kategorii muzyka poważna.

W kategorii muzyki rozrywkowej do nagrody za "Fonograficzny Debiut Roku" nominowana została Daria Zawiałow, Jacek Królik, Mery Spolsky, Rosalie. oraz Smolasty. Na Fryderyka za najlepszy utwór dwie szanse mają Daria Zawiałow za "Jeszcze w zielone gramy" i "Na skróty" oraz Ania Dąbrowska za "Porady na zdrady (Dreszcze)" i "Z tobą nie umiem wygrać", a także Kortez za "Dobry moment".

Za popowy album roku nominacje otrzymali: Anita Lipnicka & The Hats za album "Miód i dym", Grzegorz Hyży za "Momenty", Kortez za "Mój dom", Maciej Maleńczuk za "Maleńczuk gra Młynarskiego" oraz Natalia Przybysz za "Światło nocne", a za rockowy Coma ("Metal Ballads vol. 1"), Decapitated (Anticult), Dr Misio (Zmartwychwstaniemy), Hey (CDN) i Jamal (1994).

Do nagrody za teledysk rok nominowano: Darię Zawiałow ("Na skróty"), Dr Misio ("Pismo"), Krzysztofa Zalewskiego ("Polsko"), Młynarski-Masecki Jazz Band ("Abduł Bey") oraz Mroza ("Duch").

Prócz tego Fryderyki zostaną wręczone także za najlepsze albumy roku: hip hopowy, alternatywny, elektroniczny i określony jako "muzyka korzeni" (w tym blues, folk, country, muzyka świata, reggae). W kategorii "jazz" artyści ubiegać się będą o nagrody w kategoriach artysta roku, fonograficzny debiut roku i album roku, a w obszarze muzyki poważnej za albumy roku w dziedzinach: "muzyka chóralna, oratoryjna i operowa", "muzyka dawna", "recital solowy", "muzyka kameralna", "muzyka symfoniczna i koncertująca", "muzyka współczesna", "najlepszy album polski za granicą" i "najwybitniejsze nagranie muzyki polskiej".

W tym roku do konkursu kwalifikowane były płyty, nagrania i teledyski, które miały swoją premierę między 1 stycznia a 31 grudnia 2017 r.

Fryderyki to nagrody przyznawane przez polskie środowisko muzyczne od 1995 roku. Laureatów wybierają w dwuetapowym, tajnym głosowaniu członkowie powstałej w 1999 r. Akademii Fonograficznej, do której co roku zapraszani są nominowani do Fryderyków artyści.

Nazwiska laureatów 23. edycji Fryderyków zostaną ogłoszeni podczas dwóch gal. Na pierwszej 24 kwietnia w, przedstawieni zostaną artyści nagrodzeni w kategorii "Muzyka Poważna". Na drugiej gali 26 kwietnia w Teatrze Polskim im. Arnolda Szyfmana wręczone zostaną nagrody za muzykę rozrywkową i jazzową. Obie uroczystości transmitowane będą przez TVP 2 oraz w Internecie.

Lista wszystkich nominowanych jest dostępna na stronie http://www.zpav.pl.