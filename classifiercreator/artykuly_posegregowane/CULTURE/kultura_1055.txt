epa05913104 (FILE) - US jazz singer Ella Fitzgerald performs at the Kongresshaus in Zurich, Switzerland, 17 February 1967. Ella Fitzgerald would have turned 100 years of age on 25 April 2017. She died on 15 June 1996.  EPA/GRUNDER ONE TIME USE ONLY  EDITORIAL USE ONLY/NO SALES/NO ARCHIVES 
Dostawca: PAP/EPA. Archiwum PAP/EPA © 2017 / GRUNDER
                                        

            100 lat temu – 25 kwietnia 1917 r. – urodziła się jedna z najwybitniejszych wokalistek w historii jazzu Ella Fitzgerald. Z tej okazji w piątek w Domu Muzyki i Tańca w Zabrzu (Śląskie) odbędzie się koncert największych przebojów artystki zatytułowany "Ballads for Ella".
      
            Do niezapomnianych wykonań Fitzgerald należą "Summertime", "Dream A Little Dream Of Me", "The Man I Love", "I've Got My Love To Keep Me Warm" czy "Black Coffee".

Wybrane hity artystki i znane standardy jazzowe wykona w piątek wybitna wokalistka jazzowa Ewa Uryga, która jedną ze swych płyt w całości zadedykowała twórczości Elli Fitzgerald. Na repertuarze z krążka "Ballads for Ella" z 1999 r. oparty jest właśnie program koncertu.

"Ella do dziś jest niedoścignioną wokalistką, jeśli chodzi o swingowanie i improwizowanie, a jej duet z Louisem Armstrongiem (album "Ella and Louis" z 1956 r. - PAP) jest niezapomniany i nie do powtórzenia. Poza tym Ella była radosną, pozytywną osobą i miała niezwykłą charyzmę" - powiedziała PAP Ewa Uryga.

Ella Fitzgerald – nazywana pierwszą damą piosenki oraz pierwszą damą jazzu – zadebiutowała w latach 30. ub. wieku w Stanach Zjednoczonych. Występowała m.in. z Colem Porterem, Haroldem Arlenem, Irvingiem Berlinem, Dukem Ellingtonem, Georgem Gershwinem oraz wspomnianym Louisem Armstrongiem.

W ostatnich latach swego życia ciężko chorowała. Zmarła 15 czerwca 1996 r.

Była ulubioną piosenkarką polskiej noblistki Wisławy Szymborskiej, która m.in. poświęciła jej limeryk "Ella w niebie".

W piątkowym koncercie – obok Ewy Urygi – wystąpią: pianista z Manhatan School of Music - Mark Soskin, młoda, rozchwytywana w Nowym Jorku perkusistka Dorota Piotrowska i światowej sławy kontrabasista jazzowy Luques Curtis. Towarzyszyć im będą muzycy Orkiestry Symfonicznej Filharmonii Zabrzańskiej pod dyrekcją Sławomira Chrzanowskiego.

Jak podała Uryga, z okazji 100. rocznicy urodzin Elli Fitzgerald, płyta "Ballads for Ella" z 1999 r. została wydana ponownie. Rocznicowy koncert będzie powtórzony m.in. w Raciborzu.