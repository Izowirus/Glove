Ponad 350 tys. ludzi uczestniczyło w dziewiątej edycji Bella Skyway Festival w Toruniu - wynika z szacunków organizatorów. Wynik ten jest lepszy od rekordu frekwencyjnego z ubiegłego roku.

      
            W ostatnim wieczorze trwającej od wtorku imprezy uczestniczy mniej osób, ale na Starym Mieście mimo późnej pory nadal jest tłoczno.

Festiwal światła i dźwięku z roku na rok cieszy się coraz większą popularnością wśród turystów z całego kraju i zagranicy.

"To wydarzenie się rozrasta. Zapraszamy artystów z całego świata, którzy przygotowują swoje instalacje, ale i goście odwiedzający Toruń są często z zagranicy. Z pełną świadomością mogę powiedzieć, że poziom tegorocznej edycji był bardzo wysoki, a instalacje piękne i widowiskowe" - powiedział PAP w niedzielę wieczorem rzecznik prasowy festiwalu Przemysław Draheim.

Organizatorzy nie znają jeszcze ostatecznych szacunków ze strony służb, które pokażą, ile osób odwiedziło festiwal, ale ich zdaniem liczba ta przekroczy 350 tysięcy.

"Niedziela zawsze jest luźniejszym dniem, gdyż wszyscy, którzy byli przyjezdni już opuścili hotele i wielu z nich wyjechało. Bardzo fajnie jednak to wychodzi, gdyż osoby niepełnosprawne mogą wtedy samodzielnie poruszać się po centrum. Ludzi jest jednak cały czas dużo" - dodał Draheim.

Wśród instalacji, które cieszyły się w tym roku największą popularnością wymienił "Marianolight", która zlokalizowana została na głównym trakcie kompleksu staromiejskiego - ulicy Szerokiej.

"Zrobiło to ogromne wrażenie na wielu osobach, które wielokrotnie zatrzymywały się i słuchały granych tam utworów. Na pewno udała się projekcja, którą trzeba było oglądać w okularach 3D na Urzędzie Marszałkowski. Najśmielsze oczekiwania przerosła instalacja w kościele Ducha Św. "Organum". Dzisiaj na 2,5 godziny przed projekcją ustawiała się tam kolejka chętnych" - podkreślił rzecznik prasowy.

Wielu ludzi wybierało się również na przystań AZS z dziećmi, żeby podziwiać grę świateł i pokaz dla dzieci, który tworzyły m.in. świetlne drony i tańczące fontanny.

"Nie ma w tym roku pokazu, który nie jest ładny. Przyjechałem tutaj specjalnie z Krakowa po raz drugi. Wcześniej byłem cztery lata temu i na pewno namówię znajomych za rok, żebyśmy wybrali się większą grupą. Na długo w pamięci pozostaną mi figury oplecione świecącym drutem w ruinach zamku. To było coś cudownego" - powiedział w niedzielę PAP Rafał Kurzewa.

Jego towarzyszka doceniła mniejsze elementy festiwalu m.in. pokaz "Spectral" w parku przy Placu Rapackiego, gdzie goście festiwalu mogli obserwować pulsujące światło UV, a także "Płomienie życia" w Dolinie Marzeń.

Za rok odbędzie się w Toruniu dziesiąta - jubileuszowa edycja Bella Skyway Festival.

Tomasz Więcławski