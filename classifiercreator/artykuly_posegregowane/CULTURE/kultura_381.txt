British musician Eric Burdon perfoms on stage during a concert as part of the 'Jazz Fest Wien' (Jazz Festival Vienna)  at the City Hall in Vienna, Austria, 10 July 2013. Archiwum fot. PAP/EPA/HANS KLAUS TECHT
                                        

            Wokalista legendarnej grupy The Animals Eric Burdon oraz gitarzysta zespołu ZZ Top Billy Gibbons zagrają na Suwałki Blues Festival 2018, który odbędzie się od 5 do 8 lipca w Suwałkach (woj. podlaskie). Zagrają też: Tomasz Organek, Sebastian Riedel i wokalistka Mavis Staples z USA.
      
            Festiwal rozpocznie się koncertem w Suwalskim Ośrodku Kultury, w którym wystąpi Sebastian Riedel z zespołem Cree i Suwalską Orkiestrą Kameralną. Koncert będzie transmitowany na antenie radiowej "Trójki" w trakcie audycji "Bielszy odcień bluesa" Jana Chojnackiego.

Suwałki Blues Festival 2018 (SBF) odbędzie się po raz jedenasty. Potrwa w tym roku cztery dni. Od 5 do 8 lipca odbędzie się 12 koncertów plenerowych głównych, 11 koncertów plenerowych na mniejszych scenach, 19 koncertów klubowych oraz 5 koncertów w ramach kwalifikacji do European Blues Challenge 2019.

W sumie w Suwałkach zagra ponad 40 zespołów bluesowych z Polski i zagranicy. Suwałki Blues Festival to prawdopodobnie największy plenerowy festiwal bluesowy w kraju.

"Mam nadzieję, że gwiazdy, jakie zaproponowaliśmy w tym roku przyciągną wielu fanów bluesa z całego świat. Ta wielka impreza jak co roku jest okazją, by promować Suwałki i nasz piękny zakątek Polski" - powiedział podczas konferencji prasowej prezydent Suwałk Czesław Renkiewicz.

Dziennikarz radiowej "Trójki" Jan Chojnacki zaprezentował w poniedziałek podczas konferencji gwiazdy tegorocznej 11. edycji festiwalu. Jak poinformował dziennikarzy, niedawno udało się podpisać umowę z przedstawicielem Billy Gibbonsa, który wystąpi w Suwałkach z zespołem Supersonic Blues Machine. Chojnacki dodał, że Billy Gibbons występował już w Polsce z zespołem ZZ Top. Na SBF zagra w sobotę 7 lipca.

Drugą gwiazdą festiwalu będzie Eric Burdon, wokalista legendarnego zespołu The Animals. W Suwałkach zagra z młodymi muzykami z USA, którzy tworzą obecną grupę The Animals. Koncert odbędzie się w piątek 6 lipca. Na SBF zagra także bardzo popularna wokalistka w USA Mavis Staples. Blisko 80-letnia artystka śpiewa muzykę z pogranicza bluesa, soulu, folku i jazzu.

Na zakończenie festiwalu w niedzielę wieczorem zagra Tomasz Organek i jego goście. Jak zapowiadają organizatorzy SBF, koncert ma być zaaranżowany specjalnie dla suwalskiej publiczności. Tomasz Organek urodził się w Suwałkach, mieszkał w pobliskich Raczkach. Jak poinformowano na konferencji prasowej, jednym z gości Organka będzie Wojciech Waglewski, który występował już w Suwałkach. Waglewski ma tablicę w Alei Gwiazd Bluesa w Suwałkach.

W ramach festiwalu odbędzie się też kwalifikacja do European Blues Challenge 2019. Pięć polskich zespołów powalczy o nagrodę prezydenta Suwałk w kwocie 10 tys. zł.

Suwałki Blues Festival to jedna z największych imprez muzycznych w Polsce, który co roku gromadzi tysiące fanów z całego świata. Kwartalnik "Twój Blues" dwa razy uznał festiwal, w 2008 i 2012 r., za wydarzenie bluesowe roku. Suwałki Blues Festiwal jest organizowany przez Urząd Miejski w Suwałkach oraz Suwalski Ośrodek Kultury.