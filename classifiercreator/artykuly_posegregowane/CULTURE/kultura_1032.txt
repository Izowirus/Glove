Aktorzy Halina Łabonarska oraz Jerzy Zelnik otrzymali w środę z rąk ministra kultury Piotra Glińskiego Złote Medale "Zasłużony Kulturze Gloria Artis". Srebrny Medal Gloria Artis otrzymał poeta i autor tekstów Lech Makowiecki.
      
            "Spełniamy nasz obowiązek i honorujemy państwa tymi odznaczeniami, które są najwyższymi odznaczeniami dla artystów, twórców, jakimi resort dysponuje. (...)Zasłużyliście się dla państwa polskiego, dla Polski, za co chciałbym serdecznie podziękować" - powiedział podczas uroczystości wręczenia medali wicepremier, minister kultury i dziedzictwa narodowego Piotr Gliński.

"Moim obowiązkiem jest po prostu przekazać ten honor, który się państwu należy. Dziękujemy za te lata pracy - trochę w różnych dziedzinach, ale też i podobnych, bo mamy dwóch wybitnych aktorów i barda, poetę" - dodał Gliński.

"Cieszę się, że możemy dzisiaj być razem na tej uroczystości" - podkreślił minister kultury.

Złote medale "Zasłużony Kulturze Gloria Artis" otrzymali: polska aktorka teatralna Halina Łabonarska oraz jeden z najwybitniejszych polskich aktorów teatralnych i filmowych Jerzy Zelnik.

Srebrny medal "Zasłużony Kulturze Gloria Artis" otrzymał poeta, autor tekstów, kompozytor, muzyk, scenarzysta i felietonista Lech Makowiecki.

Medale "Zasłużony Kulturze Gloria Artis" nadawane są od 2005 r. osobom szczególnie wyróżniającym się w dziedzinie twórczości artystycznej, działalności kulturalnej lub ochronie kultury i dziedzictwa narodowego. Wyróżnienie to honoruje wybitne zasługi na polu kultury i ma trzy stopnie: medal złoty, srebrny i brązowy.