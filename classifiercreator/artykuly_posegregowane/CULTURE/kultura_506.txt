Indian actress Sridevi Kapoor arrives for the International Indian Film Academy (IIFA) awards ceremony at the Venetian hotel in Macau, China, 06 July 2013. Archiwum fot. PAP/EPA/JEROME FAVRE
                                        

            Gwiazda Bollywood Sridevi Kapoor zmarła na atak serca - poinformowały w niedzielę media, powołując na rodzinę. Aktorka znana po prostu jako Sridevi zmarła w sobotę w Dubaju, gdzie brała udział w rodzinnym ślubie. Miała 54 lata.
      
            Przez ponad pięćdziesiąt lat zagrała w ponad 150 filmach, w tym w klasykach takich jak "Mr India", "Chandni" (Światło księżyca), "ChaalBaaz" (Oszust), czy "Sadma" (Wstrząs) - informuje portal BBC News.

Z kolei Agencja Reutera pisze, że Sridevi wystąpiła w sumie w ok. 300 filmach, a w 2013 roku za wybitne osiągnięcia artystyczne otrzymała order Padma Shri, indyjskie odznaczenie cywilne, przyznawane przez rząd federalny Indii.

Była uważana za jedną z niewielu indyjskich aktorek zdolnych do osiągnięcia przez film ogromnego sukcesu kasowego bez wsparcia męskiego bohatera.

Od czwartego roku życia pracowała w filmach w językach tamilskim, telugu, malajalam, kannada i hindi.

Premier Indii Narendra Modi napisał na Twitterze, że "jest zasmucony przedwczesną śmiercią znanej aktorki Sridevi". "Była weteranką przemysłu filmowego, której długa kariera obejmowała różnorodne role i niezapomniane występy. Moje myśli są z rodziną i wielbicielami w tej godzinie smutku" - napisał indyjski premier.

Portale społecznościowe wprost zalewane są kondolencjami, a wielu użytkowników jest zszokowanych przedwczesną śmiercią gwiazdy - odnotowuje BBC News.