Unikatową kolekcję prac Magdaleny Abakanowicz, jednej z najbardziej znanych na świecie polskich artystek, będzie można od czwartku oglądać we foyer Teatru Muzycznego w Łodzi. Ekspozycja potrwa do 20 grudnia.
      
            Anna Korzon-Wnukowska z Teatru Muzycznego zwraca uwagę, że wystawione prace są nieznane szerszemu gronu odbiorców, bo do tej pory stanowiły elementy kolekcji firmy Ciech, z którą artystka współpracuje od ponad 20 lat.

W Łodzi będzie można zobaczyć pięć rzeźb: "Kobieta w welonie", "Epoksydowy zwierz", "Dziewczynka dla Sarzyny", "ANA", "Ptak" oraz rysunek z cyklu "Kwiaty". Prezentowane prace zostały wykonane przez artystkę przy użyciu "ciekawego tworzywa", jakim są żywice epoksydowe. Z kolei rysunek wykonany został techniką węgla i oleju.

Jak powiedziała PAP dyrektor Teatru Muzycznego Grażyna Posmykiewicz, kiedy firma Ciech zaproponowała wystawienie prac w teatrze, pomysł został od razu zaakceptowany. "Nasz teatr jest otwarty na różne formy sztuki" - dodała.

Ze współpracy z "Muzycznym" cieszy się członek zarządu firmy Artur Osuchowski, bo - jak mówi - dzięki temu można zorganizować wystawę dzieł sztuki pochodzącą z ich kolekcji. "Chcemy wyjść z nimi do przestrzeni publicznej, by dzieła pani Abakanowicz mogły zachwycać, prowokować i skłaniać do dyskusji jak najszerszą publikę" - wyjaśnił.

Urodzona w 1930 roku w Falentach pod Warszawą Magdalena Abakanowicz należy do najbardziej znanych na świecie polskich artystek. Światową sławę przyniosły jej abakany (nazwa od nazwiska artystki) - przestrzenne, kolorowe formy wykonane z płótna sizalowego, które wieszano w otwartej przestrzeni galerii, co pozwalało na oglądanie ich ze wszystkich stron.

Abakany były prezentowane w 1962 roku na Międzynarodowym Biennale Tkaniny w Lozannie, a w 1965 roku na Biennale w Sao Paulo, gdzie polska artystka otrzymała złoty medal.

Jest też – obok Aliny Szapocznikow i Katarzyny Kobro – jedną z najważniejszych polskich rzeźbiarek. Realizacje rzeźbiarskie artystki są rozsiane po całym świecie. Jej prace brały udział w wielu międzynarodowych wystawach zbiorowych.

Teatr Muzyczny (niegdyś Państwowa Operetka) w Łodzi rozpoczął działalność w 1945 r. Był pierwszym powojennym i przez jakiś czas jedynym teatrem muzycznym w Polsce. Kontynuował - obecnie 110-letnią - tradycję Teatru Komedii Muzycznej "Lutnia" z Wilna. Od 1964 r. Teatr ma siedzibę w gmachu przy ul. Północnej. W latach powojennych placówka przygotowała ponad dwieście premier, wystawiając operetki, musicale, komedie muzyczne, wodewile, rewie i bajki muzyczne.