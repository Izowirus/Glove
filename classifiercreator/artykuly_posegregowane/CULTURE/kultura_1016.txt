Rewitalizacja toruńskiej Starówki jest największym projektem realizowanym w obecnej perspektywie finansowania UE w dziedzinie zabytków w Polsce - podkreślił w czwartek wicepremier, minister kultury i dziedzictwa narodowego prof. Piotr Gliński w Toruniu.
      
            Na mocy podpisanej w czwartek przez szefa resortu kultury Piotra Glińskiego i prezydenta Torunia Michała Zaleskiego umowy Toruń otrzyma ok. 54,5 mln zł dofinansowania z Ministerstwa Kultury i Dziedzictwa Narodowego. Dofinansowanie przeznaczone jest na realizację II etapu projektu "Toruńska Starówka - ochrona i konserwacja dziedzictwa kulturowego UNESCO" w ramach Programu Operacyjnego Infrastruktura i Środowisko na lata 2014-2020. Całkowity koszt trzynastu inwestycji, które wchodzą w skład tego pakietu wyniesie niespełna 71,5 mln zł.

"Jestem niezwykle zadowolony, że realizacja tak kosztownego zadania będzie możliwa właśnie w Toruniu. Jestem z tym miastem szczególnie związany, chociażby z racji wykładów, które miałem na tutejszym Uniwersytecie Mikołaja Kopernika na Wydziale Humanistycznym. Ten ma swoją siedzibę w kompleksie staromiejskim" - mówił Gliński w czwartek w Toruniu.

Przypomniał, że w lipcu w Krakowie odbędzie się 41. sesja Komitetu Światowego Dziedzictwa UNESCO. "Podczas niej będziemy mogli się pochwalić tym, w jak wymierny sposób dbamy o miejsca wpisane na tę prestiżową listę" - dodał Gliński.

Zaznaczył także, że "w tej chwili inwestycje w kulturę są najbardziej wartościowe i najcenniejsze z punktu widzenia rozwoju ekonomicznego na całym świecie". Dodał również, że "kultura jest wpisana w plan premiera Morawieckiego w znaczącej mierze". "Będziemy dbali o rozwój kultury, to mogę zapewnić" – podsumował wicepremier.

"W Toruniu jest jeden z czterech w Polsce - obok Warszawy, Krakowa i Zamościa - zespołów miejskich wpisanych na listę światowego dziedzictwa UNESCO. W tym roku obchodzimy dwudziestolecie wpisania naszej Starówki do grona najcenniejszych zabytków na naszym globie. Podpisywana dziś umowa jest pięknym prezentem z tej okazji" - mówił prezydent Torunia Michał Zaleski.

Miasto realizowało będzie projekt rewitalizacyjny wraz z parafiami, samorządowymi instytucjami kultury oraz organizacją pozarządową. W ramach projektu przewidziano prace rewitalizacyjne w Domu Kopernika, Muzeum Toruńskiego Piernika, w CK Zamek Krzyżacki, w Pałacu Dąmbskich, w kościele Parafii Rzymskokatolickiej p.w. Wniebowzięcia Najświętszej Maryi Panny i bł. ks. Stefana Wincentego Frelichowskiego, w kościele Parafii Rzymskokatolickiej p.w. św. Jakuba Apostoła, w kościele katedralnym Parafii Rzymskokatolickiej p.w. św. Jana Chrzciciela i św. Jana Apostoła, w kościele Parafii Ewangelicko-Augsburskiej p.w. św. Szczepana, w zborze ewangelickim na Rynku Nowomiejskim, w ruinach kościoła i klasztoru podominikańskiego, w Dworze Mieszczańskim, w Stawie Komtura oraz w Domu Harcerza.

"Toruński projekt był świetnie przygotowany merytorycznie, a dzięki wpisaniu na listę UNESCO dofinansowanie mogło być wyższe niż limity ustalone na ten cel w ramach UE" - ocenił wicepremier Gliński.