Białystok, 20.02.2015 Galeria Arsenał. Spotkanie autorskie z Olgą Tokarczuk poświęcone najnowszej powieści pisarki "Księgi Jakubowe". soa  PAP/Artur Reszko Archiwum PAP © 2017 / Artur Reszko
                                        

            Olga Tokarczuk, Jacek Dehnel, Zygmunt Miłoszewski, Ewa Winnicka, Artur Domosławski - to pisarze, którzy reprezentować będą Polskę jako gościa honorowego na targach książki w Londynie - podaje Instytut Książki, który organizuje polskie wystąpienie na tej imprezie.
      
            W dniach 14-16 marca Polska będzie gościem honorowym The London Book Fair w Londynie, największej tego typu imprezy w świecie anglosaskim. "Dokonując wspólnie z British Council wyboru autorów staraliśmy się, by w Londynie były reprezentowane wszystkie nurty i gatunki polskiego piśmiennictwa" - zapowiada Instytut Książki, który odpowiada za organizację polskiego wystąpienia na tych targach.

W dziedzinie książki dziecięcej reprezentować nas będą Aleksandra i Daniel Mizielińscy, twórcy uznanych już na świecie „Map”, umieszczonych w zestawieniu 10 najlepszych książek „The New York Times” oraz utytułowana graficzka Marta Ignerska.

"Nikomu nie trzeba już chyba przedstawiać Olgi Tokarczuk, której powieści zdobywają najbardziej prestiżowe nagrody literackie na świecie. Pisarka ma coraz więcej godnych następców - wśród nich jest Jacek Dehnel. Przeżywamy boom na kryminały i coraz częściej słyszymy, że Polska może być drugą Skandynawią, czego dowodem np. międzynarodowe sukcesy Zygmunta Miłoszewskiego. Do wspaniałej tradycji poetyckiej, której symbolami są nobliści Czesław Miłosz i Wisława Szymborska, nawiązuje twórczość Marzanny Bogumiły Kielar, a teksty Dariusza Karłowicza i Andrzej Nowaka czerpią z najlepszych tradycji polskiego eseju. Mamy świetną fantastykę, którą reprezentować będzie Jacek Dukaj i nie gorszy reportaż - w tej dziedzinie pokolenie dawnych mistrzów znajduje godnych kontynuatorów w osobach Artura Domosławskiego czy Ewy Winnickiej" - zapowiada IK.

Na londyńskich targach odbywać się też będą spotkania z Jackiem Dukajem, jednym z najważniejszych nazwisk poslkiej literatury science-fiction i Andrzejem Sapkowskim, twórcą znanego na całym świecie "Wiedźmina". Ten ostatni autor zaproszony został na londyńskie targi przez swego brytyjskiego wydawcę.

Podstawowym kryterium wyboru autorów były istniejące już lub zapowiadane przekłady na język angielski. "Wielka Brytania aż tak się od Polski pod tym względem nie różni, tam też książka wzbudza największe zainteresowanie zaraz po ukazaniu się. Zygmunt Miłoszewski niedawno wydał w Wielkiej Brytanii powieść i miał dobrą recenzję w +Guardianie+ i wywiad w +Booksellerze+, a w tym roku wyda kolejną. Za chwilę +Biegunów+ opublikuje Tokarczuk, Mizielińscy już mają w Wielkiej Brytanii sukcesy, a ich wydawca liczy na kolejne. Dobre recenzje ma Jacek Dehnel, swoje eseje właśnie wydał po angielsku (ze wstępem Remi Brague’a) Dariusz Karłowicz. No i staraliśmy się, żeby był pełny przekrój gatunkowy: czyli mamy powieściopisarzy, autora s-f i kryminału, jest eseista, historyk, poetka, twórcy książek dla dzieci" - mówił Mariusz Cieślik, koordynator zagranicznych projektów Instytutu Książki.

Na terenie targów powstanie duże polskie stoisko

Spotkania z autorami to tylko część programu polskiego wystąpienia w Londynie, wiele z nich odbywać się będzie poza terenem samych targów. Na ich terenie powstanie duże polskie stoisko narodowe, z miejscami do spotkań dla wydawców i autorów, gdzie toczyć się mają rozmowy dotyczące zakupu praw autorskich. Polscy autorzy wezmą udział w targowych seminariach tematycznych o literaturze s-f, kryminale czy książce dziecięcej.

"Razem z Polską Izbą Książki, przygotowaliśmy program branżowy, bo należy pamiętać, że same London Book Fair to jest przede wszystkim wielki biznes. Ów program branżowy adresowany jest do wydawców i inwestorów. Będziemy prezentować dane na temat polskiego rynku dotyczące sprzedaży, dystrybucji, rynku cyfrowego, zaprezentujemy wspierane przez Instytut Książki programy translatorskie, możliwości sprzedaży u nas praw do książek brytyjskich autorów, rynek książki specjalistycznej, nasz dorobek w zakresie nowych technologii takich jak czytniki, audiobooki, e-booki, polskie drukarnie, najważniejsze targi i festiwale. To ma być kompletne resume dla zainteresowanych, a jest ich całkiem sporo, bo nasz rynek jest dla nich całkiem interesujący. Te prezentacje odbywać się będą jako dyskusje panelowe i prezentacje multimedialne" - mówił Cieślik.

Na London Book Fair będą obecni niemal wszyscy czołowi polscy wydawcy tacy jak Znak, Wydawnictwo Literackie, Zysk, Agora, Zeszyty Literackie, WAB, Nasza Księgarnia, Rebis, Marginesy, Wielka Litera, Muza, Nasza Księgarnia, Świat Książki, Dwie Siostry, Wydawnictwo Poznańskie. Prezentować się będą także drukarnie i najważniejsze polskie książkowe imprezy targowe z Krakowa i Warszawy.

Prawie 50 polskich wystawców

"Polskich wystawców w tym roku będzie prawie 50, czyli ponad dwa razy więcej niż zwykle, bo średnio do Londynu jeździło do tej pory ok. 20 firm. Polscy wydawcy nie mają swojego programu literackiego, natomiast swoje spotkania z polskimi autorami organizują niektórzy wydawcy brytyjscy i instytucje. Planowane jest np. wspólne spotkanie Andrzeja Nowaka oraz Ewy Winnickiej w White Eagle Club. Cały czas pojawiają się nowe propozycje spotkań poza terenem targów. Będzie ich co najmniej kilkanaście" - mówił Cieślik.

Program literacki z udziałem polskich autorów w dniach 14-16 marca będzie prezentowany w prestiżowych lokalizacjach, takich jak słynna księgarnia Waterson Piccadilly czy British Library. To właśnie tam, 13 marca, od Dnia Conrada, czyli Conrad Study Day, rozpocznie się nasza prezentacja. Zostanie zaś przedłużona naszym udziałem w Essex Book Festival, festiwalu literackim, organizowanym równolegle z targami, gdzie 18 marca pod hasłem „Poznaj swoich sąsiadów” odbędzie się dzień polski.

Po zakończeniu targów w Londynie prezentacja naszej literatury na Wyspach będzie trwała. Polscy twórcy pojawią się na największych brytyjskich festiwalach literackich w Birmingham, Hull, Edynburgu oraz w Hay. W związku z ogłoszonym przez Sejm, Rokiem Conrada podczas festiwali odbędą się też polsko-brytyjskie wydarzenia conradowskie.

Status gościa honorowego daje polskim autorom i wydawcom szansę, którą w poprzednich latach wykorzystały inne kraje prezentowane jako Market Focus: Turcja, Korea czy Meksyk.

The London Book Fair to najważniejsze, obok frankfurckich, targi książki na świecie. W ubiegłym roku w Londynie prezentowało się 1,5 tysiąca wystawców, ponad 600 agentów literackich, a imprezę odwiedziło 25 tysięcy gości, głównie związanych z branżą wydawniczą. Bo chociaż targi są otwarte dla publiczności, to organizowane tam spotkania mają przede wszystkim charakter specjalistyczny. 46. edycja imprezy odbędzie się w dniach 14-16 marca 2017 w londyńskiej hali Olympia.