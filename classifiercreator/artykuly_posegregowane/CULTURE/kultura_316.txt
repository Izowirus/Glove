epa05986724 Russian President Vladimir Putin (L) and professor at the Moscow State Tchaikovsky Conservatory, conductor Gennady Rozhdestvensky (R) attend a ceremony to present state awards to outstanding Russian citizens for their services in the fields of science, industry, culture, healthcare, and sport in the Catherine Hall in the Kremlin in Moscow, Russia, 24 May 2017.  EPA/ALEXEY NIKOLSKY / SPUTNIK / KREMLIN POOL MANDATORY CREDIT 
Dostawca: PAP/EPA. PAP/EPA © 2018 / ALEXEY NIKOLSKY / SPUTNIK / KREM
                                        

            Wybitny rosyjski dyrygent Giennadij Rożdiestwienski zmarł w wieku 87 lat - poinformowały w sobotę agencje informacyjne w Moskwie. Był wielkim propagatorem muzyki kompozytorów rosyjskich XX wieku, dyrygentem Teatru Bolszoj i wielu czołowych orkiestr świata.
      
            Media rosyjskie przypominają, że Rożdiestwienski wywarł wielki wpływ na życie muzyczne drugiej połowy XX wieku nie tylko w ZSRR i w Rosji, ale i na całym świecie. Dyrygent, pianista i kompozytor, był też myślicielem, wielkim propagatorem muzyki, pedagogiem i wykładowcą.

O śmierci artysty poinformowali jego bliscy, a informację potwierdziło konserwatorium w Moskwie, którego był pedagogiem. Agencja TASS podała, że Rożdiestwienski zmarł w hospicjum. Niektóre media poinformowały, że śmierć nastąpiła po długiej chorobie.

Rożdiestwienski urodził się 4 maja 1931 roku w Moskwie w rodzinie muzycznej. W moskiewskim konserwatorium studiował dyrygenturę i grę fortepianową. Od 1951 roku związany był z Teatrem Bolszoj, którego orkiestrą kierował w latach 1951-60, 1965-70 i 1978-82.

Przez ponad pół wieku prowadził największe orkiestry w swej ojczyźnie i za granicą; m.in. BBC Symphony Orchestra w Londynie, orkiestrę filharmonii w Sztokholmie, Wiedeńską Orkiestrę Symfoniczną, holenderską The Royal Concertgebouw Orchestra i berlińskich Filharmoników oraz orkiestry z wielkiej amerykańskiej piątki - the Boston Symphony Orchestra i the Cleveland Orchestra.

Poza klasycznym repertuarem symfonicznym i operowym Rożdiestwienski wykonywał muzykę XX w., propagował zwłaszcza twórczość kompozytorów rosyjskich XX wieku, w tym Siergieja Prokofiewa i Dmitrija Szostakowicza. Podsumowując jego dorobek, muzycy i krytycy muzyczni w Rosji wskazują, że był filarem sztuki dyrygenckiej, muzykiem uniwersalnym, a przy tym człowiekiem teatru i kultury symfonicznej. Pozostawił trwały ślad w życiu muzycznym w Rosji i na świecie.

Jak podkreślił dziennik "Kommiersant", Rożdiestwienski był nie tylko propagatorem muzyki wielu twórców - w tym Alfreda Sznitkego, który dedykował mu kilka utworów, czy Benjamima Brittena, ale też "ich reprezentantem, medium, dosłownie - częścią ich twórczości". Muzyke kompozytorów z ZSRR Rożdiestwienski, "obywatel świata", przekształcił w dobro ogólnoświatowe - podkreślił "Kommiersant".

Z Moskwy Anna Wróbel