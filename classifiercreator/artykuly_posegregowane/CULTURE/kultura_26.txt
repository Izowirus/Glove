Stanowisko do wirtualnego zwiedzania wnętrza organów, ścieżka edukacyjna i bawialnia dla dzieci to nowe elementy infrastruktury Filharmonii Łódzkiej (FŁ), które pojawiły się w jej gmachu dzięki wartemu 1,2 mln zł projektowi, dofinansowanemu przez UE kwotą 806 tys. zł.
      
            Efekty projektu "Kultura 3D. rozbudowa infrastruktury kulturalnej dla nowoczesnej i wielofunkcyjnej Filharmonii Łódzkiej", który realizowany był w ciągu ostatniego roku, po raz pierwszy zaprezentowano mediom w poniedziałek. Wartość projektu to 1,25 mln zł, z czego 806 tys. zł pochodziło z UE, 150 tys. zł przekazał Urząd Marszałkowski, a reszta stanowi wkład własny placówki.

"Już po wejściu do gmachu Filharmonii widzimy nowe oznaczenia, dzięki którym można spacerować po budynku ścieżką kulturalno-edukacyjną. Poznajemy na niej postaci ważne dla Filharmonii - to m.in. jej patron Artur Rubinstein i jej dawni charyzmatyczni dyrektorzy - Zdzisław Szostak oraz Henryk Czyż" - wyjaśniła kierowniczka działu rozwoju reklamy FŁ Sylwia Lewicka.

W czasie wędrówki ścieżką edukacyjną zwiedzający poznają ponadstuletnią historię Filharmonii i łódzkich filharmoników. Zaglądając w niedostępne na co dzień zakamarki jej siedziby, zapoznają się z archiwalnymi fotografiami, materiałami prasowymi czy cytatami.

Wymieniona w tytule projektu technologia 3D pojawia się na stanowisku do wirtualnego zwiedzania wnętrza organów, które składa się z dwóch komputerów, specjalistycznych okularów oraz monitorów. Dzięki systemowi wirtualnej rzeczywistości (VR) widz może na własne oczy przekonać się, co dzieje się we wnętrzu organów w trakcie koncertu. Co istotne, Filharmonia Łódzka, jako jedyna w Polsce posiada w jednej sali koncertowej dwie pary niezależnych od siebie organów - barokowych i romantycznych. Zdaniem opiekuna artystycznego projektu VR Rafała Hanzla, poznanie ich wnętrza otwiera wyobraźnię na muzykę organową.

"Przy tej realizacji oparliśmy się nie tylko o bardzo nowoczesną technologię, którą jest rzeczywistość wirtualna, ale też użyliśmy unikatowej metody dotyczącej realizacji i pisania scenariusza. Cały scenariusz powstał dzięki konsultacjom z Krzysztofem Urbaniakiem - kuratorem organów w FŁ i wykonawca muzyki słyszanej w prezentacji. Myślę, że udało nam się oddać klimat wnętrza organów i umożliwić ludziom dostęp do tego cudownego miejsca - podkreślił Hanzl.

Nowym pomieszczeniem w FŁ jest ulokowana na 5. piętrze bawialna kulturalna dla najmłodszych. Pod okiem wykwalifikowanych animatorów dzieci będą tam spędzać czas, korzystając z zabawek, prostych instrumentów, konsoli o tematyce muzycznej czy gier planszowych, podczas gdy ich rodzice będą cieszyć się muzyką wykonywaną na żywo. Jedną z atrakcji bawialni jest ruchoma konstrukcja ścienna, zbudowana na wzór historycznej, nieistniejącej już fasady Filharmonii. Bawialnia wystartuje w lutym, podczas koncertu z okazji 104. urodzin Filharmonii.

Z kolei dla dorosłych część foyer została przekształcona w zakątek ekspozycyjno-kawiarniany, w którym przy kawie będzie można oglądać wystawy dotyczące związane z działalnością Filharmonii, obecnie są to m.in. karykatury wielkich muzyków.

W ramach projektu rozbudowany został także system sprzedaży biletów on-line. Udogodnienie to zakłada udostępnienie specjalnej aplikacji mobilnej na smartfony (Android i iOS) oraz rozbudowę podstron internetowych, co ułatwi melomanom zakup biletów w dowolnym miejscu i czasie, a także wykorzystywanie specjalistycznych czytników do sprawdzania biletów elektronicznych.

"Dzięki specyficznemu +liftingowi+ Filharmonia Łódzka podążać będzie w zgodzie z duchem czasów, szybko dopasowując się do oczekiwań stałych i nowych melomanów. Poszerzenie katalogu pomysłów na spędzenie czasu w naszym gmachu sprawia, że poza podstawowym, bo +analogowym+ słuchaniem koncertów, kontakt z muzyką nawiązać będzie można za sprawą bardzo nowoczesnych technologii" - podkreślił dyrektor FŁ Tomasz Bęben.

Istniejąca od ponad stu lat Filharmonia Łódzka, której patronem jest pianista Artur Rubinstein, działa w zbudowanym w latach 2001-04 nowoczesnym budynku ze szkła i betonu; z granitowym wnętrzem, dwiema salami koncertowymi i 300 m kw. estrady. Gmach kosztował prawie 70 mln zł.