Kompozycje Varese, Pstrokońskiej-Nawratil, Hurela oraz Ligeti'ego zostaną wykonane podczas koncertu inaugurującego w piątek 59. Międzynarodowy Festiwal Muzyki Współczesnej „Warszawska Jesień".  Orkiestrę Symfoniczną Filharmonii Narodowej poprowadzi Jacek Kaspszyk.
      
            Wykonawcami będą Łukasz Długosz, flet; Agata Kielar-Długosz, flet; Joanna Freszel, sopran oraz Orkiestra Symfoniczna Filharmonii Narodowej.

59. „Warszawska Jesień" to kolejna edycja "tematyczna" festiwalu. W tym roku bohaterką "WJ" jest współczesna opera. "Opera jest bodaj najbardziej żywotnym gatunkiem muzycznym, a przy tym jest gatunkiem bardzo widowiskowym, spektakularnym. Współczesna opera dobrze się komponuje z kulturą popularną, podoba się szerszej publiczności, a nie tylko bywalcom filharmonii. Jest też znakomitym obszarem poszukiwania nowych brzmień, terenem eksperymentów, przekraczania granic gatunków, operowania nowymi technologiami w poszukiwaniu oryginalnych brzmień i narracji muzycznych, co jest przecież ideą naszego festiwalu" - powiedział PAP Tadeusz Wielecki, dyrektor festiwalu.

Podczas "Warszawskiej jesieni", która trwać będzie od 16 do 24 września, odbędzie się 25 koncertów, 9 spotkań, 11 prawykonań, 10 pierwszych wykonań w Polsce. Sześć utworów zostało skomponowanych na zamówienie tegorocznej Warszawskiej Jesieni, publiczność pozna twórczość 19 kompozytorów i autorów polskich, 20 kompozytorów i autorów zagranicznych, wysłucha 13 utworów polskich 24 utwory zagraniczne.


Warszawskiej Jesieni towarzyszyć będzie blisko 40 imprez towarzyszących, m.in. prezentacja nowego portalu poświęconego Romanowi Palestrowi(1907-1989) polskiemu kompozytorowi od 1947 r. przebywającemu i tworzącemu na emigracji w Paryżu; odbędzie się ona pierwszego dnia festiwalu - 16 września w Gamchu BUW-u na Powiślu, oraz konferencja „Siedem nurtów", w której uczestniczyć będą kompozytorzy i muzykolodzy; odbędzie się ona 23-24 września również w BUW-ie.

59. Festiwal zagości w popularnych i mniej znanych miejscach koncertowych całej Warszawy: Filharmonii Narodowej, Studio Koncertowym Polskiego Radia im. W. Lutosławskiego, Uniwersytecie Muzycznym, Basenie Artystycznym, Królikarni, Centrum Sztuki Współczesnej, Zachęcie i w Teatrach: Nowym i IMKA.

Oficjalna strona „Warszawskiej Jesieni” to: www.warszawska-jesien.art.pl