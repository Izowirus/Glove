W Katowicach rozpoczął się Ogólnopolski Festiwal Sztuki Reżyserskiej „Interpretacje”. To już 19. edycja tej imprezy. W konkursie głównym o Laur Konrada walczą w tym roku twórcy pięciu spektakli. W niedzielę widzowie obejrzeli pierwszy z nich.
      
            Pierwszym konkursowym spektaklem było przedstawienie „Puppenhaus. Kuracja", w reżyserii Jędrzeja Piaskowskiego (TR Warszawa). Nie było to jedyne wydarzenie pierwszego dnia festiwalu. W poniedziałkowym programie znalazły się także słuchowisko radiowe, filmy fabularne, film dokumentalny, spektakl telewizyjny i spektakl mistrzowski.

W „Interpretacjach” biorą udział twórcy, którzy debiutowali nie dawnej niż 10 lat temu. W tym roku festiwal powrócił do Katowic po rocznej przerwie, w odświeżonej formule. Nowym dyrektorem artystycznym jest Ingmar Villqist - dramatopisarz, reżyser i kurator wystaw. Do najważniejszych zaproponowanych przez niego zmian należy powrót do formuły „Interpretacji" jako konkursu dla młodych reżyserów i promocji nowych, wschodzących postaci polskiej reżyserii teatralnej.

W tym roku w konkursie głównym o Laur Konrada ubiega się pięć spektakli młodych reżyserów. Poza "Puppenhaus...” są to: „Zakonnice odchodzą po cichu" w reż. Darii Kopiec z Teatru im. J. Kochanowskiego w Opolu, „Chłopi” w reż. Krzysztofa Garbaczewskiego z Teatru Powszechnego im. Huebnera w Warszawie oraz „Reykjavik'74” w reż. Katarzyny Kalwat z Teatru Dramatycznego im. W. Horzycy w Toruniu oraz „In Dreams Begin Responsibilities” w reż. Magdy Szpecht z Teatr im. Słowackiego w Krakowie.

W festiwalowym jury zasiadają: scenografka oraz kostiumolożka, laureatka Oscara Ewa Braun, krytyczka i historyczka sztuki Anda Rottenberg, reżyser Piotr Cieplak, aktor Krzysztof Majchrzak i kompozytor Olo Walicki. Festiwal, który tradycyjnie otwierają i kończą spektakle mistrzowskie, potrwa do niedzieli. Podobnie jak do tej pory jurorzy będą wręczać reżyserom mieszki z 10 tys. zł. Reżyser, który otrzyma ich większość - przynajmniej 3, zdobędzie Laur Konrada. Jeden z reżyserów otrzyma również nagrodę publiczności w wysokości 10 tys. zł, którą ufundował samorząd województwa śląskiego.

Konkurs o Laur Konrada nie jest jedynym podczas tegorocznych „Interpretacji”. Specjalne, trzyosobowe jury oceniało będzie także spektakle telewizyjne zrealizowane w cyklu Teatroteka oraz słuchowiska Teatru Polskiego Radia. W konkursach Najlepsza Reżyseria Teatru Telewizji oraz Najlepsza Reżyseria Słuchowiska Radiowego pula nagród wynosi 20 tys. zł, co oznacza, że każdy z nagrodzonych reżyserów otrzyma po 10 tys. zł.

Wśród wydarzeń dodatkowych festiwalu znalazły się filmy, dokumentalne i fabularne zrealizowane przez studentów Wydziału Radia i Telewizji im. Krzysztofa Kieślowskiego Uniwersytetu Śląskiego w Katowicach. Nie zabraknie również słuchowisk prezentowanych w ramach cyklu "Polonia Restituta" z okazji stulecia odzyskania przez Polskę niepodległości.

Pierwsza edycja Interpretacji odbyła się w 1998 r. Od tego czasu festiwal odbywał się co roku, z jedną przerwą; dwie edycje nie przyniosły rozstrzygnięcia. Dotychczasowi laureaci Lauru Konrada to Anna Augustynowicz, Grzegorz Jarzyna, Remigiusz Brzyk, Wojciech Smarzowski, Krzysztof Warlikowski, Przemysław Wojcieszek, Maja Kleczewska, Mariusz Grzegorzek, Iwona Kempa, Jan Klata, Radosław Rychcik, Marcin Liber, Monika Strzępka i Janusz Opryński.

Festiwal „Interpretacje” organizuje miasto Katowice oraz Katowice Miasto Ogrodów - Instytucja Kultury im. Krystyny Bochenek. Współorganizatorami są: Województwo Śląskie, Teatr Śląski im. Stanisława Wyspiańskiego, Wydział Radia i Telewizji Uniwersytetu Śląskiego, Pałac Młodzieży im. Aleksandra Kamińskiego. Festiwal dofinansowano ze środków Ministerstwa Kultury i Dziedzictwa Narodowego.