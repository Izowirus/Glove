Kraków, 13.10.2015. W Krakowie oficjalnie rozpoczęto prace badawcze i konserwatorskie ołtarza Wita Stwosza w Bazylice Mariackiej, 13 bm. Na początku odnowione zostanie zwieńczenie ołtarza oraz rzeźby Piotrowina i świętego Wojciecha. Konserwacja ołtarza potrwa co najmniej do grudnia 2020 r., a wykonawcą prac będzie Międzyuczelniany Instytut Konserwacji i Restauracji Dzieł Sztuki. (jb/mgut) PAP/Jacek Bednarczyk PAP © 2017 / Jacek Bednarczyk
                                        

            6,7 mln zł w ciągu trzech lat przekaże Społeczny Komitet Odnowy Zabytków Krakowa (SKOZK) na badania i konserwację znajdującego się w krakowskiej Bazylice Mariackiej ołtarza Wita Stwosza.
      
            We wtorek przewodniczący SKOZK prof. Franciszek Ziejka wręczył proboszczowi parafii mariackiej ks. infułatowi dr. Dariuszowi Rasiowi promesę, która jest gwarancją zabezpieczenia środków na ten cel.

"Ołtarz Wita Stwosza to jedno z arcydzieł sztuki sakralnej należące do światowego dziedzictwa. Sądzę, że przy tym wsparciu i równoczesnym wykorzystaniu innych funduszy zostanie mu przywrócony blask" - mówił prof. Franciszek Ziejka. W tym roku parafia otrzyma blisko 2,2 mln zł dofinansowania, a w kolejnych latach podobne kwoty.

Proboszcz parafii ks. infułat dr Dariusz Raś podkreślił, że wieloletnie finansowanie oznacza stabilność prowadzenia prac. "Cieszymy się z wyboru Bazyliki Mariackiej do grupy projektów kluczowych i z hojności SKOZK" - mówił ks. Raś.

Konserwacja ołtarza Wita Stwosza trwa od października 2015 r., ma się zakończyć w 2021 r. To jedno z najważniejszych przedsięwzięć konserwatorskich realizowanych w Krakowie. Specjalistom udało się do tej pory zbadać i odnowić zwieńczenie ołtarza.

"Efekt tych prac można już oglądać. W tym roku planujemy rozpoczęcie prac przy nieruchomych skrzydłach ołtarza z jego lewej i prawej strony, które są widoczne, kiedy ołtarz jest zamknięty" - mówił dziennikarzom dr Jarosław Adamowicz, kierujący kompleksową odnową ołtarza. Jak wyjaśnił podczas konserwacji skrzydeł ołtarza zdemontowane zostanie część jego elementów, ale nie będą one wywożone ze świątyni, a konserwatorzy - tak jak było do tej pory - będą pracować na terenie bazyliki.

W sumie badania i konserwacja ołtarza mają kosztować 13,7 mln zł. Do tej pory wydano na nie ok. 3,5 mln zł (z czego 2,6 mln zł stanowiła dotacja SKOZK). Rocznie parafia dzięki hojności wiernych i sprzedaży cegiełek na konserwację ołtarza zbiera ok. 300 tys. zł. Prace prowadzi wyłoniony w konkursie Międzyuczelniany Instytut Konserwacji i Restauracji Dzieł Sztuki warszawskiej i krakowskiej ASP.

W połowie grudnia SKOZK wytypował dziesięć przedsięwzięć rewaloryzacyjnych, które będą mieć zapewnione stabilne, trzyletnie finansowanie.

Wśród tych projektów poza ołtarzem Wita Stwosza znalazły się konserwacje: sarkofagów królewskich i grobów bohaterów narodowych w Katedrze na Wawelu, krużganków w bazylice oo. franciszkanów, utworzenie w średniowiecznej części zabudowań klasztornych Muzeum Polskiej Prowincji Dominikanów oraz renowacje: polichromii w kościele oo. pijarów, synagogi i cmentarza Remuh, wnętrza kościoła Bożego Ciała oraz hali Polskiego Towarzystwa Gimnastycznego "Sokół".

Na listę kluczowych projektów konserwatorskich dofinansowywanych przez SKOZK trafiły też prace w opactwie cystersów w Mogile. Ojcowie benedyktyni z Tyńca, którym przyznano wieloletnie dofinansowanie zrezygnowali z tego wsparcia. Jak powiedział dziennikarzom prof. Franciszek Ziejka niewykorzystana kwota – jeśli zgodzi się na to SKOZK - zostanie przeznaczona na dokończenie remontu siedziby Muzeum Książąt Czartoryskich.

Pieniądze, którymi dysponuje SKOZK, pochodzą z budżetu państwa i są przekazywane za pośrednictwem Kancelarii Prezydenta. W 2017 r. będzie to 30 mln zł. Na projekty kluczowe zostanie przeznaczona jedna trzecia tej kwoty.