Łódź, 21.07.2017. Twórca oraz dyrektor festiwalu, kompozytor Jan A.P. Kaczmarek podczas gali zamknięcia Transatlantyk Festival, 21 bm. w Teatrze Wielkim w Łodzi. W trakcie festiwalu wyświetlono ponad 100 filmów w kilkunastu sekcjach tematycznych, w tym aż 55 filmów miało swoją polską premierę. (gm/mr) PAP/Grzegorz Michałowski PAP © 2018 / Grzegorz Michałowski
                                        

            Sławni kompozytorzy, wśród nich zdobywcy Oscarów, przyjechali do Krakowa z okazji 11. Festiwalu Muzyki Filmowej, który rozpoczyna się w środę. Dzień wcześniej przegląd poprzedził koncert „Penderecki2Cinema” w katowickim NOSPR.
      
            W środę wieczorem ten sam koncert, dedykowany Krzysztofowi Pendereckiemu z okazji 85. urodzin, rozbrzmi w Centrum Kongresowym ICE Kraków.

11. Festiwal Muzyki Filmowej potrwa do 5 czerwca. Wśród jego gości będą, oprócz Pendereckiego, m.in. Jan A. P. Kaczmarek – nagrodzony Oscarem za ścieżkę dźwiękową do „Marzyciela” i Elliot Goldenthal – uhonorowany Oscarem za muzykę do „Fridy”.

„Kraków to miasto festiwali, ten jest najmłodszym, ale też najbardziej zapadł w serca krakowian. To festiwal najbardziej lubiany przez mieszkańców, który wprowadza nas w świat filmu z zupełnie innej strony” – powiedział na konferencji prasowej w środę prezydent Krakowa Jacek Majchrowski.

Dyrektor artystyczny Festiwalu Robert Piaskowski poinformował, że w tym roku organizatorzy mocny akcent postawili na nową muzykę filmową i na muzykę do gier wideo. Jak zaznaczył, „Festiwal Muzyki Filmowej to miejsce szacunku dla wielkiej tradycji komponowania dla filmu, ale to jest też miejsce innowacji, poszukiwań progresywnych brzmień, nowych talentów”.

Obecni na środowej konferencji prasowej artyści – kompozytorzy Elliot Goldenthal, Jan A. P. Kaczmarek, Eimear Noone i reżyserka Agnieszka Holland – podkreślali, że zaszczytem dla nich jest udział w festiwalu, którego gościem jest Krzysztof Penderecki. Mistrz po raz pierwszy bierze udział w krakowskim Festiwalu Muzyki Filmowej.

„Nie myślałem studiując i będąc młodym kompozytorem w pierwszym szeregu awangardy, że moja muzyka zostanie kiedyś zastosowana w filmach. (…) Na początku wzbraniałem się, wydawało się mi, że jestem kompozytorem +poważnym+” – mówił Penderecki, wspominając pierwsze kompozycje do filmów, przede wszystkim do „Pamiętnika znalezionego w Saragossie” Wojciecha Hasa (1964).

„Muzyka ta też ma na szczęście życie poza filmem, jest grana na normalnych koncertach” – powiedział znany kompozytor. Mistrz wyznał również, że cieszy go, że Kraków staje się coraz bardziej otwartym miastem.

Oprócz koncertów i spotkań z artystami wśród wydarzeń – jak zwracają uwagę organizatorzy – są nagrody. Podczas 11. edycji zostaną wręczone: statuetka FMF Young Talent Award, tytuł Ambasadora FMF oraz Nagroda im. Wojciecha Kilara, przyznawana każdego roku twórcom, którzy – jak niegdyś jej patron – "poruszają się w interdyscyplinarnym świecie kina i telewizji stojąc jednocześnie na straży etosu i tradycji sztuki kompozytorskiej".

11. FMF organizują Krakowskie Biuro Festiwalowe, Miasto Kraków oraz RMF Classic.