Giovanni Bonato z Włoch zdobył pierwszą nagrodę w kategorii kompozycji podczas I. Konkursu Muzycznego im. Karola Szymanowskiego w Katowicach – zdecydowało jury pod przewodnictwem Eugeniusza Knapika.
      
            Werdykt w rywalizacji kompozytorów ogłoszono – jako ostatni z konkursowych kategorii – podczas niedzielnej uroczystej gali konkursu z udziałem wicepremiera, ministra kultury Piotra Glińskiego w sali koncertowej Narodowej Orkiestry Symfonicznej Polskiego Radia w Katowicach. Bonato otrzymał nagrodę w wysokości 9 tys. euro za utwór "The Old Lie".

Jury w tej kategorii (w składzie Eugeniusz Knapik, Krzysztof Penderecki, Martin Smolka i Jakob Kullberg) nie przyznało drugiej nagrody. Zdecydowało natomiast o trzech równorzędnych trzecich nagrodach w wysokości po 3 tys. euro każda. Otrzymali je: Eunho Chang z Korei Płd. (za utwór "Phenomenon for orchestra"), Daniele Gasparini z Włoch (za utwór "Once beyond a time") oraz Lim Youngjin z Korei Płd. (za utwór "A Reed Swayed by the Wind").

W konkursie kompozytorów wzięło udział dokładnie 100 wcześniej niepublikowanych kompozycji na wielką orkiestrą symfoniczną, w limicie czasowym od 10 do 20 minut, nadesłanych z 21 krajów. Regulamin nie przewidywał limitu wiekowego uczestników. Wszystkie nagrodzone kompozycje zostaną w uzgodnionym z kompozytorami terminie wykonane przez NOSPR.

Jako pierwsze rywalizację w rozpoczętym 10 września br. Konkursie im. Szymanowskiego zakończyły kwartety smyczkowe – werdykt ogłoszono 16 września. Zwyciężył Eliot Quartett w składzie: Rosjanka Marijana Osipowa (I skrzypce), Kanadyjczyk Alexander Sachs (II skrzypce), Rosjanin Dmitrij Chachalin (altówka) i Niemiec Michael Preuss. Nagroda główna w kategorii kwartetów wyniosła 38 tys. euro; ten sam zespół został wyróżniony za najlepsze wykonanie utworu patrona konkursu – nagroda 10 tys. euro.

W kategorii pianistów najlepszy – następnego dnia - okazał się Tymoteusz Bies (nagroda główna w wysokości 25 tys. euro oraz nagroda specjalna za najlepsze wykonanie utworu Szymanowskiego - 6 tys. euro).

W nocy z 19 na 20 września ogłoszono zwyciężczynię kategorii skrzypiec. Została nią Sławomira Wilga (z nagrodą w tej kategorii 25 tys. euro). Laureatka III nagrody (10 tys. euro) Maja Horvat ze Słowenii została nagrodzona za najlepsze wykonanie utworu Karola Szymanowskiego (6 tys. euro). Nagrodę dla najlepszego pianisty-kameralisty przyznano Radosławowi Kurkowi.

W rywalizacji solistów werdykt ogłoszono 20 września. Pierwszą nagrodę (25 tys. euro) otrzymała Ewa Tracz, uhonorowana też za najlepsze wykonanie utworu Karola Szymanowskiego (6 tys. euro).

I Międzynarodowy Konkurs Muzyczny im. K. Szymanowskiego przy wsparciu Ministerstwa Kultury i Dziedzictwa Narodowego zorganizowała Narodowa Orkiestra Symfoniczna Polskiego Radia. Współorganizatorami są: Akademia Muzyczna im. Karola Szymanowskiego w Katowicach, Towarzystwo Muzyczne im. Karola Szymanowskiego w Zakopanem oraz Katowice – od 2015 r. Miasto Kreatywne Muzyki UNESCO i Polskie Radio SA.

Uznawany za ojca nowoczesnej muzyki polskiej Karol Szymanowski (1882-1937) to kompozytor, pianista i krytyk muzyczny, przedstawiciel Młodej Polski. Jest uznawany, obok Fryderyka Chopina, za najwybitniejszego polskiego kompozytora. Szymanowski skomponował kilkadziesiąt dzieł solowych, kameralnych, symfonicznych i wokalno-instrumentalnych.