Ekspozycja ukazuje przekrój wydarzeń minionego stulecia, pokazuje prawdę tamtych chwil; te zdjęcia oddają emocje, które towarzyszyły Polakom w historii – powiedział w czwartek wiceminister kultury i dziedzictwa narodowego Paweł Lewandowski, zwiedzając wystawę zdjęć z okazji stulecia PAP.
      
            Wystawa składa się z archiwalnych fotografii - jest m.in. zdjęcie płonącego Zamku Królewskiego w Warszawie we wrześniu 1939 r. Kolejne ukazują m.in. oddział SS na ulicach getta w maju 1943 r.; ostrzelany w 1956 r. portret I sekretarza KC PZPR Bolesława Bieruta w jednym z gabinetów w gmachu Urzędu Bezpieczeństwa Publicznego w Poznaniu oraz wydarzenia Marca’68. Na wystawie można zobaczyć również m.in. fotografię z inauguracji pontyfikatu papieża Jana Pawła II przed Bazyliką św. Piotra w Watykanie z października 1978 r. oraz plakat projektu Tomasza Sarneckiego z filmowym szeryfem Garym Cooperem na tle napisu Solidarność zachęcający do uczestnictwa w wyborach 4 czerwca 1989 r.

"Archiwum fotograficzne PAP ma olbrzymie znaczenie. Tak samo zresztą jak cała instytucja PAP, która od samego początku istnienia II Rzeczypospolitej dokumentowała wszystkie najważniejsze wydarzenia czy to w formie tekstu, czy – tak jak tutaj na tej wystawie – w formie zdjęć. To są fotografie, które przedstawiają najważniejsze momenty i najważniejsze postacie naszych stu lat niepodległości, bo PAP towarzyszy nam od samego początku, od odzyskania niepodległości" – przypomniał Lewandowski.

Jak dodał, ekspozycja: "ma wielką wartość, bo pokazuje prawdę tamtego momentu. Wszystkie te zdjęcia oddają emocje, które towarzyszyły nam w tamtych czasach".

Prezes PAP Wojciech Surmacz podkreślił, że umieszczenie ekspozycji na stołecznym Placu Europejskim ma wymiar symboliczny. "To plac przy najnowocześniejszym biurowcu w Polsce i w Europie. Warsaw Spire jest postrzegany dzisiaj jako jedna z najbardziej zaawansowanych technologicznie nieruchomości komercyjnych w Europie. Wielkie ukłony dla właściciela tej nieruchomości, firmy Ghelamco, która ugościła nas tutaj. To pokazuje, że PAP jest w miejscu, w którym nie odbiegamy jakością, pracą czy rozwojem od innych agencji informacyjnych w Europie" – powiedział.

Surmacz wspomniał o zorganizowanej we wrześniu przez PAP konferencji Europejskiego Stowarzyszenia Agencji Prasowych EANA. "Szefowie tych agencji byli tutaj, oglądali tę wystawę i to zrobiło na nich bardzo duże wrażenie. To jest zderzenie dwóch rzeczywistości. Z jednej strony mamy supernowoczesne +okoliczności przyrody+, ciekawie zaaranżowane na wystawy różnego typu, a z drugiej - historię Polski, wplecioną w bardzo nowoczesną infrastrukturę. Myślę, że PAP jest dzisiaj właśnie w takim miejscu. Jest instytucją - bo to nie jest tylko firma, ale instytucja - o niezwykle bogatej historii i nie przez przypadek powstała w 1918 r., wtedy, kiedy Polska odzyskała niepodległość. Jednocześnie jesteśmy nowocześni i staramy się podążać za rozwojem nowoczesnych technologii, ale mamy też bardzo bogatą historię" – podkreślił.

Polska Agencja Telegraficzna (PAT) powstała 100 lat temu - 31 października 1918 r. zastępując wszystkie, działające podczas I Wojny Światowej, polskie służby informacyjno-prasowe. Niespełna dwa tygodnie później - 11 listopada 1918 r. Rada Regencyjna przekazała Józefowi Piłsudskiemu władzę wojskową i naczelne dowództwo podległych jej wojsk polskich. Tego samego dnia Niemcy podpisały zawieszenie broni kończące działania bojowe Wielkiej Wojny. Polska odzyskała niepodległość.

W roku 1991 doszło do symbolicznego połączenia PAT z Polską Agencją Prasową. Ferdynand Pasiecznik, ostatni szef Polskiej Agencji Telegraficznej z siedzibą w Londynie, na pytanie o główne przesłanie dla PAP od poprzedników, odpowiedział: "Trzeba zawsze pisać prawdę, nawet jak są to nieprzyjemne wiadomości".

Od 1918 roku do dziś zmieniały się formy przekazu i komunikacji masowej, ale jedna pozostała niezmienna – siła obrazu. Zapewne dlatego, że dobre zdjęcie wciąż potrafi przekazać więcej prawdy niż tysiąc słów zawartych w depeszy. Dlatego też z okazji 100 lat odzyskania niepodległości przez Polskę i 100 lat Polskiej Agencji Prasowej przygotowaliśmy specjalną wystawę fotograficzną, która opowiada naszą historię.

Ekspozycję - wpisującą się w obchody setnej rocznicy odzyskania niepodległości - wsparły: Ministerstwo Kultury i Dziedzictwa Narodowego oraz Narodowe Centrum Kultury.

Wystawę można oglądać do 27 listopada na Placu Europejskim 1 w Galerii Art Walk należącej do firmy Ghelamco Poland.