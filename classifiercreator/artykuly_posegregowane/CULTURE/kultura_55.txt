W sobotę w Warszawie odbył się koncert upamiętniający 100-lecie odzyskania niepodległości przez Polskę i uzyskania jej przez Estonię. Podczas uroczystości doszło do wymiany muzycznych podarunków – estońskich kaneli i polskich cymbałów.

      
            Koncert pod patronatem Ministerstwa Kultury i Dziedzictwa Narodowego, Sejmiku Województwa Mazowieckiego i Urzędu Miasta Stołecznego Warszawy odbył się w ramach 10. edycji festiwalu Wszystkie Mazurki Świata. Jego założeniem jest prezentowanie i promowanie polskiej muzyki tradycyjnej na tle muzyki Europy i świata. 

„Wierzymy, że głębokie doświadczenie własnej tradycji, znajomość własnego języka muzykowania, tańczenia, śpiewania jest czymś, czym możemy dzielić się z innymi narodami i innymi ludźmi. Staramy się to robić w taki sposób, żeby wzmacniać, odnawiać społeczności wiejskie i tworzyć społeczności miejskie” – powiedział muzyk i gospodarz festiwalu Janusz Prusinowski, otwierając uroczystość. 

Jak zapowiedział, tegoroczny koncert był wyjątkowy, bo po raz pierwszy w historii towarzyszyła mu ceremonia wymiany tradycyjnych instrumentów między dwoma narodami. Estończycy przekazali Polakom tradycyjne kanele, Polacy z kolei podarowali Estończykom cymbały. Pomysł miał się narodzić w ambasadzie polskiej w Tallinie jako uzupełnienie estońskiej akcji „podaruj dziecku instrument”. 

„Pojawiła się idea, żeby Estonia podarowała Polsce, kraj krajowi, narodowy instrument estoński –kanele. Kolejne pytanie brzmiało, jaki instrument Polska może podarować Estonii. Uznaliśmy, że odpowiednim instrumentem są cymbały. Z jednej strony są one instrumentem bardzo lokalnym, regionalnym, z drugiej strony – uniwersalnym, dodatkowo kojarzącym się wszystkim Polakom z epopeją Mickiewicza i z koncertem Jankiela. Co ważne, kanele i cymbały są spokrewnione, mają wspólnych pradziadków” – mówił Prusinowski. 

„Kanele to tradycyjny instrument, mający kluczowe znaczenie dla estońskiej tożsamości” – zaznaczył przewodniczy komitetu Rządowego Biura ds. Obchodów 100-lecia Estonii Toomas Kiho.

Wśród honorowych gości znaleźli się dyplomaci, m.in. Ambasador Nadzwyczajny i Pełnomocny Republiki Estonii w Warszawie Martin Roger oraz Ambasador RP w Tallinie Grzegorz Kozłowski, a także wiceminister Kultury i Dziedzictwa Narodowego Jarosław Sellin. 

„Jako pełnomocnik Rządu Polskiego ds. obchodów 100-lecia odzyskania przez Polskę niepodległości, przyznam, że z Toomasem Kiho spotykamy się po raz drugi. Odwiedziłem Estonię z okazji tego, że Estonia obchodzi w tym roku swoje radosne święto uzyskania niepodległości. Bardzo mi się spodobała idea, żeby podzielić się podarunkami. (…) Z tego, co zaobserwowałem, naród estoński jest bardziej rozśpiewany niż my. Tam jest taki wielki amfiteatr na otwartym powietrzu, gdzie, w tym niewielkim 2,5-milionowym narodzie, potrafi się zebrać 100-150 tysięcy ludzi, żeby wspólnie śpiewać tradycyjne estońskie pieśni” – powiedział Jarosław Sellin. 

Wiceminister przypomniał też, że dzień wcześniej w Polsce rozpoczął się Międzynarodowy Festiwal Europy Środkowo-Wschodniej EUFONIE. W niedzielę cały dzień imprezy zostanie poświęcony jednemu z największych kompozytorów świata, Estończykowi Arvo Pärtowi, który z tej okazji przyjedzie do Polski. „Muzyka Arvo Pärta zabrzmi jutro w Galerii Korczyńskich w jego obecności, będzie też uhonorowany najwyższym odznaczeniem polskiego Ministra Kultury, a dzień później doktoratem honoris causa Uniwersytetu Muzycznego im. Fryderyka Chopina w Warszawie” – dodał Sellin.