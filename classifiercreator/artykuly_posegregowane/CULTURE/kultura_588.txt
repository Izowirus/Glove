Warszawa, 06.03.2014. Wieczór z Wojciechem Smarzowskim i współtwórcami jego filmów, w ramach specjalnego wydania „Kina od kuchni” w kinie Iluzjon.
  soa
PAP/Marek Gorczyński Archiwum fot. PAP PAP / Marek Gorczyński
                                        

            60 filmów kandydujących do Polskich Nagród Filmowych, w tym m.in. "Cichą noc" Piotra Domalewskiego, "Serce miłości" Łukasza Rondudy" i "Najlepszego" Łukasza Palkowskiego, będzie można obejrzeć w ramach przeglądu "Orły 2018", który rozpocznie się w środę w stołecznym kinie Iluzjon.
      
            "Orły", Polskie Nagrody Filmowe nazywane "polskimi Oscarami" są przyznawane od 20 lat. Najlepsze polskie filmy są wyłaniane dzięki głosom ponad 600 członków Polskiej Akademii Filmowej: wybitnych filmowców, przedstawicieli wszystkich zawodów filmowych.

W ramach przeglądu "Orły 2018" widzowie będą mogli zobaczyć 60 filmów dystrybuowanych w 2017 roku i spełniających warunki kandydowania do Polskich Nagród Filmowych "Orły". Pokazany zostanie m.in. laureat Złotego Lwa na 42. Festiwalu Polskich Filmów Fabularnych w Gdyni, kameralna opowieść o Wigilii, "Cicha noc" Piotra Domalewskiego, nagrodzone Srebrnymi Lwami "Ptaki śpiewają w Kigali", opowieść o życiu po ludobójstwie, w reż. Joanny Kos-Krauze i Krzysztofa Krauze, oraz "Photon" Normana Leto, fabularyzowany dokument z pogranicza filmu popularnonaukowego i humanistycznego eseju o budowie i ewolucji wszechświata, wyróżniony w Gdyni Złotym Pazurem.

Pokazane zostaną najnowsze filmy "starych mistrzów": "Powidoki" Andrzeja Wajdy o Władysławie Strzemińskim, "Pokot" Agnieszki Holland na podstawie powieści Olgi Tokarczuk "Prowadź swój pług przez kości umarłych", "Gwiazdy" Jana Kidawy-Błońskiego o gwieździe piłki nożnej Janie Banasiu oraz najnowsza komedia twórcy takich hitów, jak m.in. "Seksmisja" i "Kiler" - "Volta" Janusza Machulskiego. Zobaczymy także produkcje młodszych i uznanych twórców: pokazywane na 34. Warszawskim Festiwalu Filmowym "Pewnego razu w listopadzie" Andrzeja Jakimowskiego o ludziach, którzy po eksmisji szukają nowego domu i znajdują go dopiero w skłocie, zauważony w Gdyni przez publiczność "Najlepszy" Łukasza Palkowskiego o narkomanie-triathloniście Jerzym Górskim, "Człowiek z magicznym pudełkiem" Bodo Koksa o przenoszeniu się w czasie między 1952 rokiem a 2030 oraz doceniony m.in. w Wenecji, Berlinale i Gdyni "Królewicz Olch" o genialnym trzynastolatku, który ma problemy z relacjami.

W Iluzjonie przypomniane zostaną także zeszłoroczne dokumenty, w tym portret przypadkowych ludzi spotkanych w nowojorskim metrze ("21 x Nowy Jork", reż. Piotr Stasik), ostatni wywiad z Wojciechem Młynarskim dopełniony wypowiedziami ponad 30 jego przyjaciół ("Młynarski. Piosenka finałowa", reż. Alicja Albrecht) oraz film o pogromie kieleckim i Bogdanie Białku - aktywiście, który dba o pamięć po ofiarach i stara się poprawić relacje polsko-żydowskie ("Przy Planty 7/9", reż. Michał Jaskulski, Lawrence Loewinger).

Zaplanowano też pokazy filmów religijnych ("Dwie korony" Michała Kondrata o Maksymilianie Marii Kolbem i "Zerwany kłos" Witolda Ludwiga o bł. Karolinie Kózkównej), filmów nawiązujących do wydarzeń lub postaci historycznych ("Zgoda" Macieja Sobieszczańskiego, "Maria Skłodowska-Curie" Marie Noelle, "Amok" Kasi Adamik, "Sztuka kochania. Historia Michaliny Wisłockiej" Marii Sadowskiej) oraz komedii romantycznych ("Porady na zdrady" Ryszarda Zatorskiego, "Listy do M. 3" Tomasza Koneckiego, "Wszystko albo nic" Marty Ferencovej).

W Iluzjonie będzie można obejrzeć także obrazy powstałe w polskiej koprodukcji, np. "Ja, Olga Hepnarova" Petra Kazdy i Tomasza Weinreba z Michaliną Olszańską w Czechosłowaczki, która w 1973r. celowo wjechała wynajętą ciężarówką w grupę ludzi, oraz szereg tytułów, do których zdjęcia zrobili Polacy - np. "Rodzina na sprzedaż" Diego Lermana ze zdjęciami Wojciecha Staronia, "Park" Sofii Exarchou ze zdjęciami Moniki Lenczewskiej i "Drogę Aszera" Matana Yaira ze zdjęciami Bartosza Bieńka.

W repertuarze przeglądu znalazł się głośny "Botoks" Patryka Vegi oraz pokazy dwóch filmów mających szansę na Oscara za najlepszą animację - polsko-fińskiej "Magicznej zimy Muminków" w reż. Iry Carpelan i Jakuba Wrońskiego, i nominowanego do szeregu innych nagród, także Złotych Globów, "Twojego Vincenta" w reż. Hugh Welchmana i Doroty Kobieli.

Części pokazów będą towarzyszyły spotkania z filmowcami. Widzowie będą mieli okazję do porozmawiania m.in. z twórcami "Amoku" w reż. Kasi Adamik, "Wściekłości" w reż. Michała Węgrzyna, "Dzikich róż" Anny Jadowskiej i "Soyera" Łukasza Barczyka.

Przegląd "Orły 2018" potrwa do 31 stycznia.

Polskie Nagrody Filmowe są organizowane przez Niezależną Fundację Filmową od 1999 roku. Orły przyznawane są głosami członków Polskiej Akademii Filmowej w 19 kategoriach. Głosowanie jest dwuetapowe, korespondencyjne i tajne aż do ogłoszenia wyników. Tegorocznych laureatów poznamy 26 marca. Wcześniej, 7 lutego, poznamy nominowanych do Orłów. 7 marca ogłoszony zostanie z kolei laureat Nagrody za Osiągnięcia Życia.