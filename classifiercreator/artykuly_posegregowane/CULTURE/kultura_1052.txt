Warszawa, 20.04.2017. Wicepremier, minister kultury i dziedzictwa narodowego Piotr Gliński (P) podczas konferencji prasowej nt. organizowanej przez Polskę 41. sesji Komitetu Światowego Dziedzictwa UNESCO, 20 bm. w siedzibie MKiDN w Warszawie. Sejsa odbędzie się w Krakowie w dniach 2-12 lipca 2017 r. (mr) PAP/Rafał Guz PAP © 2017 / Rafał Guz
                                        

            Polska będzie gospodarzem 41. sesji Komitetu Światowego Dziedzictwa UNESCO - poinformowano w czwartek w Warszawie. "To największe międzynarodowe wydarzenie organizowane w tym roku przez rząd" - ocenił minister kultury Piotr Gliński.
      
            Sesja odbędzie się w Krakowie od 2 do 12 lipca. "Spodziewamy się około 2 tys. uczestników (...) To największe międzynarodowe wydarzenie, jakie organizuje rząd polski w tym roku. Wpisuje się w te wydarzenia, które już były organizowane przez rząd w poprzednim roku - Światowe Dni Młodzieży oraz szczyt NATO. Polska jest dobrze przygotowana do tego przedsięwzięcia" - ocenił szef resortu kultury Piotr Gliński na czwartkowej konferencji prasowej w Warszawie.

Uroczyste otwarcie sesji odbędzie się 2 lipca w Zamku Królewskim na Wawelu. Na miejsce posiedzenia wybrano Centrum Kongresowe ICE Kraków. Tam będą miały miejsce także wernisaże oraz wydarzenia o charakterze kulturalnym.

Podczas trwających 10 dni obrad przedstawiciele 21 państw Komitetu Światowego Dziedzictwa UNESCO podejmować będą decyzje dotyczące dóbr kultury i przyrody na całym świecie. "W Polsce mamy 14 miejsc światowego dziedzictwa. Na sesji zorganizowanej między 2 a 12 lipca w Krakowie będziemy starali się o wpis 15., dotyczący podziemi w tarnowskich górach. To dawne kopalnie ołowiu, srebra i cynku" - zapowiedział Gliński.

Podpisanie porozumienia w sprawie 41. sesji Komitetu Światowego Dziedzictwa odbyło się 19 kwietnia w paryskiej siedzibie UNESCO. Umowę podpisali wicepremier, minister kultury i dziedzictwa narodowego Piotr Gliński ze strony polskiej oraz dyrektor generalna UNESCO Irina Bokova. Pełnomocnikiem MKiDN ds. organizacji sesji jest wiceminister kultury Magdalena Gawin.

Program 41. sesji obejmuje obrady plenarne Komitetu, a także Forum Młodych Profesjonalistów oraz - organizowane po raz pierwszy z inicjatywy Polski i UNESCO - Forum Zarządców Miejsc Światowego Dziedzictwa, a także Forum Społeczeństwa Obywatelskiego.
Organizatorzy sesji kierowali się ideą wspólnej odpowiedzialności za ochronę dóbr kultury i przyrody

Jak tłumaczono podczas czwartkowej konferencji, organizatorzy sesji kierowali się ideą wspólnej odpowiedzialności za ochronę dóbr kultury i przyrody. "We współczesnym świecie naznaczonym tragedią Aleppo i losem Palmiry odbudowa Warszawy i pieczołowita konserwatorska rekonstrukcja jej zabytków po II wojnie światowej stanowią pozytywne przesłanie dla wszystkich, którzy na skutek działań wojennych stracili swoje miasta. Zniszczenie nie musi bowiem oznaczać kresu istnienia miasta, ale może być początkiem jego odbudowy" - zauważył Gliński.

"Dla tych, którzy zajmują się ochroną dziedzictwa kulturowego i przyrodniczego to jest swoista olimpiada, która każdego roku gromadzi, skupia wszystkich najwybitniejszych ekspertów tą problematyką się zajmujących. To igrzyska i radosne chwile - zwłaszcza nowe wpisy na listę światowego dziedzictwa wywołują wiele emocji i entuzjazmu - ale także maraton, który będę miał zaszczyt przez 10 dni od rana do nocy prowadzić" - powiedział przewodniczący sesji prof. Jacek Purchla. "Na 40. sesji, która odbywała się w Stambule w ciągu 10 dni przyjęto ok. 250 decyzji" - przypomniał.

Sekretarz stanu w MSZ Jan Dziedziczak podkreślił, że 41. sesja Komitetu Światowego Dziedzictwa UNESCO to będzie "największe wydarzenie roku 2017 w Polsce". "Cieszymy się, bo mamy dobre doświadczenia z roku 2016 i organizacji Światowych Dni Młodzieży, udanych pod każdym względem, także pod względem promocji Polski, a także niezwykle udanego szczytu NATO" - przekonywał.

"Mamy świadomość, że sesja UNESCO jest wydarzeniem niezwykle prestiżowym w skali światowej; wydarzeniem, w którym uczestniczą czołowe osoby ze świata kultury, nauki, polityki, dyplomacji (...) Polska będzie miała okazję pochwalić się swoim dorobkiem kulturalnym, naukowym, intelektualnym" - dodał.

Szczegółowe informacje dotyczące sesji dostępne są na stronie internetowej pod adresem www.41whckrakow2017.pl; obrady Komitetu będą transmitowane na żywo na stronie UNESCO pod adresem www.whc.unesco.org/en

Organizatorem 41. sesji z ramienia polskiego rządu jest Ministerstwo Kultury i Dziedzictwa Narodowego, które przygotowuje ją we współpracy z Ministerstwem Spraw Zagranicznych, Ministerstwem Spraw Wewnętrznych i Administracji oraz władzami Krakowa.

Z ramienia MKiDN organizatorem wykonawczym i koordynatorem wydarzenia jest Narodowy Instytut Dziedzictwa; przewodniczącym sesji będzie prof. Jacek Purchla, przewodniczący Polskiego Komitetu ds. UNESCO, dyrektor Międzynarodowego Centrum Kultury.

UNESCO Organizacji Narodów Zjednoczonych dla Wychowania, Nauki i Kultury jest organizacją współpracy wielostronnej w zakresie edukacji, nauki, kultury i informacji. Należy do niej obecnie 195 państw. Podczas forów UNESCO wypracowywane są programy współpracy międzynarodowej i normy prawne w formie konwencji, zaleceń czy deklaracji.

Międzynarodowy Komitet Światowy Dziedzictwa Kulturalnego i Naukowego tworzy 21 krajów wybranych spośród wszystkich państw, które ratyfikowały "Konwencję UNESCO w sprawie ochrony światowego dziedzictwa kulturalnego i naturalnego" z 1972 r. Rządy państw-stron wyznaczają członków Komitetu na 6-letnie kadencje przez Zgromadzenie Ogólne. Obecnie w jego skład wchodzą: Angola, Azerbejdżan, Burkina Faso, Chorwacja, Filipiny, Finlandia, Indonezja, Jamajka, Kazachstan, Kuba, Kuwejt, Liban, Peru, Portugalia, Republika Korei, Tunezja, Turcja, Wietnam, Zimbabwe, Zjednoczona Republika Tanzanii oraz Polska, która jest członkiem Komitetu po raz drugi w historii działania tego organu. Obecna kadencja trwająca od 2013 r. zakończy się w październiku 2017 r.

Na liście światowego dziedzictwa znajdują się zabytki architektury i urbanistyki, pomniki przyrody, formacje geologiczne i ekosystemy, a także krajobrazy kulturowe. Obecnie są to 1052 dobra w 165 państwach.