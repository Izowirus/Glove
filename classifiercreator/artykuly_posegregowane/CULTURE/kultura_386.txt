Przemyśl, 15.12.2017. Aktorka Krystyna Janda podczas spotkania z filmami Andrzeja Wajdy w Domu Ukraińskim w Przemyślu.  Archiwum fot. PAP/Darek Delmanowicz
                                        

            Krystyna Janda za rolę w spektaklu "Zapiski z wygnania” w Teatrze Polonia została uhonorowana medalem im. Mordechaja Anielewicza przyznawanym przez Stowarzyszenie Żydów Kombatantów i Poszkodowanych w II wojnie światowej dla uczczenia 75. rocznicy powstania w getcie warszawskim.
      
            O odznaczeniu artystki poinformowała w piątek PAP Yga Kostrzewa ze stołecznego Teatru Polonia.

W przesłanym komunikacie napisano, że "uroczyste wręczenie medalu odbyło się 3 maja 2018 r. po spektaklu +Zapiski z wygnania+ na scenie Teatru Polonia w obecności pana Mariana Turskiego, Przewodniczącego Rady Muzeum Historii Żydów Polskich POLIN oraz przy udziale publiczności".

Aktorce medal wręczył prezes Stowarzyszenia Tomasz Miedziński. W laudacji na cześć Jandy powiedział: "Magda Umer powiedziała po przedstawieniu +Zapiski z wygnania+: +Janda zdobyła wszystkie ośmiotysięczniki, a wciąż jej się chce+".

"Jeszcze raz wracamy do tematyki Marca '68. Sabina Baral napisała ważne wspomnienie o okolicznościach, w jakich ona i jej rodzina musiały opuścić Polskę po niesławnej kampanii marcowej oraz o dalszych losach rodziny po tułaczce. Relacja pięknie napisana, świetna literacko, ale ciężaru właściwego nabiera na scenie" - mówił Miedziński.

"Jest niesłychanie silna, przejmująca, powalająca. Dzięki Krystynie Jandzie! Dzięki jej oszałamiającej grze. Ale chyba przede wszystkim dzięki temu, że Krystyna Janda przeżywa – nie tylko jako wielka aktorka, ale po prostu: po ludzku – cudze cierpienia, cudze kłopoty, cudze upokorzenia" - ocenił prezes Stowarzyszenia Żydów Kombatantów i Poszkodowanych w II wojnie światowej.

"To przedstawienie, ta rola Jandy – to wielkie współczesne +J'accuse!+ i ostrzeżenie przed nawrotami ksenofobii i antysemityzmu" - podkreślił.

Kapituła Stowarzyszenia przyznaje medale ludziom, którzy występują przeciw ksenofobii, nacjonalizmowi i antysemityzmowi.

Krystyna Janda występuje w monodramie "Zapiski z wygnania" w reżyserii Magdy Umer. Przedstawienie na podstawie wspomnień marcowej emigrantki Sabiny Baral miało premierę 9 marca na Dużej Scenie Teatru Polonia w Warszawie.