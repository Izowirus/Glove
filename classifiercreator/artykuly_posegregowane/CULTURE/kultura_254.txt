epa01421559 US saxophonist David Murray addresses a press conference in San Sebastian, Spain, 23 July 2008, to present his concert as part of the San Sebastian Jazz Festival later the day. The festival runs 22-27 July 2008.  EPA/JAVIER ETXEZARRETA
Dostawca: PAP/EPA. Archiwum PAP/EPA © 2018 / JAVIER ETXEZARRETA
                                        

            David Murray, wybitny amerykański saksofonista tenorowy, wystąpi w sobotę na Rynku Starego Miasta w Warszawie, w ramach kolejnego koncertu 24. Międzynarodowego Plenerowego Festiwalu Jazz na Starówce.
      
            Murray jest uznawany za jednego z najważniejszych saksofonistów na świecie. Gra głównie na saksofonie tenorowym, ale również jest znanym klarnecistą basowym, kompozytorem i aranżerem. Był założycielem legendarnego zespołu World Saxophone Quartet.

Jego twórczość kształtowała się pod wpływem czarnej muzyki, bluesa, gospel i swingu. Muzyk nie poprzestał jednak na tradycji; dał się poznać jako oryginalny i "nieustępliwy" innowator i z czasem został uznany za jednego z najważniejszych przedstawicieli nurtu New Black Music.

Dużą popularność zdobył po związaniu się z awangardą free jazzową, która w latach 70. XX w. była jednym z najciekawszych zjawisk na nowojorskiej, a ściślej na brooklyńskiej, scenie jazzowej, ponieważ to w loftach Brooklynu free jazz rozwijał się najintensywniej.

Zawsze jednak podkreślał wpływ, jaki nań wywarli artyści free jazzowi tej klasy, jak Archie Shepp i Albert Ayler. W odróżnieniu od większości saksofonistów tenorowych nie wzorował się na stylu Johna Coltrane’a, lecz kształtował swoją wypowiedź artystyczną łącząc elementy gry Colemana Hawkinsa, Bena Webstera i Paula Gonsalvesa. A jednak w 1999 r. nagrał album "Octet Plays Trane" w hołdzie Coltrane’owi.

„W tę sobotę, w kolejnej odsłonie festiwalu Jazz na Starówce w Warszawie wraz z legendą jazzu, jednym z najważniejszych saksofonistów na świecie Davidem Murray’em zagra znakomity pianista Davida Bryant. Warszawski koncert będzie jedynym występem artysty w Europie” – powiedziała PAP Iwona Strzelczyk Wojciechowska, która wraz z Krzysztofem Wojciechowskim organizuje festiwal.

Ponadto podczas warszawskiego koncertu saksofoniście towarzyszyć będą kontrabasista Jaribu Shahid oraz na perkusji Hamid Drake.

David Murray (ur. w 1955 r.) dorastał w Berkeley i studiował muzykę m.in. pod okiem matki - organistki Catherine Murray, Bobby Bradforda, Arthura Blythe, Stanleya Croucha.

W 1975 r. wyjechał do Nowym Jorku. Poznał tam wielu nowych muzyków - Anthony'ego Braxtona, Dona Cherry'ego, Lestera Bowie i różne style muzyki jazzowej. W 1976 roku, po pierwszej europejskiej trasie, David Murray założył World Saxophone Quartet, zespół - który jako formacja big bandu i oktetu - wpisał się trwale do historii jazzu.

Zrealizował ponad 150 autorskich albumów i wziął udział w ogromnej liczbie muzycznych sesji. W opinii krytyków muzycznych najlepsza część jego dorobku znalazła się na płytach nagranych w latach 80. XX w. dla wytwórni Black Saint.

Przez ponad czterdzieści lat na scenie grał oraz nagrywał z gwiazdami jazzu m.in.: McCoy Tynerem, Elvinem Jonesem, Jamesem Bloodem Ulmerem, Butchem Morrisem, Lesterem Bowie, Cassandrą Wilson. Wspaniały projekt z piosenkarką Macy Gray w wykonaniu David Murray Big Band, podbił widownię słynnych festiwali jak: North Sea Jazz Festival, Umbria Jazz Festival, Jazz A La Villette London Jazz Festival, Lugano Jazz Festival, Festiwal Jazz Na Starówce.

Powstały filmy dokumentalne o artyście - "Speaking in Tongues", „Jazzman”, „Saxophone Man”. W 2012 r. David Murray otrzymał tytuł doktora honoris causa Pomona College w Claremont w Kalifornii.

Od 2013 roku Murray pracuje nad projektem: David Murray Infinity Quartet. Repertuar wyrasta z tradycji jazzu i gromadzi wokół artysty najlepszych współczesnych muzyków jazzowych. Na festiwalu Jazz na Starówce, w kwartecie Murraya usłyszymy po raz pierwszy znakomitego pianistę Davida Bryanta.

Bryant to pianista i kompozytor. Występował z osobistościami jazzowej sceny takimi jak: Roy Haynes, Dave Holland, Christian McBride, Steve Coleman, Wynton Marsalis, Eddie Henderson, Ravi Coltrane, Christian Scott, Esperanza Spalding.

Organizatorem Międzynarodowego Plenerowego Festiwalu „Jazz na Starówce” jest Fundacja Jazz Art., a partnerami Austriackie Forum Kultury, Ambasada Włoch, Włoski Instytut Kultury.