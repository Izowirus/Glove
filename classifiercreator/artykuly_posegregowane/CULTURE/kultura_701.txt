Niemcy są zainteresowani - jeśli chodzi o II wojnę światową - żeby przede wszystkim opowiadać o doświadczeniu ludności cywilnej - powiedział we wtorek wiceminister kultury Jarosław Sellin. Wyraził zdziwienie, że twórcy Muzeum II Wojny Światowej postanowili opowiedzieć o tym samym.
      
            Zapytany w Telewizji Republika, czy poprzednia dyrekcja Muzeum II Wojny Światowej przygotowała wystawę główną "pod Donalda Tuska" - wiceminister kultury Jarosław Sellin odpowiedział, że "być może wykaże się w tym momencie nadmiarem podejrzliwości". "Ale ja dopiero teraz przeczytałem analizę Ośrodka Studiów Wschodnich, bardzo wyspecjalizowanego polskiego think tanku na temat nowych nurtów niemieckiej polityki historycznej. Analizę napisaną w 2009 r." - wyjaśnił.

Sellin dodał: "postawiono tam bardzo twardą tezę, że Niemcy są zainteresowani tym, żeby przede wszystkim jeśli chodzi o II wojnę światową, która jest tematem bardzo dla nich niezręcznym - żeby przede wszystkim opowiadać o doświadczeniu ludności cywilnej".

Wiceminister kultury zauważył, że "wszyscy ucierpieli i nie ma narodu, który nie ucierpiał. Niemcy również ucierpieli i to mocno".

"Czy to jest przypadek, czy też nie, iż polscy muzealnicy, polscy historycy bez przeprowadzenia debaty narodowej na ten temat postanowili mniej więcej w tym samym czasie zbudować muzeum (...) opowiadające o całej II wojnie światowej, a nie tylko o polskim doświadczeniu, i opowiedzieć przede wszystkim o cierpieniach ludności cywilnej" - zapytał Sellin.

"Mamy światu do opowiedzenia parę fantastycznych rzeczy" 

"Co oczywiście jest bardzo ważnym tematem. Dla doświadczenia jednostki - kluczowym. Ale czy z perspektywy polskiej powinno być jedynym tematem?" - pytał o kształt wystawy głównej w MIIWŚ Sellin.

"Moim zdaniem, mamy światu do opowiedzenia parę fantastycznych rzeczy, parę postaci, które powinien świat zapamiętać. Natomiast tego zabrakło i dyskusji o tym zabrakło" - podkreślił.

Pytany o to, czego na wystawie stałej Muzeum II Wojny Światowej mu zabrakło, Sellin odpowiedział: "pewnych rzeczy naprawdę nie ma".

"Gdyby taka dyskusja miała miejsce kilka lat temu, to bym zadał pytanie: po dwu-trzygodzinnym zwiedzaniu polskiego Muzeum II Wojny Światowej, kogo cudzoziemiec powinien z imienia i nazwiska zapamiętać?" - powiedział wiceminister kultury. "Odpowiedziałbym na to pytanie następująco: zapamiętać jest w stanie taki zagraniczny turysta 5-6 nazwisk" - dodał.

"Moim zdaniem, jeśli chodzi o żołnierzy - to np. gen. Andersa i np. gen. Maczka. Jeśli chodzi o bohaterów - to np. właśnie rotmistrz Pilecki, Irena Sendlerowa, Janusz Korczak i np. Maksymilian Kolbe" - wymienił Sellin.

Zwrócił uwagę, że na głównej wystawie w MIIWŚ nie ma Korczaka i nie ma ojca Kolbe.

"Z powodu, że tej dyskusji zabrakło, mamy te mankamenty. Że właściwie to jest opowieść, która - z punktu widzenia polskiej polityki historycznej - nie spełnia tych zadań, jakie spełniać powinna" - wiceminister kultury ocenił kształt wystawy w MIIWŚ.