20 książek - powieści, tomików wierszy, esejów i przekładów - zostało nominowanych do Nagrody Literackiej GDYNIA - ogłoszono w czwartek, pierwszego dnia Warszawskich Targów Książki. Laureata nagrody poznamy 2 września.
      
            Do tegorocznej, 12 edycji Nagrody Literackiej GDYNIA zgłoszono 434 tytuły. Spośród nadesłanych zgłoszeń członkowie kapituły pod przewodnictwem prof. Agaty Bielik-Robson wybrali dwadzieścia książek, po pięć w każdej z czterech kategorii.

W kategorii prozatorskiej o nagrodę ubiegają się książki: "Ma być czysto" Anny Cieplak (Wydawnictwo Krytyki Politycznej), "Pieczeń dla Amfy" Salci Hałas (Muza), "Sztuczki" Joanny Lech (Wydawnictwo Nisza), "Las nie uprzedza" Krzysztofa Środy (Czarne) oraz "Król" Szczepana Twardocha (Wydawnictwo Literackie).

Nominowane tomiki poetyckie to: "Wątpia" Anny Adamowicz (Wydawnictwo Kwadratura - Łódzki Dom Kultury), "cargo, fracht" Cezarego Domarusa (Instytut Mikołowski), "Stacja wieży ciśnień" Dawida Mateusza (Biuro Literackie), "Schrony" Michała Sobola (Wydawnictwo Nisza) oraz "Ściszone nagle życie" Dariusza Suski (Znak).

W kategorii eseju nominowano książki: "Tańce polskie. Suita historycznoliteracka" Andrzeja Kotlińskiego (Wydawnictwo Uniwersytetu Warmińsko-Mazurskiego), "Dwanaście srok za ogon" Stanisława Łubieńskiego (Czarne), "O bólu. Pięć rozważań w poszukiwaniu autora" Łukasza Musiała (Wydawnictwo Uniwersytetu im. Adama Mickiewicza), "Między Placem Bohaterów a Rechnitz. Austriackie rozliczenia” Moniki Muskały (Ha!art) oraz "Koło miejsca/Elementarz" Krzysztofa Siwczyka (Muzeum w Gliwicach).

W ramach Nagrody Literackiej GDYNIA nagradzani są też tłumacze. W tym roku nominowano przekłady: Jacka Burasa "Atlas lękliwego mężczyzny" (autor oryginału Christoph Ransmayr, Biuro Literackie), Ryszarda Engelkinga "Szkoła uczuć" (autor oryginału Gustave Flaubert, wydawnictwo Sic!), Krzysztofa Majera "Depesze" (autor oryginału Michael Herr, wydawnictwo Karakter), Hanny Igalson-Tygielskiej "Niedziela życia" (autor oryginału Raymond Queneau, wydawnictwo Biuro Literackie) oraz Ewy Zaleskiej "Oszust" (autor oryginału Javier Cercas, Oficyna Literacka Noir sur Blanc).

Tegorocznych laureatów Nagrody poznamy 2 września. Uroczysta gala będzie miała miejsce w Muzeum Emigracji w Gdyni podczas Dni Nagrody Literackiej Gdynia, które odbywać się będą od 31 sierpnia do 3 września 2017. Natomiast w listopadzie na miłośników literatury czekają jesienne spotkania z laureatami NLG 2017 w gdyńskich bibliotekach.

Nagroda Literacka GDYNIA została powołana do życia w 2006 r. Jest przyznawana rokrocznie autorom najlepszych książek wydanych w poprzednim roku. W 2014 r. – po raz pierwszy w historii nagrody - pojawiła się nowa, nagradzana kategoria, jaką jest przekład na język polski. Laureaci otrzymują statuetkę Nagrody Literackiej GDYNIA oraz nagrodę pieniężną w wysokości 50 tys. zł w każdej z kategorii. Wśród dotychczasowych laureatów nagrody są m.in. Wiesław Myśliwski, Andrzej Stasiuk, Eugeniusz Tkaczyszyn-Dycki.