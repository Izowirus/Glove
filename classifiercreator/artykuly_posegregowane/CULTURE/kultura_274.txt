Łódź, 21.01.2016. Ponowne otwarcie pierwszego stałego kina w Polsce w "Starym Kinie Cinema Residence" przy ul. Piotrkowskiej 120 w Łodzi, 21 bm. Kino zostało założone pod koniec XIX wieku przez braci Krzemińskich i nazwane "Gabinetem Iluzji". W Starym Kinie mają być prezentowane stare, znane polskie obrazy, kroniki oraz produkcje dokumentalne, a filmy wyświetlane będą z projektora 35 mm. (zuz) PAP/Grzegorz Michałowski. Archiwum PAP © 2018 / Grzegorz Michałowski
                                        

            W piątek w Łodzi rusza 8. edycja Transatlantyk Festival. W programie imprezy, która potrwa do 20 lipca, znalazły się pokazy filmowe, wydarzenia muzyczne, warsztaty, spotkania. Hasłem tegorocznego festiwalu jest "Niepodległość dziś/Independance Now".
      
            Transatlantyk Festival to impreza poświęcona muzyce, sztuce filmowej i edukacji filmowej. W repertuarze tegorocznej edycji znalazło się niemal 200 filmów, w tym premiery obrazów nagradzanych na światowych festiwalach.

Tegoroczna edycja festiwalu odbywa się pod hasłem "Niepodległość dziś". "Chcemy przyjrzeć się temu, czym dzisiaj są niepodległość, wolność, bunt. Motywy te odnajdziemy w wielu zaplanowanych w programie wydarzeniach" - wyjaśniają organizatorzy imprezy. Z kolei twórca festiwalu i jego dyrektor Jan A.P. Kaczmarek przypomina, że w tym roku obchodzone jest 100-lecie niepodległości naszego kraju co jest okazją, aby poprzez repertuar festiwalu, jak i imprezy towarzyszące porozmawiać: co znaczy dzisiaj niepodległość, suwerenność, wolność jednostki? Jakie są granice tej wolności?

Podczas piątkowej gali otwarcia pokazana zostanie polska premiera filmu "Nasze zmagania", który wyreżyserował Guillaume Senez. Obraz opowiada historię Oliviera, który z pełnoetatowego pracownika zamienia się w pełnoetatowego pana domu, kiedy zostaje opuszczony przez partnerkę i sam musi zająć się dwójką małych dzieci.

Część koncertową wieczoru wypełnią saksofonowe improwizacje The Whoop Group.

Dwa kolejne filmy, które pokazane zostaną w piątek to "Donbas" (reż. Siergiej Łoźnica) i "Żniwa" (reż. Etienne Kallos). Pierwszy z obrazów przenosi widza na tereny wschodniej Ukrainy objętych działaniami wojennymi. Reżyser Siergiej Łoźnica ma być gościem festiwalu. Drugi z filmów - "Żniwa" opowiada historię dwóch chłopców, którzy rywalizują o władzę, dziedzictwo i rodzicielską miłość. Tłem dla fabuły jest Republika Południowej Afryki i społeczność białych Afrykanerów.

Program festiwalu podzielono na kilka sekcji, a jedną z nich jest Nowe Kino, będącą przeglądem najważniejszych premier, łącznie z filmami nagradzanymi na światowych festiwalach: Cannes, Wenecji, Berlinie czy Sundance. Ponad 40. obrazów pokazywanych w tej sekcji powalczy o nagrodę Transatlantyk Distribution Award. O tym, który film wygra, zdecyduje festiwalowa publiczność.

W programie wydarzenia znalazł się także konkurs polskich krótkich metraży, do którego zakwalifikowało się 31 tytułów. To filmy fabularne, dokumenty, animacje i obrazy eksperymentalne, a oceni je międzynarodowe jury. Widzowie będą mogli również obejrzeć najciekawsze produkcje VR (Virtual Reality - wirtualna rzeczywistość).

Sekcja poświęcona historii kina zabierze widzów w "niezwykłą historyczną podróż". Widzowie obejrzą m.in. film "Żółta łódź podwodna" (reż. George Dunning) - animowany film oparty na muzyce grupy The Beatles. Projekcja ta odbędzie się dokładnie 50 lat po premierze filmu, która miała miejsce 17 lipca 1968 roku w Wielkiej Brytanii.

Jak co roku, w programie festiwalu znalazł się konkurs dla młodych kompozytorów "Transatlantyk Instant Composition Contest" - jedyny na świecie konkurs kompozycji natychmiastowej, wymagający od uczestników szybkości w podejmowaniu artystycznych decyzji i zdolności do improwizacji. Młodzi twórcy mają za zadanie obejrzeć wybrany dla nich fragment filmu, po czym na oczach jury i publiczności komponują do niego muzykę.

Jednym z najważniejszych elementów tegorocznego programu ma być retrospektywa Andrzeja Barańskiego. Pokazane zostaną "Kobieta z prowincji", "Dwa księżyce" czy "Nad rzeką, której nie ma". Barański i jego najbliżsi współpracownicy oraz aktorzy, którzy wystąpili w filmach reżysera (m.in. Jan Frycz, Artur Barciś, Ewa Dałkowska i Marek Bukowski) będą gośćmi festiwalu.

Kolejną retrospektywą będzie przegląd filmów rumuńskiego twórcy - Luciana Pintilie. Zmarły niedawno reżyser nazywany jest "ojcem chrzestnym rumuńskiej nowej fali”, a jego filmy to klasyka kina rumuńskiego. Bohaterem kolejnej retrospektywy będzie zmarły w tym roku, Milosz Forman. Pokazane zostaną obrazy - "Lot nad kukułczym gniazdem", "Amadeusz", "Skandalista Larry Flint".

Gościem specjalnym ma być Sally Potter - scenarzystka, reżyserka filmów krótkich, dokumentów i obrazów fabularnych. Podczas Transatlantyk Festival zostanie uhonorowana prestiżową nagrodą Międzynarodowej Federacji Krytyków Filmowych FIPRESCI Platinum Award 93. Widzowie będą mogli obejrzeć jej filmy - "Orlando", "Ginger i Rosa", "Tak", "Lekcję tanga" oraz "Party".

W programie Transatlantyk Festival są również: warsztaty, cykl spotkań master classes i panele dyskusyjne z wybitnymi specjalistami, wydarzenia edukacyjne z zakresu sztuki filmowej, muzyki, zagadnień społecznych, produkcji i finansowaniu projektów filmowych.

Impreza zakończy się w piątek 20 lipca. W trakcie jej trwania zaprezentowani zostaną laureaci wszystkich festiwalowych nagród. Podczas gali przyznana zostanie też nagrodą specjalna - Złota Arka. Otrzyma ją aktorka Joanna Kulig, znana z roli Zuli w "Zimnej Wojnie" Pawła Pawlikowskiego. Golden Ark Independent Spirit Award dostanie Diane Warren. Część koncertową wieczoru wypełnią saksofonowe improwizacje The Whoop Group.