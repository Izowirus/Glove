Gdańsk, 25.05.2015. Tryptyk "Sąd Ostateczny" Hansa Memlinga w Muzeum Narodowym w Gdańsku, gdzie 25 bm. zostały przedstawione wyniki ekspertyzy pt. "Analiza i dokumentacja aktualnego stanu zachowania tryptyku Sąd Ostateczny Hansa Memlinga". Eksperci uznali, że XV-wieczny obraz, będący jednym z najcenniejszych dzieł sztuki w polskich zbiorach, jest w stanie dobrym. (zuz) PAP/Adam Warżawa ***Zdjęcie do depeszy PAP pt. Eksperci: obraz "Sąd Ostateczny" Memlinga jest w dobrym stanie*** PAP © 2017 / Adam Warżawa
                                        

            Specjalny portal internetowy, multimedialna instalacja ceramiczna, spektakl operowy, sesje naukowe – to najważniejsze wydarzenia w 2017 r. związane z promocją obrazu "Sąd Ostateczny" Hansa Memlinga, znajdującego się w kolekcji Muzeum Narodowego w Gdańsku.
      
            „Planujemy podjąć szerokie działania promocyjne związane z tym wielkim dziełem Memlinga. Gdańsk ma swoje symbole, którymi się szczyci – są wśród nich m.in. Solidarność i bursztyn, ale także obraz +Sąd Ostateczny+. Chcemy, aby każdy turysta z Polski i zagranicy rozpoznawał Memlinga i jego obraz. To dzieło może być fantastyczną wizytówką nie tylko miasta, ale też całego Pomorza” – powiedział w czwartek na konferencji prasowej w siedzibie MN w Gdańsku marszałek pomorski Mieczysław Struk.

Dyrektor placówki Wojciech Bonisławski poinformował, że w ramach projektu pn. „Jeden ze 100 Hans Memling Sąd Ostateczny. Strategia działań artystycznych, edukacyjnych i naukowych poświęconych obrazowi” zaplanowano na razie ponad 30 różnorodnych wydarzeń promocyjnych.

„To jest projekt otwarty i na pewno będzie uzupełniany o kolejne wydarzenia, organizowane zarówno przez muzeum, jak i inne instytucje” – podkreślił Bonisławski, przypominając, że w tym roku mija 550 lat od chwili, kiedy niderlandzki malarz zaczął tworzyć słynną pracę.

Na początku kwietnia ma być uruchomiony specjalny portal internetowy dedykowany „Sądowi Ostatecznemu”, z tłumaczeniami na podstawowe języki europejskie, ale także i chiński. Między marcem i grudniem (oprócz lipca i sierpnia) w Muzeum Narodowym w Gdańsku organizowana będzie Akademia Sądu Ostatecznego, tj. cykl spotkań i dyskusji z historykami sztuki. Natomiast jesienią w muzeum planowana jest sesja naukowa. Ma jej towarzyszyć wystawa; zobaczyć można będzie m.in. dwa dzieła Memlinga wypożyczone z Narodowego Muzeum Brukenthala w Sibiu w Rumunii.

Na sierpień Opera Bałtycka w Gdańsku planuje premierę spektaklu operowego „Sąd Ostateczny” – kompozytorem tego dzieła jest Krzysztof Knittel, a autorem libretta Mirosław Bujko. We wrześniu włoski artysta Nicola Boccini zaprezentuje w Muzeum Narodowym w Gdańsku multimedialną instalację ceramiczną, inspirowaną kolorami z obrazu „Sąd Ostateczny”. W maju w ramach Święta Miasta Gdańska planuje się "Puzzle XXXL" czyli układanie obrazu "Sąd Ostateczny w skali 10:1 z puzzli np. Długim Targu. Poczta Polska ma wyemitować okolicznościowy znaczek z reprodukcją dzieła Memlinga.

W ramach szerokiej promocji obrazu zaplanowano również m.in. wydanie książki dla najmłodszych, gry planszowej, a także konkursy plastyczne i koncerty.

"Sąd Ostateczny" to, obok znajdującej się w krakowskim Muzeum Książąt Czartoryskich "Damy z łasiczką" Leonarda da Vinci, jedno z najcenniejszych w polskich zbiorach dzieł malarstwa zachodnioeuropejskiego.

Memling stworzył "Sąd Ostateczny" przed 1471 r. Namalowany na deskach obraz ma formę tryptyku i uważany jest za najlepszą pracę tego malarza. Jest to jedyne dzieło niderlandzkiego twórcy w polskich zbiorach muzealnych. Obraz został zamówiony przez filię brugijskiego banku Medyceuszy i miał trafić do jednego z kościołów we Florencji. W 1473 r. transportowane na pokładzie galeonu dzieło zostało przechwycone przez gdańskiego kapra Pawła Beneke, który podarował je kościołowi Mariackiemu w Gdańsku.

Pod koniec II wojny światowej hitlerowcy wywieźli obraz do Turyngii, gdzie został znaleziony przez Armię Czerwoną. Zanim ostatecznie w 1956 r. "Sąd Ostateczny" wrócił do Polski był wystawiany w leningradzkim Ermitażu.