German composer Hans Zimmer performs live during his concert at the Papp Laszlo Sports Arena in Budapest, Hungary, 11 May 2016. Archiwum, fot. PAP/EPA/JANOS MARJAI
                                        

            Hans Zimmer, kompozytor i laureat Oscara za muzykę do filmu "Król Lew", rozpoczyna kilkudniowe tournee po Polsce. Wystąpi w Gdańsku, Łodzi i Krakowie. Artysta przyznaje, że kocha Polskę za jej publiczność i za Festiwal Muzyki Filmowej, który uważa za "najpiękniejszy festiwal świata".
      
            "Byłem nawet zły, że data mojej trasy w Polsce nie pokrywa się z czasem festiwalu (17-23 maja, Kraków), chciałbym w nim jeszcze uczestniczyć - to najpiękniejszy festiwal muzyki filmowej na świecie. Bo nigdzie na świecie tak nie traktują kompozytorów i nigdzie tak nie celebruje się muzyki filmowej jak podczas tego pięknego wydarzenia" - powiedział cytowany w informacji prasowej Zimmer.

Ubiegłoroczne występy niemieckiego muzyka w Polsce publiczność przyjęła z entuzjazmem. "Była to jednak też ciężka praca polegająca na podnoszeniu świadomości o tym, kim jest Hans Zimmer. Przez kilka miesięcy udało się zaprezentować Hansa Zimmera w taki sposób, że osoby, które nie znały nazwiska i tak wzięły udział w koncertach" - podała w piątek organizująca występy Zimmera w Polsce JVS Group i zaznaczyła, że już niemal wszyscy w Polsce kojarzą nazwisko kompozytora.

Rok temu koncertów laureata Oscara wysłuchało w Polsce prawie 30 tys. osób.

W piątkowy wieczór Zimmer wystąpi w Ergo Arenie w Gdańsku, w niedzielę - w Atlas Arenie Łódź, a we wtorek - w Tauron Arenie Kraków. Podczas koncertów zaprezentuje przekrój swojej twórczości.

Artyście na scenie towarzyszyć będzie Czeska Narodowa Orkiestra Symfoniczna, chór, a także Aleksander Milwiw-Baron - gitarzysta grupy Afromental, trener z programu "The Voice of Poland", laureat Europejskiej Nagrody Muzycznej MTV.

Hans Zimmer (ur. 1957 we Frankfurcie nad Menem) pracuje w Hollywood, jest jednym z najwybitniejszych kompozytorów muzyki filmowej. Stworzył ścieżki dźwiękowe m.in. do filmów "Gladiator", "Mission: Impossible II", "Pearl Harbor", "Interstellar". Za kompozycję do "Króla Lwa" otrzymał Oscara.