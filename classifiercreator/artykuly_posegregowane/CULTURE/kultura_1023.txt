Warszawa, 19.09.2013. Pisarka, publicystka i felietonistka Gazety Wyborczej Joanna Bator . rg/obm PAP/Rafał Guz PAP © 2017 / Rafał Guz
                                        

            Polska pisarka i publicystka Joanna Bator otrzymała za całokształt twórczości Uznamską Nagrodę Literacką 2017 - poinformowali w niedzielę organizatorzy literackiego festiwalu na wyspie Uznam, leżącej na pograniczu Polski i Niemiec.
      
            Jury uznała Bator za „mistrzynię literackiej archeologii“ oraz „wspaniałą obserwatorkę relacji społecznych“ - napisał rzecznik festiwalu Alexander Datz w przesłanym PAP komunikacie.

"Joannę Bator można dzięki tłumaczeniom jej powieści na język niemiecki uznać właściwie za pisarkę niemiecką" - powiedział członek jury, niemiecki historyk Andreas Kossert.

"W jej prozie, która zyskała międzynarodowe uznanie, a w szczególności w powieści +Ciemno, prawie noc+ (2012, po niemiecku wydana w roku 2016), autorka pokazuje coraz większą niemożność porozumienia się (…) między przegranymi a zwycięzcami, między prowincją a wielkim miastem" - zaznaczyło jury. Jej analizy społeczeństwa pokazują, „jak populizm i słowne podżeganie mogą zmienić się w przemoc fizyczną (…) oraz (…) jak szybko plotki i uprzedzenia mogą stać się czystą nienawiścią” - czytamy w uzasadnieniu decyzji.

Dziękując za wyróżnienie, Bator powiedziała, że nagroda jest dowodem na to, iż podejmowane przez nią próby "przezwyciężania granic, zrozumienia i komunikowania się" odniosły sukces.

Uznamska Nagroda Literacka jest dotowana kwotą 5000 euro i wiąże się z miesięcznym pobytem studyjnym na wyspie Uznam.

W festiwalu trwającym od środy w kurortach na wyspie uczestniczyli między innymi francuski politolog i pisarz Alfred Grosser oraz amerykańska autorka kryminałów Donna Leon.