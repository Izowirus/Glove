Wykonanie „Credo” Krzysztofa Pendereckiego pod batutą kompozytora zainaugurowało XXIX Międzynarodowy Festiwal Kyiv Music Fest 2018 w Filharmonii Narodowej Ukrainy w Kijowie. Koncert odbył się w sobotę w ramach obchodów 100-lecia odzyskania przez Polskę niepodległości.
      
            "To ogromny polski akcent na otwarciu najstarszego i jednego z najważniejszych festiwali muzyki współczesnej na Ukrainie. To wielkie otwarcie gości dziś wybitnego mistrza muzyki, profesora Krzysztofa Pendereckiego, który sam poprowadził swoje monumentalne dzieło +Credo+” - powiedział PAP Roman Rewakowicz, polski dyrygent, który kieruje fundacją Pro Musica Viva, promującą muzykę polską na Ukrainie i ukraińską w Polsce.

"Koncert w kijowskiej filharmonii był pierwszą częścią tryptyku +Muzyka Niezależności+, poświęconego setnej rocznicy odzyskania niepodległości. Występują w nim artyści polscy i ukraińscy z repertuarem polskim i ukraińskim" - wyjaśnił Rewakowicz jako pomysłodawca cyklu.

Poprowadził on pierwszą część koncertu, podczas której wykonano utwory autorów ukraińskich: „Pieśni gwiazd dla orkiestry symfonicznej” Bohdany Frolyak oraz „Koncert na wiolonczelę z orkiestrą” Ihora Szczerbakowa. W drugiej części na scenę wyszedł Penderecki, wywołując aplauz publiczności.

W koncercie wystąpiła Narodowa Orkiestra Symfoniczna Ukrainy, Narodowa Kapela Akademicka „Dumka” i Chóralna Kapela Chłopięca „Dzwinoczok” oraz wiolonczelistka Oksana Łytwynenko i polscy śpiewacy: Iwona Hossa, Karolina Sikora, Anna Lubańska, Adam Zdunikowski i Robert Jezierski.

„Zawsze z ogromną radością przyjeżdżam do Kijowa, na Ukrainę, gdyż macie tutaj cudowną publiczność, znakomitych wykonawców i wspaniałą atmosferę. Dziękuję świetnym solistom, dyrygentom i chórom. My takich chórów nie mamy. Na pewno jeszcze tu wrócę” - powiedział po koncercie Penderecki.

Rewakowicz poinformował, że kolejne części tryptyku „Muzyka Niezależności” oczekują na ukraińską publiczność w Kijowie 31 października i 4 grudnia. „Kultura jest językiem, który unosi się ponad słowami i trudnymi, a czasem bolesnymi szczegółami. Kultura jest nadzieją i porozumieniem, a muzyka jest szczególna, gdyż nie potrzebuje tłumacza, daje zaś nadzieję i przynosi porozumienie” - powiedział dyrygent w rozmowie z PAP.

Sobotni koncert odbył się dzięki fundacji "Pro Musica Viva" we współpracy z Instytutem Adama Mickiewicza i Instytutem Polskim w Kijowie, a także ukraińskimi instytucjami: Narodowym Związkiem Kompozytorów Ukrainy, Narodową Orkiestrą Symfoniczną Ukrainy, Narodowym Chórem Ukrainy "Dumka" oraz Narodowym Domem Muzyki Organowej i Kameralnej Ukrainy.

Z Kijowa Jarosław Junko