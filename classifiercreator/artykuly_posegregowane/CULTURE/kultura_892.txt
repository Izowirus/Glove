epa01151088 French writer Anne Golon gestures during a presentation of her book 'Angelique' in Prague, Czech Republic, 19 October 2007. The story of the book takes place in France during the reign of Louis XIV (aka the Sun King).  EPA/HANA KALVACHOVA
Dostawca: PAP/EPA. PAP/EPA © 2017 / HANA KALVACHOVA
                                        

            Francuska pisarka Anne Golon, współautorka serii znanych powieści o markizie Angelice, zmarła w piątek w Wersalu w wieku 95 lat. O śmierci powieściopisarki poinformowała w niedzielę jej córka Nadine Goloubinoff.
      
            Urodzona 17 grudnia 1921 roku w Tulonie, na południu Francji, Anne Golon (właściwie Simone Changeux) zmarła w wyniku zapalenia otrzewnej. Jej córka w rozmowie z AFP powiedziała, że matka do końca żyła dość aktywnie; w kwietniu uczestniczyła w wieczorze autorskim, a jeszcze w maju udzieliła ostatniego wywiadu.

Golon zasłynęła jako współautorka przygodowej sagi o markizie Angelice, której akcja toczy się we Francji w XVII wieku. Jak ocenia AFP, seria ta była jednym z największych sukcesów wydawniczych wszech czasów; została przetłumaczona na ok. 30 języków i sprzedana w setkach milionów egzemplarzy na całym świecie.

Powieści o markizie Angelice pisała Anne Golon wspólnie z mężem, zmarłym w 1972 roku Serge'em Golonem. Od 1957 do 1985 roku wydano trzynaście powieści, z których pięć w latach 1964-1968 przeniósł na ekran Bernard Borderie; w postać tytułową wcieliła się słynna francuska aktorka Michele Mercier. W 2013 roku "Markizę Angelikę" wyreżyserował również Ariel Zeitoun; w roli głównej tym razem wystąpiła Nora Arnezeder.

Golon uważała jednak, że wersje kinowe oraz niektóre tłumaczenia książek wypaczyły postać Angeliki i przedstawiły jako "głupiutką" kobietę, która w rzeczywistości z pasją walczyła o wolność - zauważa AFP.

Na powieści Golon opierali się także twórcy musicali, oper czy mangi o Angelice.

Zmarła pisarka była córką oficera francuskiej marynarki wojennej. Tworzyła już od wczesnych lat młodzieńczych; kilka powieści wydała w latach 40. W 1947 roku poznała swojego przyszłego męża, Francuza rosyjskiego pochodzenia Vsevoloda de Goloubinoffa; mieli czworo dzieci. Wspólnie, jako Anne i Serge Golon, postanowili napisać powieść o Angelice.