Warszawa, 26.02.2015. Reżyser filmu Ida Paweł Pawlikowski na warszawskim lotnisku Okęcie 26 bm., po powrocie z gali rozdania Oskarów 2014 w Los Angeles. "Ida" Pawła Pawlikowskiego zdobyła Nagrodę Akademii Filmowej w kategorii najlepszy film nieanglojęzyczny. (mr/mae) PAP/Bartłomiej Zborowski PAP © 2015 / Bartłomiej Zborowski
                                        

            "Zimna wojna" w reżyserii Pawła Pawlikowskiego otrzymała w czwartek nominację do tegorocznej Złotej Palmy - najważniejszej nagrody tegorocznego festiwalu filmowego w Cannes - poinformowało PAP Kino Świat, polski dystrybutor filmu.
      
            "+Zimna wojna+ – nowy film zdobywcy Oscara, Pawła Pawlikowskiego powalczy o Złotą Palmę 71. festiwalu filmowego w Cannes. To pierwsza od 37 lat polska produkcja, która znalazła się w Konkursie Głównym najważniejszej imprezy filmowej świata" - poinformował PAP Tomasz Jawor z Kino Świat, które jest polskim dystrybutorem filmu.

Tym razem twórca nagrodzonej Oscarem "Idy" osadza fabułę w latach 50. i 60. XX w. w stalinowskiej Polsce i "na tym tle rozgrywa się historia wielkiej i trudnej miłości dwojga ludzi, którzy nie potrafią być ze sobą i jednocześnie nie mogą bez siebie żyć" - napisano w informacji Kino Świat.

"Zimna wojna" to polsko-francusko-brytyjski dramat. W rolach głównych zobaczymy Joannę Kulig, Tomasza Kota, Agatę Kuleszę oraz Borysa Szyca. Ważnym bohaterem filmu jest także muzyka, "będąca połączeniem polskiej muzyki ludowej z jazzem i piosenkami paryskich barów minionego wieku".

Za scenariusz - obok Pawlikowskiego - odpowiadali także Janusz Głowacki oraz Piotr Borkowski. Twórcami scenografii są Katarzyna Sobańska i Marcel Sławiński, a autorem zdjęć jest Łukasz Żal. Premiera obrazu planowana jest na 2018 r.

Zdjęcia do filmu, które rozpoczęły się w styczniu 2017 i zakończyły na początku sierpnia br., realizowano w Polsce, Francji i Chorwacji.

Premierę w Cannes będzie miał także film "Żniwa" wyprodukowany w koprodukcji między Francją, Polską, Grecją oraz RPA, który zostanie pokazany w oficjalnej sekcji Cannes - Un Certain Regard. Polskim producentem filmu jest Mariusz Włodarski – Lava Films. Autorem zdjęć Michał Englert. Film powstał dzięki dofinansowaniu Polskiego Instytutu Sztuki Filmowej.

Tegoroczny festiwal w Cannes rozpocznie się 8 maja i potrwa do 19 maja. Przewodniczącą jury konkursu głównego została w tym roku aktorka Cate Blanchett.