Warszawa, 24.04.2015. Instytut Teatralny im. Zbigniewa Raszewskiego na ulicy Jazdów 1 w Warszawie. (rp/awol) PAP/Radek Pietruszka Archiwum PAP © 2017 / Radek Pietruszka
                                        

            Z okazji Światowego Dnia Lalkarstwa w Instytucie Teatralnym wręczono we wtorek Medal "Zasłużony Kulturze Gloria Artis" i lalkarskie Henryki. Minister kultury Piotr Gliński życzył lalkarzom, by ze swej pracy czerpali satysfakcję, przynoszącą pożytek całej kulturze polskiej.
      
            "Światowy Dzień Lalkarstwa jest świętem szczególnej dyscypliny sztuki. Artyści lalkarze od stuleci tworzą autonomiczne światy będące odzwierciedleniem ich wyobraźni, duchowości i wirtuozerii warsztatowej. Twórczość oparta na odwiecznej interakcji z otaczającą materią przynosi nieocenione efekty w postaci uwrażliwiania na sztukę kolejnych pokoleń odbiorców, dla których scena lalkowa wciąż pozostaje jedną z najbardziej pamiętnych przestrzeni inicjacji artystycznej" - napisał Gliński w liście odczytanym przez dyrektorkę departamentu narodowych instytucji kultury w MKiDN Agnieszkę Komar-Morawską.

Jak podkreślił Gliński, "o kondycji naszego teatru lalek najlepiej świadczy fakt, że polskie zespoły odnoszą sukcesy na najważniejszych międzynarodowych festiwalu, zaś w naszym kraju z powodzeniem konkurują z teatrami dramatycznymi".

Jak dodał, z okazji Światowego Dnia Lalkarstwa życzy "wszystkim twórcom teatru lalek, aby ze swojej pracy czerpali jak najwięcej satysfakcji, przynosząc pożytek nie tylko młodemu pokoleniu odbiorców, ale całej kulturze polskiej".

Gliński - na wniosek Polunimy, polskiej sekcji Międzynarodowego Stowarzyszenia Lalkarzy UNIMA - przyznał Januszowi Ryl-Krystianowskiemu złoty Medal "Zasłużony Kulturze Gloria Artis". Aktor, reżyser, pedagog i autor sztuk teatralnych odznaczony został za "zasługi dla rozwoju kultury i dziedzictwa narodowego". Ryl-Krystianowski grał m.in. na scenach teatrów "Arlekin" i "Pinokio" w Łodzi. Lalkarz, jak przypomniał prezydent Polunimy Władysław Wolański, spędził także "dziewięć lat w Teatrze Animacji, dwadzieścia w Jeleniej Górze, dwadzieścia pięć lat w poznańskim Teatrze Animacji". Otrzymał "nieskończoną liczbę nagród i wyróżnień" - w tym Krzyż Oficerski Orderu Odrodzenia Polski z rąk b. prezydenta Bronisława Komorowskiego.

W Instytucie Teatralnym wręczone zostały także Henryki, nagrody Sekcji Teatrów Lalkowych ZASP, przyznawane za wybitne osiągnięcia artystyczne lub całokształt pracy artystycznej w dziedzinie teatru lalek. Statuetki, których patronem jest reżyser teatru lalek i dramaturg Henryk Ryl, otrzymała Jolanta Góralczyk, aktorka wrocławskiego Teatru Lalek, która zagrała m.in. w spektaklach Sceny dla Dorosłych Wiesława Hejno ("Proces" Kafki, "Śmieszny staruszek" Różewicza, "Faust" Goethego, "Ryszard III" Szekspira) oraz w przedstawieniach dla dzieci - jako np. Cruella de Mon w "101 Dalmatyńczykach" Smitha czy Królowa w "Czarodziejskim krzesiwie" Andersena (oba w reż. Jerzego Bielunasa). Góralczyk współpracowała także z Teatrami Dramatycznymi oraz Teatrem Telewizji, obecnie jest wykładowczynią na Wydziale Lalkarskim Państwowej Wyższej Szkoły Teatralnej Wydział we Wrocławiu.

Henrykiem wyróżniony został także Bogusław Kierc - poeta, krytyk literacki oraz, przede wszystkim, aktor, reżyser i pedagog. Ukończył studia na Wydziale Aktorskim w Państwowej Wyższej Szkole Teatralnej w Krakowie. Wystąpił także na planie "Popiołów" Andrzeja Wajdy. Jako aktor większość czasu spędził z wrocławskim Teatrem Współczesnym. Od 2000 roku reżyseruje w Teatrze Banialuka w Bielsku-Białej. Na początku lat 90., przez dwa lata, był dyrektorem artystycznym Teatru Współczesnego w Szczecinie. Ponadto tego wykładał na PWST we Wrocławiu.

Laudację na cześć Kierca wygłosił Konrad Szachnowski, dyrektor Teatru Miniatura w Gdańsku. "Boguś zaczął wprowadzać na scenę teatru wielką literaturę: Słowackiego, Mickiewicza, i wreszcie współczesnych - np. Osiecką. Jego dokonania są ogromne, zrobił wiele wspaniałych przedstawień" - powiedział Szachnowski.

Okolicznościowe wyróżnienia Sekcji Teatrów Lalkowych ZASP we wtorek odebrali także - z rąk przewodniczącej Sekcji Henryki Korzyckiej - Lucyna Sypniewska (Teatr Banialuka w Bielsku-Białej), prof. Jacek Radomski (Wrocławski Teatr Lalek), Krystian Kobyłka (Teatr Lalki i Aktora w Opolu), Barbara Rau (Teatr Lalek Banialuka), Małgorzata Wolańska (Teatr Arlekin w Łodzi) oraz Krzysztof Ciesielski (Teatr Lalki i Aktora "Pinokio" w Łodzi.

Janina Konarzewska i Jan Plewako otrzymali z kolei z rąk prezesa Stowarzyszenia Polskich Artystów Teatru, Filmu, Radia i Telewizji (ZASP) Olgierda Łukaszewicza, z okazji obchodzonych w tym roku urodzin - kolejno 85. i 80. - okolicznościowe listy.

Podczas uroczystości wręczona została także - przyznawana przez Polunimę po raz pierwszy - nagroda dla młodego, najbardziej obiecującego lalkarza młodego pokolenia. Otrzymała ją, wraz z czekiem na pięć tysięcy złotych ufunfowanym przez MKiDN, Dagmara Włoszek (Teatr Lalek Banialuka w Bielsku-Białej). Doceniono ją za rolę Alicji w spektaklu "Księga Dżungli" Roksany Jędrzejewskiej-Wróbel na motywach Rudyarda Kiplinga w reż. Ewy Piotrowskiej.

Na spotkaniu wspomniano także Henryka Jurkowskiego - krytyka, historyka i teoretyka teatru, a także tłumacza, profesora PWST we Wrocławiu oraz autora sztuk. Przedstawienie na podstawie ostatniego napisanego przezeń scenariusza - "Baba z drzewa baobaba" - przedstawili we wtorek, jako element wspólnego świętowania, młodzi aktorzy lalkarze.