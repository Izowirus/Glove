Dzieła Stanisława Moniuszki powinien poznać cały świat; to drugi po Fryderyku Chopinie polski kompozytor - ocenił wicepremier, minister kultury i dziedzictwa narodowego Piotr Gliński. Zapowiedział, że od 5 stycznia Moniuszko będzie patronem Dworca Centralnego w Warszawie.
      
            W tym roku minie 200. rocznica urodzin Stanisława Moniuszki - kompozytora, dyrygenta, autora ok. 270 pieśni, operetek, baletów i oper, m.in. najsłynniejszej polskiej opery "Halka". W związku z rocznicą parlament ustanowił rok 2019 Rokiem Stanisława Moniuszki.

"To jest wybitny kompozytor i niestety nie do końca w Polsce doceniany" - powiedział w środę w TVP Info Gliński, zaznaczając, że najbardziej znane i "kluczowe" są dwie opery Moniuszki - "Halka" i "Straszny Dwór". Minister przypomniał, że wybitny kompozytor stworzył również wiele innych mniej znanych dzieł, m.in. kantatę "Widma" do drugiej części "Dziadów" Adama Mickiewicza, a także liczne pieśni, balety i operetki.

"To wszystko jest warte, żeby przedstawić światu, i żeby wypromować Moniuszkę na świecie, który jest przez specjalistów doceniany. To jest kompozytor prawie że rangi Chopina... Oczywiście z Chopinem nikt się nie może mierzyć, ale to jest na pewno ten +numer drugi+ i to jest światowy poziom" - dodał Gliński.

Minister kultury zapowiedział też, że 5 stycznia odbędzie się uroczystość nadania imienia Stanisława Moniuszki warszawskiemu Dworcowi Centralnemu. "W ten sposób Warszawa będzie wyjątkową stolicą świata, gdzie dwa największe porty komunikacyjne - Okęcie Chopina i Dworzec Centralny Moniuszki - będą nazwane imionami naszych wielkich kompozytorów" - mówił Gliński. Dodał też, że dzięki MKiDN w upowszechnianie dzieł Moniuszki zaangażują się też lokalne instytucje kultury.

O tym, że Stanisław Moniuszko będzie patronem Dworca Centralnego zdecydowały władze PKP w porozumieniu z Towarzystwem Miłośników Muzyki Moniuszki

Wcześniej, 4 stycznia, w foyer Teatru Wielkiego - Opery Narodowej MKiDN przedstawi plany obchodów Roku Moniuszki. W konferencji udział zaplanowali m.in. szef MKiDN Piotr Gliński, pełnomocnik ministra kultury ds. organizacji obchodów 200. rocznicy urodzin Stanisława Moniuszki, dyr. Teatru Wielkiego – Opery Narodowej, Waldemar Dąbrowski, a także dyrektor Instytutu Muzyki i Tańca Maxymilian Bylicki.

Stanisław Moniuszko urodził się 5 maja 1819 r. w majątku Ubiel koło Mińska, w polskiej rodzinie szlacheckiej o patriotycznych tradycjach, jego ojciec Czesław uczestniczył w kampanii napoleońskiej. Do historii przeszedł jako ojciec polskiej opery narodowej. W latach poprzedzających wybuch powstania styczniowego i bezpośrednio po nim stworzył swoje najsłynniejsze dzieła – opery "Halka" i "Straszny dwór".

Inspirację dla muzyki Moniuszki stanowiła kultura ludowa. Jednym z najlepiej znanych zbiorów jego drobnych utworów jest cykl dwunastu "Śpiewników domowych" zawierających pieśni do słów poetów polskich (m.in. Teofila Lenartowicza, Adama Mickiewicza, Wincentego Pola, Stefana Witwickiego), a także obcych (w tłumaczeniu polskim) oraz do słów twórców ludowych. Utwory wpisywały się w kanon XIX-wiecznego wychowania patriotycznego.

Pisał też muzykę religijną, pieśni i opracowania pieśni na organy.

Stanisław Moniuszko zmarł w Warszawie 4 czerwca 1872 r. na atak serca. Pochowany został na Cmentarzu Powązkowskim w Warszawie. Jego pogrzeb stał się manifestacją narodową.