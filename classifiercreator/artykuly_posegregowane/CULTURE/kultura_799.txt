Jestem przekonany, że te odpowiadające najwyższym współczesnym standardom muzealnictwa wnętrza Galerii Magazynowej w Wilanowie staną się nie tylko wizytówką stołecznej kultury, ale także przykładem dla innych obiektów w całym kraju - powiedział wiceminister kultury Jarosław Sellin.
      
            We wtorek w Muzeum Pałacu Króla Jana III w Wilanowie została otwarta Galeria Magazynowa; umożliwi ona oglądania przedmiotów dotychczas niedostępnych, wymagających szczególnych warunków prezentacji, a także czekających na konserwację lub będących w jej trakcie. 

Nowa przestrzeń ekspozycyjna powstała w Markoniówce – niewielkim, trzykondygnacyjnym budynku przylegającym do południowego skrzydła pałacu. Parterowy pawilon kąpielowy księżnej marszałkowej Lubomirskiej dobudowany został do południowego skrzydła pałacu w latach 70. XVIII w., a obecny kształt uzyskał pod koniec XIX w., po przebudowie według projektów Leandra i Władysława Marconich.

Wiceminister kultury i dziedzictwa narodowego zaznaczył podczas uroczystego otwarcia, że Galeria Magazynowa stanowić będzie wyjątkową część Muzeum Pałacu Króla Jana III w Wilanowie, dzięki której „publiczność zyskuje możliwość zajrzenia do muzealnej kuchni i przekonania się, że praca muzealnika to nie tylko gromadzenie i eksponowanie zbiorów, ale przede wszystkim długotrwały i skomplikowany proces, którego dopiero ostatecznym efektem jest wystawa”.

„To ten element muzeum, który wpływa na poszerzenie świadomości adresata oferty muzealnej, sprawiając, że instytucja muzeum - niestety ciągle, niesprawiedliwie kojarzona z pewną stagnacją - okazuje się żywym twórcą kultury, odpowiedzialnym za ich kompleksową ochronę i promocję” - podkreślił Sellin.


Sellin: galeria przykładem dla innych obiektów w całym kraju


Jak dodał, jest przekonany, że "te odpowiadające najwyższym współczesnym standardom muzealnictwa wnętrza staną się nie tylko wizytówką stołecznej kultury, ale także przykładem dla innych obiektów w całym kraju". "Możliwość zapoznania się zwiedzających ze zbiorami, które ze swojej natury wymagają odpowiednich warunków przechowywania jest doskonałym przykładem odchodzenia od wizerunku muzeum jako pewnego rodzaju hortus conclusus (łac. zamkniętego ogrodu) i świetnie wpisuje się w ideę współuczestnictwa konsumentów kultury" - ocenił Sellin.

"Po czterech i pół roku prac modernizacyjnych otworzyliśmy w pawilonie Marconiego nowe magazyny zbiorów. Pokazujemy eksponaty, które były do tej pory ukryte w magazynach. Zgromadzone są tu różne wysokiej klasy obiekty pochodzące głównie z XVIII i niektóre z XIX w. Mamy także rarytasy, które pamiętają czasy króla Jana III. Magazyn ma formę skarbca, gdzie obiekty przechowywane są w gablotach o monitorowanych warunkach klimatycznych" - powiedziała Agnieszka Pawlak, która kierowała pracami przy powstawaniu Galerii Magazynowej.

W efekcie prac, które miały miejsce w latach 2013–2017, około 3260 obiektów rzemiosła artystycznego będzie przechowywanych w lepszych warunkach, a powierzchnia ekspozycyjna muzeum zwiększy się o 224 m kw. W skład Galerii Magazynowej weszła także nowoczesna pracownia konserwatorsko-badawcza, w której prowadzone prace będzie można obserwować przez szklaną ścianę.

Agnieszka Pawlak podkreśliła, że magazyn będzie zapleczem dla ekspozycji stałej, a obiekty które obecnie się tam znajdują mają być regularnie wymieniane. Dzięki temu pozostałe znajdujące się w zamkniętych magazynach eksponaty, które nie mogą być wystawiane na działanie światła na okres dłuższy niż 3 miesiące, będą dostępne dla odwiedzających.

Zbiory, które od teraz będą w sposób ciągły eksponowane w Galerii Magazynowej, można było wcześniej zobaczyć m.in. na wystawach czasowych. Wśród obiektów znalazły się oryginalne tkaniny ścienne z apartamentów królewskich wyprodukowane we Włoszech przed 1730 r., ozdoby z brązu złoconego zakupione przez Stanisława Kostkę-Potockiego podczas jego podróży do Paryża w 1808 r., taca wykonana przez augsburskiego złotnika Hansa Jakoba Maira, a także kolekcja militariów prezentująca przykłady zarówno broni białej, jak i palnej. Na wystawę w Galerii Magazynowej składają się również licznie zgromadzone dzieła sztuki Dalekiego Wschodu. Większość z nich pochodzi z XVIII wieku, przez co nie pasowały do ekspozycji w komnatach królewskich, nawiązującej do czasów Jana III.

Ze względów konserwatorskich w Galerii Magazynowej nie może przebywać więcej niż 20 osób jednocześnie. Ekspozycja w sezonie letnim (do 15 października) jest otwarta dla zwiedzających w poniedziałek, środę, sobotę i niedzielę, a w sezonie zimowym (od 16 października do 15 grudnia) - we wszystkie dni oprócz wtorku.
Marek Sławiński