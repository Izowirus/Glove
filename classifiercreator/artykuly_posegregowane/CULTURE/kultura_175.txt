"Niepodległa. Miejsce spotkań" to miejsce, gdzie będzie można napić się kawy i porozmawiać, a także przestrzeń, w której zaprezentujemy dokonania z okazji obchodów 100. rocznicy niepodległości z całej Polski - powiedział w czwartek dyrektor biura programu "Niepodległa" Jan Kowalski.
      
            Działalność "Niepodległej. Miejsca spotkań" w dawnej Herbaciarni w Muzeum Łazienki Królewskie zainaugurowali w czwartek dyrektor Biura Programu "Niepodległa" Jan Kowalski oraz koordynator Programu "Niepodległa" w Ministerstwie Kultury i Dziedzictwa Narodowego Paulina Florjanowicz.

"Jest to miejsce - poza samą kawiarnią, gdzie można napić się kawy, spotkać i porozmawiać - przestrzeń, w której zaprezentujemy dokonania z okazji obchodów niepodległości z całej Polski" - powiedział dziennikarzom Kowalski. Jak zapowiedział, w "Niepodległej" odbywać się będą wernisaże, spotkania i warsztaty; działalność miejsca zainaugurował koncert Warszawskiej Orkiestry Sentymentalnej.

Pytany o to, dlaczego przestrzeń otwarta została właśnie w warszawskich Łazienkach Królewskich, Kowalski podkreślił, że jest ono "związane z obchodami setnej rocznicy niepodległości, w którym odbywało się wiele wydarzeń, a także instytucją kultury".

Jak zaznaczył, oferta nowego miejsca na kulturalnej mapie Warszawy skierowana jest do wszystkich, "tak jak Program +Niepodległa+ jest dla wszystkich". "Ale będziemy kierowali ofertę specjalną dla dzieci, rodzin, seniorów, będą też warsztaty dla animatorów kultury; będzie bardzo różnorodny program, który będziemy komunikować na stronie internetowej i w mediach społecznościowych" - zapowiedział Kowalski.

Inauguracja "Niepodległej. Miejsce spotkań" potrwa do niedzielnego wieczoru. W ramach wydarzenia przewidziano piątkowy koncert "Wieczór z Foggiem", podczas którego utwory słynnego warszawskiego pieśniarza zagra jego prawnuk Michał Fogg. Z kolei w sobotnie popołudnie mieszkańcy stolicy wezmą udział w spacerze architektonicznym z "Niepodległą", a w niedzielę zorganizowany zostanie piknik rodzinny. Dwudniową inaugurację zakończy iluminacja neonu.