Dawid Ogrodnik znalazł się na liście 10 aktorów, którzy otrzymali tytuł europejskiej wschodzącej gwiazdy - Shooting Star 2019. Uroczysta prezentacja artystów uhonorowanych tym tytułem odbędzie się w lutym podczas 69. festiwalu filmowego w Berlinie.
      
            Shooting Star jest specjalnym programem, stworzonym przez organizację European Film Promotion (EFP). Ma na celu promowanie młodych i utalentowanych aktorów europejskich. Tytuły Shooting Stars przyznawane są co roku od 20 lat. Poza Ogrodnikiem w gronie wyróżnionych znaleźli się m.in. Elliott Crosset Hove z Danii, Emma Drogunova z Niemiec, Aisling Franciosi z Irlandii, Blagoj Veselinov z Macedonii, Ine Marie Wilmann z Norwegii, Ardalan Esmaili ze Szwecji oraz Rea Lest-Liik z Estonii.

Kandydaturę Ogrodnika zgłosił Polski Instytut Sztuki Filmowej. Jak poinformował PISF na swojej stronie internetowej, 10 uczestników Shooting Star 2019 wybrano spośród 29 kandydatów, zgłoszonych przez członków European Film Promotion (EFP). "Wyboru najzdolniejszych europejskich aktorów, na podstawie ich dotychczasowego dorobku artystycznego, dokonało międzynarodowe jury w składzie: amerykańska reżyserka obsady Avy Kaufman, krytyczka filmowa Tara Karajica, reżyserka Teona Strugar Mitevska, producent Macdara Kelleher, aktor, zdobywca Shooting Star 1999 Ingvar Sigurdsson" - czytamy w komunikacie.

Jury w uzasadnieniu wyboru podkreśliło, że Ogrodnik to aktor "niezwykle wszechstronny i oddany temu, co robi". "Ujął jury tym, jak wiele emocji potrafi wyrazić za pomocą mimiki w każdej ze swoich ról. Świeży talent, który wkłada życie w swoich bohaterów. Dawid Ogrodnik jest młodą siłą aktorską, z którą trzeba się liczyć. Oglądanie jego surowego talentu jest fascynujące" - napisano.

Ogrodnik jest szóstą osobą z Polski uhonorowaną tytułem Shooting Star. W poprzednich latach tytuł ten otrzymali: Agnieszka Grochowska (2007), Agata Buzek (2010), Jakub Gierszał (2012), Mateusz Kościukiewicz (2014) i Zofia Wichłacz (2017). "Nominacja do tytułu Shooting Star otworzyła drogę do międzynarodowej kariery wielu europejskim aktorom m.in. France Potente, Rachel Weisz, Danielowi Craigowi, Danielowi Bruhlowi, Carey Mulligan, Albie Rohrwacher, Mélanie Laurent, Moritzowi Bleibtreu czy Elenie Anayi" - przypomniał PISF.

Artyści odznaczeni tytułem Shooting Star zostaną oficjalnie zaprezentowani podczas 69. Międzynarodowego Festiwalu Filmowego w Berlinie, który odbywać się będzie w dniach 7 -17 lutego 2019 r.

Dawid Ogrodnik (ur. 1986 r.) jest absolwentem Akademii Sztuk Teatralnych im. Stanisława Wyspiańskiego w Krakowie. Wystąpił w wielu filmach, m.in. "Cichej nocy" Piotra Domalewskiego (Orzeł za najlepszą główną rolę męską - 2018), "Ostatniej rodzinie" Jana P. Matuszyńskiego (Orzeł za najlepszą drugoplanową rolę męską - 2017), "Obietnicy" Anny Kazejak (Złote Lwy za najlepszą drugoplanową rolę męską - 2014); "Chce się żyć" Macieja Pieprzycy (Orzeł za najlepszą główną rolę męską - 2014 i Złoty Szczeniak - 2013) oraz "Jesteś Bogiem" (Nagroda Indywidualna na Festiwalu Filmowym w Gdyni - 2012) Leszka Dawida.