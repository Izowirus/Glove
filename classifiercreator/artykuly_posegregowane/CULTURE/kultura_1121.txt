23 marca ma zostać otwarte Muzeum II Wojny Światowej w Gdańsku. Budowa obiektu trwała ponad cztery lata. Ministerstwo kultury chce połączyć Muzeum z inną placówką, sprzeciwia się temu m.in. dyrekcja. Sprawę rozstrzygnie sąd.
      
            W sobotę dyrektor Muzeum II Wojny Światowej w Gdańsku Paweł Machcewicz poinformował PAP o dacie otwarcia placówki.

Sercem placówki jest urządzona w nowoczesnej scenografii wystawa główna zlokalizowana w podziemnej części Muzeum - 14 metrów poniżej gruntu, na powierzchni ok. 5 tys. m kw. Znajduje się tam ok. 2,5 tys. eksponatów - autentycznych przedmiotów związanych z II wojną, oraz ok. 250 stanowisk multimedialnych, dzięki którym można oglądać archiwalne filmy, zdjęcia i dokumenty oraz wywiady ze świadkami wojny i interaktywne prezentacje poszerzające informacje zawarte na wystawie.

W części podziemnej muzeum znajduje się też ekspozycja pt. "Podróż w czasie", przeznaczona dla dzieci poniżej 12. roku życia. Składają się na nią trzy pokoje: każdy z nich przedstawia mieszkanie warszawskiej rodziny w trzech różnych momentach wojny.

Zgodnie z zamysłem autorów, ekspozycja ma pokazać spójny obraz II wojny światowej i jej konsekwencje zarówno w kontekście politycznym, jak i losów pojedynczych osób, Polaków, ale też innych narodów.

Zamiar utworzenia w Gdańsku Muzeum II Wojny Światowej ogłosił w 2007 r. ówczesny premier Donald Tusk. Zlokalizowaną w historycznym centrum działkę pod budowę placówki podarowało miasto Gdańsk. 1 września 2009 r., w trakcie uroczystości na Westerplatte, podpisano akt erekcyjny, prace ruszyły w sierpniu 2012 r. Pierwotnie na ten cel polski rząd zarezerwował 358 mln zł. Z czasem suma ta została powiększona do ok. 449 mln zł.

Otwarcie Muzeum wstępnie planowano na 2014 r., prace budowlane przedłużyły się i ostatecznie budowa zakończyła się w 2016 r.

Część naziemna Muzeum ma kształt pochyłej wieży w najwyższym punkcie wysokiej na ponad 40 m. W tej części placówki znajdują się m.in. biblioteka, sale edukacyjne i konferencyjne oraz (na najwyższym piętrze) kawiarnia i restauracja z widokiem na Gdańsk. Poza wystawą stałą, w Muzeum znajduje się także sala wystaw czasowych o powierzchni tysiąca metrów.

W grudniu 2015 r. resort kultury powołał w Gdańsku Muzeum Westerplatte i Wojny 1939. W połowie kwietnia 2016 r. ministerstwo zapowiedziało połączenie tej placówki z MIIWŚ. Z apelem o nie łączenie placówek występowali do ministra kultury m.in. dyrekcja i Kolegium Programowe MIIWŚ, prezydent Gdańska Paweł Adamowicz, gdańska Rada Miasta, Polski Komitet Narodowy Międzynarodowej Rady Muzeów, liczni historycy, ludzie kultury, przedstawiciele środowisk kombatanckich, a także osoby, które przekazały MIIWŚ rodzinne pamiątki.

Skargi do Wojewódzkiego Sądu Administracyjnego w Warszawie na postanowienie resortu złożyli: dyrekcja MIIWŚ i Rzecznik Praw Obywatelskich. 30 stycznia WSA w Warszawie wstrzymał połączenie muzeów do czasu prawomocnego rozpoznania zażalenia na decyzję resortu kultury. 7 lutego MKiDN złożyło zażalenie na postanowienie WSA i czekając na jego rozpatrzenie przez NSA, wstrzymało wykonanie zarządzenia o połączeniu muzeów. Resort podtrzymał jednocześnie zamiar połączenia.