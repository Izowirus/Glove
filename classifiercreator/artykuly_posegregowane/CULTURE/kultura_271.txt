Kraków, 19.07.2015. Publiczność, podczas Nocy Jazzu na Małym Rynku w Krakowie, wieczorem 18 bm. Noc Jazzu odbywa się w Krakowie po raz dziewiąty. (mr) PAP/Jacek Bednarczyk Archiwum PAP © 2018 / Jacek Bednarczyk
                                        

            Po raz dwunasty w sobotę obędzie się w Krakowie Noc Jazzu. Fani będą mogli wysłuchać 24 koncertów w 20 miejscach. Wśród wykonawców będą m.in. Hanna Banaszak, brytyjska funkowa formacja PBUG, gitarzysta Keith Thomson oraz żeński kwartet saksofonowy Saksofonarium.
      
            "Noc Jazzu jest świętem nowej muzyki jazzowej i stylów pokrewnych, świętem awangardy. W pewnym sensie jest odpowiedzią na Niedzielę Nowoorleańską, kiedy w Krakowie mamy okazję posłuchać tradycyjnych kompozycji" - mówił PAP dyrektor Summer Jazz Festival Kraków Witold Wnuk. Noc jest wydarzeniem towarzyszącym temu festiwalowi.

O g. 18.00 rozpocznie się plenerowy koncert na Małym Rynku, podczas którego wystąpią: Pasquale Stafano i Gianni Iorio z Włoch, Hanna Banaszak z zespołem oraz ośmioosobowa grupa PBUG z Wielkiej Brytanii, która porwie publiczność do tańca w rytmach funky.

W Nowej Hucie na Scenie Letniej Teatru Łaźnia Nowa przy ul. Bulwarowej będzie bardziej jazzrockowo - wystąpi Keith Thompson Band, a także bluesowo, dzięki występowi Wayne’a Markusa z zespołem Soul Finger.

Muzyka jazzowa rozbrzmiewać będzie także w Muzeum Sztuki Współczesnej MOCAK, w Klubie "Pod Jaszczurami", w Teatrze Nowym Proxima oraz w krakowskich klubach i kawiarniach m.in. Piwnicy Pod Baranami, Harris Piano Jazz Bar, Alchemii, w klubach Piec Art i U Muniaka, w tawernie Stary Port i Klubie Aktora SPATIF.

Wstęp na wszystkie koncerty jest bezpłatny. "Najlepsza recepta na tę noc to zacząć zabawę na Małym Rynku lub w Nowej Hucie, a potem pokrążyć po klubach" – poleca Witold Wnuk.

Miłośnicy muzyki do późnych godzin nocnych będą mogli posłuchać artystów z różnych stron świata prezentujących różne odmiany jazzu.

Noc Jazzu jest organizowana w cyklu Krakowskie Noce, w ramach którego odbywają się w Krakowie m.in. Noc Muzeów, Noc Teatrów, Noc Poezji.