Oryginalne prace Salvadora Dali i Andy'ego Warhola, słynne instalacje i projekty komercyjne oraz eksponaty związane z życiem obu artystów będzie można zobaczyć na wystawie "Dali, Warhol - geniusz wszechstronny", która w piątek zostanie otwarta w Muzeum Teatru im. Henryka Tomaszewskiego we Wrocławiu.
      
            Dzieła prezentowane na wystawie pochodzą z prywatnych kolekcji oraz z fundacji gromadzących dorobek artystów. Część eksponatów szeroka publiczność zobaczy po raz pierwszy.

Prace tworzą opowieść o życiu i twórczości Salvadora Dali oraz Andy Warhola, którzy, jak podkreślają organizatorzy, starannie kreowali własny wizerunek i rzeczywistość wokół siebie i do perfekcji opanowali umiejętność autopromocji, osiągając artystyczną sławę i bogactwo. Nieustannie też zacierali granice między życiem a sztuką.

Maciej Łagiewski, dyrektor Muzeum Miejskiego we Wrocławiu, któremu podlega Muzeum Teatru podkreślił, że ekspozycja odbiega od konwencji tradycyjnego muzealnego przedstawienia dzieł sztuki. "Tu bardziej przedstawieni są artyści i ich fenomen, ich prowokacje, sława i skandale, które wywoływali na całym świecie, ale jednocześnie wielka popularność. Są to dwaj wielcy artyści, którym nie zabrakło tych 15 minut szczęścia, o których mówił Warhol" - powiedział w czwartek na konferencji prasowej dyrektor muzeum.

Dyrektor zaznaczył, że budynek Muzeum Teatru nieprzypadkowo został wybrany na miejsce ekspozycji. "Teatr z życiem tych artystów się wyraźnie kojarzy - ich życie tez było jednym wielkim przedstawieniem teatralnym" - dodał Łagiewski.

Piotr Welc z firmy Digital Open Group, która jest producentem wystawy podkreślił, że Warhol i Dali to artyści, którzy zmienili historię sztuki i to, jak patrzymy na reklamę i media społecznościowe. "Wystawa to próba uchwycenia geniuszu tych dwóch wielkich artystów, którzy przede wszystkim, najbardziej na świecie kochali sami siebie - żyli z autokreacji i kochali pieniądze. Podnieśli do rangi sztuki takie dziedziny jak reklama; na wystawie można zobaczyć ikoniczne wręcz motywy znane z kultury XX wieku, takie jak opakowanie lizaka zaprojektowane przez Dalego, czy też słynną puszkę zupy Campbell Warhola" - powiedział Welc.

Jak podkreśliła kurator wystawy Aneta Fudali, na szczególną uwagę zasługują cztery oryginalne rzeźby Dalego, w tym słynna "Gala Gradiva", czy obraz "Kuszenie św. Antoniego". Na wystawie będzie można zobaczyć także serię grafik z projektem "Tarota", fragmenty filmów według scenariusza Dalego, w tym "Bubble by Dali", czy słynną kanapę w kształcie ust.

Wśród prac Warhola wyjątkowym obiektem, zdaniem organizatorów wystawy, będzie, pozyskana od prywatnego kolekcjonera, unikatowa kolekcja przedstawiająca efekt współpracy artysty z wytwórniami muzycznymi. To oryginalne okładki płyt m.in. Rolling Stones, Velvet Underground czy Blondie. Po raz pierwszy w Polsce zaprezentowana zostanie jedyna praca tego artysty, na której odbił on odcisk własnego palca, czyli "Speed Skater" z 1983 roku, którą Warhol stworzył na wniosek Międzynarodowego Komitetu Olimpijskiego z okazji zimowych Igrzysk Olimpijskich w Sarajewie. Na wystawie zobaczymy też replikę wnętrz Silver Factory - legendarnego nowojorskiego atelier Warhola.

Pokazowi prac obu artystów towarzyszyć będą też słynne instalacje i projekty komercyjne, wraz ze zdjęciami dokumentującymi ich życie oraz proces twórczy.

"Dali i Warhol to artyści, których dużo dzieli, ale też wiele łączy. To jedyni artyści, którzy już za życia stali się legendą oraz którzy głośno okazywali, że się cenią, wręcz kochają; artystów łączyły też te same przyjaźnie z innymi ludźmi ze świata celebrytów" - zaznaczyła kuratorka wystawy.

Wystawę "Dali, Warhol - geniusz wszechstronny" można zwiedzać w Muzeum Teatru do 30 września.