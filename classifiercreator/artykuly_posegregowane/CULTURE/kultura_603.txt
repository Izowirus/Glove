Bydgoszcz, 15.11.2014  XXII edycja Międzynarodowy Festiwal  Sztuki Autorów Zdjęć Filmowych Camerimage. (tż/soa) Archiwum fot. PAP/Tytus Żmijewski
                                        

            Bydgoszcz zmniejszy uzgodnione z fundacją Tumult wsparcie finansowe dla festiwalu Camerimage z powodu podjęcia przez organizatorów działań mających na celu przeniesienie w przyszłości imprezy do Torunia - poinformował prezydent miasta Rafał Bruski.
      
            Prezydent Bruski zwrócił uwagę, że 15 grudnia porozumiał się z prezesem Tumultu, Markiem Żydowiczem w sprawie organizacji w mieście przez kolejne cztery lata festiwalu Camerimage. Przewidziano zwiększenie dofinansowania przez miasto festiwalu o ok. 10 proc. w porównaniu z dotychczasowym poziomem finansowania (przez ostatnie cztery lata - 2,5 mln rocznie) przy jednoczesnym poszerzeniu promocji miasta podczas imprezy. Stosowne zapisy miały znaleźć się w budżecie miasta na 2018 r. i wieloletniej prognozie finansowej, którą 28 grudnia uchwalą radni. Jednak 20 grudnia list intencyjny w sprawie utworzenia w Toruniu Centrum Festiwalowo-Kongresowego "Camerimage" i możliwości organizacji w nim festiwalu podpisali wicepremier, minister kultury i dziedzictwa narodowego Piotr Gliński, prezydent Torunia Michał Zaleski i Marek Żydowicz.

Według komunikatu MKiDN w liście intencyjnym podpisanym przez Glińskiego, Zaleskiego i Żydowicza wskazano "na możliwość realizacji w Toruniu kolejnych edycji Międzynarodowego Festiwalu Filmowego Camerimage, po tym jak w pobliżu Jordanek powstanie wielofunkcyjne Centrum Festiwalowo-Kongresowe".

Jak podano, Gliński "zadeklarował akceptację działań zmierzających do utworzenia Centrum Festiwalowo-Kongresowego, a także w miarę możliwości utworzenia tam państwowej instytucji kultury oraz ocenę możliwości wsparcia inwestycji, szczególnie przy udziale środków unijnych". Zaleski zadeklarował z kolei m.in. chęć zainwestowania w Centrum Festiwalowo-Kongresowe, natomiast Żydowicz zapowiedział podjęcie starań o zdobycie funduszy na tę inwestycję oraz "wniesienie do inwestycji cesji do umowy na projekt architektoniczny Centrum Festiwalowo-Kongresowego istniejącej już koncepcji Camerimage Łódź Center, wraz ze zgodą architekta na dostosowanie projektu do potrzeb inwestycji w Toruniu".

W środę do projektu przeniesienia festiwalu do Torunia odniósł się prezydent Bydgoszczy Rafał Burski. "Z czysto biznesowego, marketingowego podejścia nie inwestuje się w markę, która tak naprawdę w tym momencie jest marką schodzącą z miasta, bo intencja jest jasna, wyrażona w liście intencyjnym. Zawsze zdawałem sobie sprawę, że Camerimage może znaleźć miejsce w innym, dowolnym mieście. Słyszałem od pana Żydowicza, że wszystko zależy od większych możliwości infrastrukturalnych, stąd inicjatywa miasta i dyrektora Opery Nova o rozbudowie opery o czwarty krąg. Przekonaliśmy też marszałka województwa, aby zainwestował w rozbudowę" - powiedział prezydent Bydgoszczy.

Bruski zaznaczył, że w środę poinformował telefonicznie Żydowicza, że w związku z nowymi okolicznościami, czyli podpisaniem listu intencyjnego o przeniesieniu festiwalu do Torunia, zaangażowanie finansowe Bydgoszczy w organizację imprezy będzie znacznie mniejsze, niż planowano i wyniesie 0,5 mln zł rocznie.

"Nie wiem, jaka będzie ostateczna reakcja pana Marka Żydowicza, ale w czasie rozmowy powiedział, że w tej sytuacji przyszłość festiwalu w Bydgoszczy stoi pod dużym znakiem zapytania" - dodał Bruski.

Prezydent miasta poinformował, że 22 grudnia 2016 r. miasto zwróciło się do MKiDN o wsparcie budowy w Bydgoszczy centrum festiwalowego dla Camerimage, deklarując pokrycie 25 proc. kosztów inwestycji. Gliński odpowiedział 29 stycznia 2016 r., że brak jest możliwości finansowego wsparcia przedsięwzięcia.

Międzynarodowy Festiwal Sztuki Autorów Zdjęć Filmowych Camerimage odbywa się od 1993 r. Pierwsze siedem edycji festiwalu organizowano w Toruniu. W 2000 r. prezes fundacji Tumult, pomysłodawca i dyrektor festiwalu Marek Żydowicz przeniósł imprezę do Łodzi, z której w 2010 r. festiwal trafił do Bydgoszczy. W listopadzie 2017 r. odbyła się 25. edycja festiwalu Camerimage. Był to ostatni rok obowiązywania kolejnej już umowy pomiędzy Bydgoszczą i Tumultem w sprawie organizacji imprezy.

W środę Bruski zwrócił się z listem do bydgoskich parlamentarzystów PiS, aby podjęli rozmowy z wicepremierem Glińskim w sprawie wsparcia projektu rozbudowy Opery Nova o czwarty krąg z częścią konferencyjno-wystawienniczą. Szacunkowy koszt inwestycji oszacowano na 80 mln zł.