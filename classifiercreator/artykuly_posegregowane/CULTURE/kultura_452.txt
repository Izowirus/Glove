Dom aukcyjny Artcurial wystawi 4 czerwca br. na sprzedaż obraz Vincenta van Gogha pt. "Kobiety naprawiające sieci na wydmach". Szacuje się, że obraz namalowany w 1882 r. zostanie sprzedany na aukcji w Paryżu za ok. 6 mln dolarów.
      
            Wstępna wycena obrazu namalowanego we wczesnym okresie twórczości artysty wynosi 5 mln euro (ponad 6 mln dolarów) - podała w czwartek agencja TASS, powołując się na informację brytyjskiego dziennika "The Guardian".

Francuski dom aukcyjny Artcurial ogłosił, że latem wystawi na sprzedaż w Paryżu obraz Vincenta van Gogha pt. "Kobiety naprawiające sieci na wydmach" z 1882 r.

Jak podaje TASS, "ogłoszenie o sprzedaży obrazu należącego do europejskiego kolekcjonera i przez ostatnie lata przechowywanego w Muzeum van Gogha w Amsterdamie wzbudziło prawdziwe zainteresowanie wśród kolekcjonerów".

"Na rynku sztuki pojawia się coraz mniej obrazów van Gogha" - ocenił przedstawiciel Artcurial Bruno Jaubert.

Obraz został namalowany przez malarza w okresie, gdy - zdaniem przedstawiciela domu aukcyjnego - "w Scheveningen koło Hagi doskonalił umiejętności malowania farbami olejnymi, tworząc obrazy przedstawiające prostych Holendrów przy pracy".

"Dzieło pochodzi z ważnego okresu w rozwoju twórczości Vincenta van Gogha" - powiedział Jaubert, wyjaśniając, że artysta zaczął malować zaledwie dwa lata wcześniej. "Ale to właśnie w tym okresie odkrył pełen potencjał malarstwa" - dodał ekspert.

Aukcja odbędzie się 4 czerwca br. Na licytację w Paryżu zostanie wystawionych także kilka prac francuskiego malarza Paula Gauguina (1848-1903).

W maju 1990 r. podczas aukcji w Nowym Jorku zorganizowanej przez dom aukcyjny Christie's za rekordową kwotę 82,5 mln dolarów sprzedano obraz van Gogha "Portret doktora Gacheta" z 1890 r.