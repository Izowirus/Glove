Warszawa, 28.04.2016. Premiera filmu Agnieszki Glińskiej pt. "#WSZYSTKOGRA". Nz. aktorka Kinga Preis. (sl/nlat) PAP/Stach Leszczyński Archiwum PAP © 2017 / Stach Leszczyński
                                        

            Projekcja filmu "Amok" Katarzyny Adamik zainauguruje w środę VI Kołobrzeski Festiwal Filmowy "Suspense Film Festival". Przez pięć dni na widzów czekają projekcje ponad 50 filmów z całej Europy, spotkania z twórcami, aktorami i krytykami filmowymi.
      
            "Kino sensacyjne cieszy się dużą popularnością, choć przez krytyków bywa ono niedoceniane” - powiedział w rozmowie z PAP Andrzej Stachecki, producent festiwalu. „To gatunek bardzo pojemny, w którym mieszczą się nie tylko historie kryminalne, ale też filmy pełne napięcia, emocji, akcji, czyli to co stanowi sedno kina” - dodał.

Stachecki zapowiedział, że ambicją organizatorów festiwalu jest pokazywanie "produkcji europejskich, które potrafią wzbudzić emocje u widzów, opowiedzieć o współczesnym świecie i postawić ciekawą diagnozę rzeczywistości”.

Kołobrzeg gościć będzie aktorów, reżyserów i twórców filmowych, m.in. Tomasza Raczka, Małgorzatę Foremniak, Kingę Preis, Bodo Koksa, Arkadiusza Jakubika. Codziennie w Regionalnym Centrum Kultury w Kołobrzegu, odbywać się będą spotkania z aktorami i twórcami świata filmu.

Podczas gali otwarcia "Suspense Film Festival" Franco Nero otrzyma nagrodę "Ikona Światowego Kina". Włoski aktor znany jest m.in. z ról w filmie „Django” w reżyserii Quentina Tarantino, a także w thrillerze „Szklana pułapka 2” u boku Bruce’a Willisa.

Statuetki "Ikona Polskiego Kina" trafią do rąk Magdaleny Zawadzkiej oraz Piotra Fronczewskiego. Laureatami kołobrzeskiej nagrody "Latarnik" dla reżysera, który tworzy ambitne filmy sensacyjne dla szerokiej publiczności zostali Janusz Majewski i Abel Ferrara.

W niedzielę, na gali zamykającej festiwal, najlepszy film sensacyjny otrzyma nagrodę "Golden Seahorse". W konkursie bierze udział 9 produkcji europejskich m.in. francuski „Szybki konwój”, hiszpański „Oszukać złodzieja” czy słowackie „Porwanie”. O nagrodę zawalczy też polski obraz "Amok" Katarzyny Adamik.

Cztery produkcje filmowe z Hiszpanii, Holandii, Francji i Polski będą starały się o tytuł najlepszego pełnometrażowego debiutu sensacyjnego i zdobycie statuetki „Green Seahorse”. Polskim reprezentantem będzie film "Sługi boże" w reżyserii Mariusza Gawrysia.

Jak poinformował Stachecki, w programie tegorocznej edycji festiwalu znalazł się ponownie konkurs dla młodych europejskich twórców filmowych. Dziesięć fabuł krótkometrażowych powalczy o nagrodę "First Shot".

Wydarzeniem specjalnym będzie wernisaż wystawy fotograficznej „Marilyn & Marlena”. Wystawa prezentuje 30 czarno-białych zdjęć Marilyn Monroe i Marleny Dietrich autorstwa Miltona H. Greene’a. Prezentowane w Kołobrzegu portrety aktorek pochodzą z kolekcji liczącej ponad 3200 eksponatów należącej do wrocławskiej Hali Stulecia.

Tradycyjnym punktem festiwalowego programu stały się wielogodzinne projekcje sensacyjnych seriali. Podczas tegorocznej edycji Festiwalu pokazany zostanie II sezon "Paktu" z Marcinem Dorocińskim w roli głównej.

Organizatorami festiwalu są m.in.: producent filmowy Andrzej Stachecki i Regionalne Centrum Kultury w Kołobrzegu.