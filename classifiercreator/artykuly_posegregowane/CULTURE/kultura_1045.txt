Warszawa, 23.02.2017. Dyrektor muzeum Agnieszka Morawińska podczas konferencji prasowej na temat wystawy, 23 bm. Wystawę "Podróż do Edo. Japońskie drzeworyty ukiyo-e z kolekcji Jerzego Leskowicza" oglądać będzie można w warszawskim Muzeum Narodowym od 25 bm. Wystawa to wyjątkowa w skali europejskiej prezentacja pierwszych wydań najsłynniejszych prac graficznych wybitnych japońskich artystów ukiyo-e – Kitagawy Utamaro, Toshusaia Sharaku i Utamaro Hiroshige. Wybrane grafiki tworzą barwną panoramę życia w dawnej Japonii, ukazując krajobrazy dwóch głównych szlaków komunikacyjnych łączących Edo z Kioto oraz pejzaże Edo i podobizny jego mieszkańców. Wystawa będzie otwarta do 7 maja br. (rp/awol) PAP/Radek Pietruszka PAP © 2017 / Radek Pietruszka
                                        

            To jest bardzo smutny dzień, ponieważ zmarła wielka artystka Magdalena Abakanowicz, która odegrała znaczną rolę w światowej historii sztuki - powiedziała PAP Agnieszka Morawińska, dyrektor Muzeum Narodowego w Warszawie.
      
            Według Agnieszki Morawińskiej kariera Abakanowicz zaczęła się jednocześnie z wielkim zainteresowaniem na świecie sztuka tkacką.

"Abakanowicz w pewnym momencie wynalazła swoją własną technikę, swoją oryginalną formułę wielowymiarowych tkanin, tworzonych z włókien naturalnych: traw. sizalu, wełny, sznurów. Te tkaniny stopniowo zaczęły się przekształcać w rzeźby, a właściwie w rodzaj teatru. To były figury siedzące, pochylone, stojące, maszerujące, gromadzące się w tłum, w hurmy" - charakteryzuje twórczość artystki Morawińska.

"Abakanowicz podbijała świat; najpierw pokazywał jej prace kurator De Marco, potem związała się z Marlborough Gallery w Nowym Jorku i właściwie była przez długi czas jedynym polskim nazwiskiem znanym i cenionym w światowej sztuce" - powiedziała Morawińska.

"Magdalena Abakanowicz miała długie twórcze życie. Z czasem zajęła się tworzeniem przedmiotów z drewna i metalu; powstały wtedy takie cykle jak Gry wojenne, które były mocarne, a jednocześnie sprawiały wrażenie czegoś, co może pokaleczyć" - dodała szefowa Muzeum Narodowego.

Jak zaznaczyła, w twórczości Magdaleny Abakanowicz jest kilka ogromnie ważnych aspektów, o których nie zawsze lubiła mówić, jak na przykład aspekt feministyczny, od którego się odżegnywała, jednocześnie tworząc obiekty w tym duchu.

"W ostatnich latach Magdalena Abakanowicz była bardzo chora, więc ta wiadomość o jej odejściu jest jakby znakiem wyzwolenia z tej ziemskiej powłoki. Po spełnionym życiu i bardzo wielkich osiągnieciach twórczych" - powiedziała Agnieszka Morawińska.

Magdalena Abakanowicz zmarła w piątek, 21 kwietnia. Miała 86 lat.