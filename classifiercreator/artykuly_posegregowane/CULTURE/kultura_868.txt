***ZDJĘCIE ARCHIWALNE*** Na zdjęciu archiwalnym z  12.06.2010 r. Magdalena Abakonowicz przy swoich pracach w ogrodach Zamku Królewskiego. Jak poinformował 21.04.2017 r. rektor ASP prof. Adam Myjak artystka odeszła w wieku 86 lat. (kru) PAP/Tomasz Gzell ***Zdjęcie do depeszy PAP pt. Zmarła Magdalena Abakanowicz - informuje rektor ASP prof. Adam Myjak*** Archiwum PAP © 2017 / Tomasz Gzell
                                        

            Prace 29 młodych artystów z całej Polski, inspirowane dziełami jednej z najbardziej cenionych na świecie polskich artystek - Magdaleny Abakanowicz - można będzie oglądać od wtorku na wystawie w rzeszowskiej Galerii R_Z.
      
            Wystawa jest pierwszym etapem konkursu "Genius Saeculi – duch naszego czasu…" i potrwa zaledwie kilka dni - do 9 sierpnia. Wtedy, podczas uroczystego finisażu, zostanie ogłoszona elitarna lista kilku laureatów i wyróżnionych w konkursie.

"Genius Saeculi – duch naszego czasu…" to projekt artystyczny upamiętniający twórczość i życie jednej z najwybitniejszych polskich artystek XX-wieku - Magdaleny Abakanowicz, autorki słynnych "abakanów" – instalacji wykonanych w latach 60. z różnych rodzajów włókien. Projekt został zainicjowany przez Wydział Sztuki oraz Instytutu Filozofii Uniwersytetu Rzeszowskiego, a także Związek Polskich Artystów Plastyków (okręg rzeszowski).

"Wybraliśmy prace, które są inspirowane twórczością Magdaleny Abakanowicz, które mają w sobie jej +ducha+, jej wrażliwość, jakiś niuans. Nie interesowały nas prace będące kopią, powtórzeniem czy zbyt dosłownym nawiązaniem do dzieł mistrzyni" – mówił w rozmowie z PAP pomysłodawca i koordynator projektu Marek A. Olszyński, prodziekan ds. Promocji i Rozwoju Wydziału Sztuki Uniwersytetu Rzeszowskiego.

Na ekspozycji w Galerii R_Z Związku Polskich Artystów Plastyków znalazły się prace 29 twórców z Polski. Reprezentują oni artystyczne ośrodki akademickie z całego kraju, w tym z Krakowa, Lublina, Łodzi, Wrocławia, Poznania, Radomia i Rzeszowa.

Wielu spośród nich na wystawie zaprezentuje więcej niż jedną pracę. Tak zdecydowali jurorzy ze względu na wysoki poziom zgłoszonych dzieł.

Konkurs miał formułę zamkniętą. Mogli wziąć w nim udział artyści, którzy dostali imienne zaproszenia od organizatorów. Olszyński wyjaśnił, że takie ograniczenie miało na celu zachowanie wysokiego poziomu artystycznego zakwalifikowanych prac. Wysłano ponad 100 zaproszeń do artystów z całej Polski. Spośród nich chęć udziału zgłosiło kilkudziesięciu.

Ekspozycję dzieł konkursowych uzupełniają prace artystów plastyków i pedagogów, którzy byli członkami komisji konkursowej. Te dzieła nie brały udziału w konkursie.

Organizatorzy mają nadzieję, że wydarzenie docelowo stanie się imprezą o zasięgu międzynarodowym. "Chcielibyśmy co dwa, co trzy lata organizować sympozja artystyczne, gdzie obok teoretycznych dyskusji wokół twórczości Abakanowicz będą odbywać się artystyczne warsztaty twórców" – powiedział Olszyński. Dodał, że uczestnicy będą także zapraszani imiennie przez organizatorów.

Agnieszka Pipała