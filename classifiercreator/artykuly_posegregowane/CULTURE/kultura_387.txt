epa03984985 A statue of Alfred Nobel in the Concert Hall in Stockholm, Sweden, 10 December 2013. The Nobel Price Foundation on 10 December is awarding the 2013 Nobel Prize winners in the categories of medicine, physics, chemistry, literature and economics. The laureates will receive their awards from the hands of Sweden's King Carl XVI Gustaf at a formal ceremony, followed by a gala banquet. EPA/Claudio Bresciani SWEDEN OUT Dostawca: PAP/EPA. Archiwum PAP/EPA © 2018 / Claudio Bresciani
                                        

            W 2018 roku Nagroda Nobla w dziedzinie literatury nie zostanie przyznana - poinformowała w piątek Akademia Szwedzka. W 2019 roku poznamy dwóch laureatów, w tym jednego za 2018 rok.
      
            Decyzja ma związek z aferami w Akademii Szwedzkiej, które spowodowały masowe odejścia członków tej instytucji.

"Podjęliśmy decyzję o nieprzyznawaniu w tym roku literackiego Nobla po długich i intensywnych dyskusjach. Zaufanie do nas jest zbyt niskie, dlatego zdecydowaliśmy o wstrzymaniu wyboru tegorocznego laureata" - oświadczył pełniący obowiązki sekretarza Akademii Szwedzkiej Anders Olsson.

Według Carla-Henrika Heldina, prezesa zarządu Fundacji Noblowskiej, która realizuje testament Alfreda Nobla, sytuacja w Akademii Szwedzkiej miała negatywny wpływ na Nagrodę Nobla. "Decyzja o nieprzyznawaniu nagrody w tym roku podkreśla powagę sytuacji i pomoże chronić reputację Nagrody Nobla w dłuższej perspektywie" - oświadczył Heldin w wydanym komunikacie.

Decyzja Akademii Szwedzkiej jest uważana za historyczną. W tym roku literacki laur nie zostanie przyznany po raz pierwszy od 75 lat. Poprzednio stało się tak w latach 1940-1943 oraz w 1935, 1918 i 1914 roku.

Z liczącej pierwotnie 18 członków Akademii Szwedzkiej pozostało w niej już tylko 10 osób. W Akademii zaczęło brakować literaturoznawców, a większość członków to językoznawcy.

Masowe odejścia mają związek ze skandalem, jaki wybuchł jesienią 2017 roku, gdy francusko-szwedzki fotografik i reżyser Jean-Claude Arnault, mąż członkini Akademii Katariny Frostenson, został oskarżony o gwałty oraz o to, że był źródłem przecieków.

18 kobiet oskarżyło go o wykorzystywanie seksualne. Pięć z nich zdecydowało się złożyć doniesienie na policję z oskarżeniem o gwałt. Część zarzutów została jednak umorzona z powodu przedawnienia lub braku dowodów.

Z dochodzenia zamówionego przez byłą sekretarz Akademii Szwedzkiej Sarę Danius wynika, że mąż Frostenson był źródłem przecieku o Nagrodzie Nobla dla Wisławy Szymborskiej (1996), Elfriede Jelinek (2004), Harolda Pintera (2005), Jean-Marie Gustave'a Le Clezio (2008), Patricka Modiano (2014), Swiatłany Aleksijewicz (2015) oraz Boba Dylana (2016).

Śledztwo wykazało także, że w Akademii dochodziło do konfliktu interesów podczas podejmowania decyzji o hojnych dotacjach. Arnault prowadził klub kulturalny, na którego działalność otrzymywał pieniądze z Akademii.

Pod koniec kwietnia szwedzki prokurator z Urzędu ds. Przestępstw Gospodarczych poinformował, że wszczął postępowanie związane z działalnością Akademii Szwedzkiej.

Patron Akademii Szwedzkiej król Szwecji Karol XVI Gustaw zmienił statut tej instytucji, dzięki czemu możliwe ma być uzupełnienie jej składu. Według dotychczasowych przepisów członkostwo w Akademii było dożywotnie, więc jedynie po śmierci któregoś z członków wskazywano jego następcę. Uniemożliwiało to odnowienie Akademii po masowych rezygnacjach.

Olsson wyraził nadzieję, że instytucji uda się przywrócić zaufanie poprzez wprowadzenie przejrzystości w działaniu, a także zaostrzenie przepisów dotyczących konfliktu interesów oraz zasad poufności. "Musimy uszanować poprzednich laureatów literackiego Nobla oraz myśleć o tych przyszłych" - oświadczył.

Tradycyjnie Nagroda Nobla w dziedzinie literatury ogłaszana jest w jeden z czwartków października.

Ze Sztokholmu Daniel Zyśk