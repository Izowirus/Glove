Warszawa, 03.10.2015. Tymoteusz Bies podczas pierwszego etapu XVII Międzynarodowego Konkursu Pianistycznego im. Fryderyka Chopina, 3 bm. w Filharmonii Narodowej w Warszawie. W konkursie weźmie udział 78 pianistów z 20 krajów, w tym 15 Polaków. Rozpoczęty dzisiaj pierwszy etap zmagań potrwa do 7 października. (zuz) PAP/Radek Pietruszka ***Zdjęcie do depeszy PAP pt. Rozpoczyna się XVII Międzynarodowy Konkurs Pianistyczny im. Fryderyka Chopina*** Archiwum PAP © 2016 / Radek Pietruszka
                                        

            Tymoteusz Bies, Elżbieta Bilicka i Jakub Kuszlik znaleźli się w gronie 10 półfinalistów 10. Międzynarodowego Konkursu Pianistycznego im. Ignacego Jana Paderewskiego w Bydgoszczy. Werdykt ogłosił w niedzielę przewodniczący jury prof. Piotr Paleczny.
      
            Bies jest studentem Akademii Muzycznej im. Karola Szymanowskiego w Katowicach, w klasie prof. Zbigniewa Raubo, a Bilicka i Kuszlik - studiują na Akademii Muzycznej im. Feliksa Nowowiejskiego w Bydgoszczy w klasie prof. Katarzyny Popowej-Zydroń.

Do półfinału Konkursu Paderewskiego zakwalifikowali się również: Swietłana Andrejewa, Dina Iwanowa, Aleksander Panfiłow (wszyscy Rosja), Xiaoyu Liu (Kanada), Kosuke Akimoto (Japonia) Hyuk Lee (Korea Południowa), Xiaohui Yang (Chiny).

W pierwszym etapie rywalizowało 46 pianistów, w tym siedmioro Polaków, a w drugim - 23 pianistów, w tym czworo Polaków.

Przesłuchania półfinałowe zaplanowano na wtorek i środę. Jednego dnia uczestnicy wykonają recital solowy, a drugiego dnia - koncert wraz z Capellą Bydgostiensis pod dyrekcją Kai Baumanna. Wiadomo, że we wtorek Bies wykona recital, a Bilicka i Kuszlik zagrają koncert. Z kolei w środę Bies zagra koncert, a Bilicka i Kuszlik - zaprezentują recital. Do finału zakwalifikuje się pięciu uczestników.

Finał konkursu obędzie się w piątek i sobotę. Pianiści zagrają koncert z Orkiestrą Symfoniczną Filharmonii Pomorskiej im. Ignacego Jana Paderewskiego pod dyrekcją Tadeusza Strugały.

Występy pianistów ocenia jury w składzie: przewodniczący Piotr Paleczny, Dmitrij Aleksiejew (Rosja), Francisco J. Cruz Plaza (Hiszpania), Ewa Pobłocka, Matti Raekallio (Finlandia), Soo Jung Shin (Korea Południowa), Jerzy Sulikowski, Tamas Ungar (Węgry) i Arie Vardi (Izrael).

Koncert laureatów odbędzie się w sali koncertowej Filharmonii Pomorskiej, a następnego dnia zostanie powtórzony w sali kameralnej Filharmonii Narodowej w Warszawie.

Organizatorem konkursu jest Towarzystwo Muzyczne im. Ignacego Jana Paderewskiego w Bydgoszczy przy współudziale Akademii Muzycznej im. Feliksa Nowowiejskiego w Bydgoszczy i Filharmonii Pomorskiej im. Ignacego Jana Paderewskiego.