Malarz, rzeźbiarz, scenograf, autor przedstawień teatralnych oraz filmów krótkometrażowych i dokumentalnych Jerzy Kalina został laureatem nagrody Totus Tuus 2017, przyznawanej przez Fundację KEP "Dzieło Nowego Tysiąclecia" w dziedzinie propagowania kultury chrześcijańskiej.
      
            Nagroda została przyznana za "stworzenie wyjątkowych w pejzażu polskiej sztuki site-specific-art, dzieł funkcjonujących w precyzyjnie określonym miejscu i czasie oraz artystyczne reakcje na najważniejsze wydarzenia społeczne i religijne w najnowszej historii Polski". Do jego najwybitniejszych i najbardziej znanych dzieł należą: Pomnik Katyński w Podkowie Leśnej, pomnik Józefa Piłsudskiego w AWF w Warszawie oraz koncepcja Muzeum Katyńskiego w Cytadeli Warszawskiej.

W sobotę na Zamku Królewskim w Warszawie po raz osiemnasty przyznano nagrody za osiągnięcia w dziedzinie kultury chrześcijańskiej, promocję człowieka, propagowanie nauczania Jana Pawła II, a także Totus Tuus medialny dla upamiętnienia bp. Jana Chrapka oraz jego roli w ukazywaniu osoby i nauczania Jana Pawła II.

Przewodniczący Rady Fundacji "Dzieło Nowego Tysiąclecia" metropolita warszawski kard. Kazimierz Nycz podkreślił podczas uroczystej gali, nawiązując do nagród Totus Tuus, że pozwoliły one wydobyć z cienia kilkadziesiąt znaczących środowisk, promujących naukę Jana Pawła II i godność człowieka. "Jakże wielkie jest to przedsięwzięcie oraz jakie wielkie pole kultury, które zostało zauważone i docenione w związku z Janem Pawłem II" - ocenił kard. Nycz.



Nawiązując do XVII Dnia Papieskiego kardynał zauważył, że trafne jest tegoroczne hasło +Idźmy naprzód z nadzieją+. Są to słowa, które sam papież Jan Paweł II w 2001 roku zawarł w dokumencie "Novo millennio ineunte" na początku nowego millenium. "I dzisiaj sam papież Franciszek dawał wiele razy interpretację do tych słów: +Nie daj się zwyciężyć złu, ale zło dobrem zwyciężaj, zło można zwyciężyć dobrem i to jest źródłem nadziei+" - przypomniał kard. Nycz.

Hierarcha zwrócił się z apelem, aby podczas niedzielnych obchodów Dnia Papieskiego, być otwartym na przykościelną zbiórkę na fundusz stypendialny na kształcenie uzdolnionej młodzieży z małych miast i wsi, pochodzącej z ubogich rodzin.

W kategorii promocji godności człowieka nagrodzono za pomaganie osobom niepełnosprawnym Jana Arczewskiego, który od 1986 r. prowadzi telefon zaufania dla ludzi zmagających się z fizycznymi dysfunkcjami. Szacuje się, że miesięcznie odbywa on 300 rozmów, a przez 31 lat działalności telefonu odbył ich 31 tys., dając ludziom siłę, by umieli godnie żyć ze swoją niepełnosprawnością.

Nagroda Totus Tuus w kategorii "propagowanie nauczania świętego Jana Pawła II" przyznana została Progimnazjum im. Jana Pawła II w Wilnie "za wyjątkową aktywność i organizację procesu dydaktyczno-wychowawczego, w szczególny sposób przyczyniającego się do upowszechniania nauczania Świętego Jana Pawła II na Wileńszczyźnie".

W kategorii Totus Tuus medialny nagrodzono Radio Plus "za przybliżanie nauczania świętego Jana Pawła II, w tym za audycję +Nocne Światła+ Pawła Krzemińskiego".

W tym roku decyzją Rady Fundacji została dodatkowo przyznana nagroda specjalna Totus Tuus twórcom muzycznej, choreograficznej i literackiej oprawy wydarzenia Światowych Dni Młodzieży 2016 "za pokazanie na światową skalę, że formalna nowoczesność i merytoryczna tradycyjność mogą w wielu wymiarach tworzyć syntezę w przestrzeni chrześcijańskiej kultury i katolickiego sacrum".

Gala wręczenia nagród poprzedza zawsze Dzień Papieski, podczas którego zbierane są fundusze na kształcenie uzdolnionej młodzieży z małych miast i wsi, pochodzącej z niezamożnych rodzin.

W uroczystej gali rozdania nagród Totus Tuus uczestniczyli m.in. przewodniczący KEP abp Stanisław Gądecki, prymas Polski abp Wojciech Polak, prymas-senior abp Józef Kowalczyk, kard. Stanisław Dziwisz, biskup pomocniczy diecezji legnickiej Marek Mendyk, przedstawiciele rządu, parlamentu, świata kultury i nauki.