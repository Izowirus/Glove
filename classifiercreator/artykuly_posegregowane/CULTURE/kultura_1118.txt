Dokumentację, będącą prawdopodobnie częścią kartoteki wywiadu Armii Krajowej przekazano do zasobu archiwalnego IPN w środę w Sochaczewie (woj. mazowieckie). W ciągu miesiąca zbiór ma zostać wstępnie opracowany i udostępniony.
      
            "Mamy najprawdopodobniej do czynienia z odkryciem - przynajmniej części - największego zasobu referatu 999 kryptonim "Korweta", czyli Wydziału Bezpieczeństwa i Kontrwywiadu Oddziału II Komendy Głównej AK, zajmującej się rozpracowywaniem ruchu komunistycznego i sowieckiej agentury. Bardzo ciekawe będzie przeglądnięcie tych dokumentów i porównanie nazwisk z karierami aparatu bezpieczeństwa, czy władzy komunistycznej po wojnie - jaka była rola tych ludzi w tworzeniu systemu komunistycznego, w pozbawianiu nas niepodległości i wolności. Bardzo serdecznie dziękuję. To są bezcenne dokumenty" - powiedział na środowej uroczystości dyrektor Instytutu Pamięci Narodowej Jarosław Szarek. "Myślę, że w ciągu miesiąca ten zbiór będzie wstępnie opracowany i udostępniony dziennikarzom i historykom" - dodał.

W uroczystym przekazaniu dokumentów w Muzeum Ziemi Sochaczewskiej i Pola Bitwy nad Bzurą uczestniczyli m.in.: prezes IPN Jarosław Szarek, dyrektor Muzeum Paweł Rozdżestwieński, sekretarz stanu KPRM Maciej Małecki, z-ca dyrektora Archiwum IPN dr Mariusz Żuławnik, naczelnik Wydziału Zarządzania Zasobem Archiwalnych Grzegorz Trzyna, z-ca burmistrza Sochaczewa Marek Fergiński, przewodniczący rady miasta Sochaczew Sylwester Kaczmarek oraz starszy inspektor z olsztyńskiej delegatury IPN dr Karol Sacewicz.

Nad zasobami będą pracować specjaliści IPN. Według dr. Sacewicza, badacza zajmujących się dziejami Polskiego Państwa Podziemnego, dotychczas brakowało potwierdzenia zakresu rozpoznania skali ruchu komunistycznego przez niepodległościowe podziemie. "Mamy tu zapisy pokazujące przeszłość działaczy komunistycznych i próbę ich określenia - czy przedwojenni działacze komunistyczni zaktywizowali się w podziemiu w okresie II Wojny Światowej. To uzewnętrzni nam skalę zjawiska, jakim było podziemie komunistyczne - przynajmniej na terenie Warszawy - ale również skalę aktywności polskiego podziemia" - wyjaśnił dr Sacewicz.

"Być może jest to istotny dowód, że to rozpoznanie działaczy komunistycznych, Polskiej Partii Robotniczej, Armii Ludowej, miało miejsce, a ruch komunistyczny był stale obserwowany. (…) Niewątpliwie jest to jeden z materiałów, który może nam odpowiedzieć na pytanie czy w walce z podziemiem komunistycznym, polskie podziemie niepodległościowe, Armia Krajowa, Kontrwywiad Armii Krajowej, zrobił wszystko, co w ówczesnych warunkach konspiracji i okupacji było możliwe do zrobienia" - zaznaczył.

Dokumentację tworzy zbiór luźnych fiszek kartotecznych. Poszczególne karty nie posiadają formy ustandaryzowanych formularzy, a robionych samodzielnie kart; część fiszek sporządzono na maszynie do pisania, pozostałe wypełniono pismem odręcznym.

Według specjalistów IPN, charakter tych archiwaliów pozwala jednak przypuszczać, że może być to fragment kartoteki wywiadu Armii Krajowej, w szczególności referatu 999 kryptonim "Korweta" Wydziału Bezpieczeństwa i Kontrwywiadu Oddziału II Komendy Głównej AK, w ramach którego rozpracowywano komunistów.

W Archiwum IPN, pod sygnaturą IPN BU 01290/26, znajduje się podobna tematycznie kartoteka, przekazana przez Agencję Bezpieczeństwa Wewnętrznego, opisana, jako "kartoteka Armii Krajowej z 1944 r. dotycząca osób podejrzanych o współpracę z okupantem niemieckim". Zbiór ten wcześniej był zarejestrowany w Centralnym Archiwum MSW. Charakter zawartych informacji w obu kartotekach jest podobny, lecz karty w tych zbiorach różnią się od siebie formatem oraz sposobem zapisu. "Tutaj (w przekazanych dokumentach - PAP) mamy drugą odsłonę tej zdrady z czasów II Wojny Światowej. To wymaga zbadania, którym zajmą się najwybitniejsi specjaliści tego tematu" - powiedział w środę Szarek.