Łódź, 23.10.2015. Józef Skrzek podczas koncertu „Antologia Polskiej Muzyki Elektronicznej” w ramach 7. Międzynarodowego Festiwalu Producentów Muzycznych Soundedit 2015, 23 bm. w Łodzi. soa PAP/Grzegorz Michałowski Archiwum PAP © 2018 / Grzegorz Michałowski
                                        

            Władysław Komendarek, Józef Skrzek i Tomasz Makowiecki wystąpią 21 kwietnia w industrialnych przestrzeniach kompleksu Sztolnia Królowa Luiza w Zabrzu (Śląskie), tworząc muzyczne improwizacje. Widzom zaprezentuje się też Teatr Ocelot, który pokaże premierowy spektakl.
      
            "Podczas koncertu zobaczymy artystów, którzy inspirowani Sztolnią Królowa Luiza oraz Kopalnią Guido stworzą muzyczne improwizacje. Ich wspólne zamiłowanie do muzyki elektronicznej zaowocowało już kilkukrotnie w postaci wspólnych projektów realizowanych chociażby przy okazji koncertów z serii Męskie Granie" - przypomniał rzecznik zabrzańskiego magistratu Sławomir Gruszka.

Całość wydarzenia dopełni występ Teatru Sztuki Ruchu Ocelot – który po raz pierwszy zaprezentuje spektakl pt. "Historia przemysłowego Zabrza". To widowisko, które ma przedstawić lokalne dzieje - od momentu odkrycia złóż węgla, poprzez okres ich eksploatacji zakończony zamykaniem kopalń, aż po czasy współczesne. Część występu teatru będzie przepleciona muzyką Komendarka.

Jak zaznaczył Gruszka, w cenie biletu jest nie tylko wejście na koncert – obejmuje ona także też możliwość zwiedzenia Sztolni Królowa Luiza. Voucher będzie można wykorzystać przez kilka tygodni po "Industria Live".

Władysław Komendarek to muzyk, instrumentalista, związany przed lata z grupą Exodus. W latach 80. XX wieku rozpoczął karierę solową. Komponuje muzykę elektroniczną, na swoim koncie ma ponad 30 płyt. Inspiruje się utworami muzyki poważnej, ale także muzyką eksperymentalną. Ma za sobą koncerty na festiwalach muzyki rockowej, elektronicznej i jazzowej. Tworzy ilustracje muzyczne do filmów i przedstawień teatralnych.

Urodzony w Siemianowicach Śląskich multiinstrumentalista, wokalista i kompozytor Józef Skrzek już w 1970 r. grał z zespołem Breakout. Po rocznej współpracy powrócił jednak na Śląsk, żeby założyć swój własną grupę - SBB. Muzyka SBB zyskała słuchaczy także za granicą, zespół sprzedał kilka milionów płyt. Formacja kilkakrotnie zawieszała działalność. W ciągu kilkudziesięciu lat Skrzek tworzył i grał bluesa, jazz, rocka progresywnego i muzykę poważną.

Młodszy o 35 lat od Skrzeka i Komendarka Tomasz Makowiecki jest wokalistą, gitarzystą, kompozytorem i producentem. Zadebiutował płytą "Makowiecki Band" w 2002 r. Trzy lata później wydał swój drugi album - "Piosenki na nie", a w 2007 r. trzeci - "Ostatnie wspólne zdjęcie". W 2010 r. stworzył razem z Przemysławem Myszorem i Wojciechem Powagą (Myslovitz) grupę NO! NO! NO!, która w 2010 r. wydała album pod tym samym tytułem.