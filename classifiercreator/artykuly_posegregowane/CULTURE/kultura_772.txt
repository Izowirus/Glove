Wrocław, 29.09.2017. Fragment brulionu własność Towarzystwa Historyczno -Literackiego Polskiego / Biblioteki Polskiej w Paryżu. Wystawę prezentującą historię rękopisu „Pana Tadeusza” oraz zmiany dokonywane przez Adama Mickiewicza podczas pisania epopei, można od 29 bm. oglądać w Muzeum Pana Tadeusza we Wrocławiu. (mk/mr) PAP/Maciej Kulczyński PAP © 2017 / Maciej Kulczyński
                                        

            Wystawę prezentującą historię rękopisu "Pana Tadeusza" oraz zmiany dokonywane przez Adama Mickiewicza podczas pisania epopei prezentuje wystawa, którą od piątku można oglądać w Muzeum Pana Tadeusza we Wrocławiu.
      
            Na ekspozycji można zobaczyć, obok znajdującego się w zbiorach Zakładu Narodowego im. Ossolińskich rękopisu poematu, osiemnaście pojedynczych kart brulionu i czystopisu mickiewiczowskiej epopei. Prezentowany jest również rękopis Objaśnień. Na co dzień karty te przechowywane są w bibliotece Polskiej w Paryżu, Muzeum Literatury im. Adama Mickiewicza w Warszawie, Muzeum Narodowym w Krakowie oraz w Ośrodku Dokumentacji i Studium Pontyfikatu Jana Pawła II w Rzymie.

Wystawa została wkomponowana w stałą ekspozycję wrocławskiego Muzeum Pana Tadeusza. Jak podkreśliła kurator ekspozycji Małgorzata Orzeł,"inne strony rękopisu +Pana Tadeusza+" to nie tylko opowieść o losach rękopisu, ale również ukazanie zmian dokonywanych przez Mickiewicza w trakcie powstawania epopei.

"To również przypomnienie roli tego poematu w kulturze polskiej. Zarysowane w utworze +rozległe widnokręgi+ stanowią panoramę społeczeństwa polskiego przełomu XVIII i XIX w. Wzrok poety nakierowany na przyszłość sięga jednak poza ich krańce. Horyzont nie rysuje się wyraźnie, ale duchowa siła wierszy epopei otwiera przyszłość. Otwiera ją niezmiennie dla kolejnych pokoleń Polaków" - powiedziała Orzeł.

Elementami ekspozycji są także grafiki przygotowane przez ilustratorkę i tatuażystkę Annę Szejdewik oraz stanowiska interaktywne zawierające zadania dla dzieci i dorosłych.

Wystawę "Inne strony rękopisu +Pana Tadeusza+" można oglądać do 5 listopada.