Warszawa, 04.08.2015. Premiera filmu animowanego "Mały Książę". Nz. aktor Piotr Adamczyk. soa PAP/Stach Leszczyński Archiwum PAP © 2016 / Stach Leszczyński
                                        

            Piotr Adamczyk otrzymał we wtorek w Rzymie nagrodę dla Europejskiej Osobowości 2016 Roku. Aktor, znany we Włoszech z roli Jana Pawła II, znalazł się wśród nagrodzonych osobistości świata kultury.
      
            Nagrody przyznawane pod patronatem władz Wiecznego Miasta wręczono podczas ceremonii na Kapitolu. Fundatorem nagrody jest Europejskie Centrum Turystyki, Sportu i Kultury. W tym roku wręczono je po raz 46.

Wśród tegorocznych laureatów są także: znana reżyserka Lina Wertmueller, legenda włoskiego tańca Carla Fracci, aktorka Maria Grazia Cucinotta, piosenkarz Gigi D'Alessio i producent filmowy Pietro Valsecchi. To Valsecchi wyprodukował dwa telewizyjne filmy fabularne o Janie Pawle II w reżyserii Giacomo Battiato z Piotrem Adamczykiem w roli głównej.

Polski aktor, który jako laureat znalazł się wśród gwiazd włoskiej kultury, rozrywki i telewizji, powiedział podczas uroczystości, że 13 grudnia jest szczególnym dniem w historii Polski. Wyjaśnił uczestnikom ceremonii, że to data wprowadzenia stanu wojennego. Podkreślił, że od teraz ten dzień będzie także kojarzył mu się z Rzymem.