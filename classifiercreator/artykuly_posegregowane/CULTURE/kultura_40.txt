Szef delegacji europosłów PO w Parlamencie Europejskim Janusz Lewandowski i prezydent Gdańska Paweł Adamowicz otworzyli we wtorek wieczorem w Brukseli wystawę poświęconą polskiemu bursztynowi i związanemu z tym rzemiosłu.
      
            Lewandowski otwierając wystawę podkreślił, że Parlament Europejski to miejsce, w którym promuje się ponad 200 europejskich regionów. "Niektóre mają swoją siłę przebicia, ale Gdańsk też ma swoją markę. Tym razem promujemy Gdańsk nie przez Lecha Wałęsę czy Solidarność, tylko przez bursztyn" – powiedział.

Jak dodał, bursztyn był dla Polski łącznikiem miedzy Bałtykiem a kulturami Morza Śródziemnego. Kojarzy się - jak podkreślił – z bursztynowym szlakiem. "Poza tym to jest tez żywe rzemiosło w Gdańsku. To nie jest tylko muzeum czy tradycja" – wskazał.

Prezydent Gdańska podkreślił na inauguracji, że Gdańsk jest światową stolicą bursztynu. "Jest nie tylko symbolem Gdańska, ale myślę też, że polską marką. Od wielu lat mamy w Gdańsku Światową Radę Bursztynu, która skupia znawców bursztynu z całego świata. Lobbujemy w polskich rządach, żeby wyroby z bursztynu i jubilerstwo, nowoczesny design związany z bursztynem był używany jako prezenty dyplomatyczne i stał się jeszcze bardziej marką identyfikowaną z Polską" – wskazał.

Róża Thun (PO) uważa, że bursztyn jest pięknym i tajemniczym kamieniem, który bardzo wielu ludziom kojarzy się z Polską. "Chociaż to akurat nie jest mój kolor. Do mnie żółty nie pasuje, ale bardzo lubię patrzeć na ten kamień. Cieszę się, że pokazujemy tu w PE bogactwo Bałtyku i polskiej kultury. Ta wystawa jest po prostu piękna. Pokazuje nie tylko bogactwo mineralne, ale także rzemiosło. A w Polsce jest sporo pięknej biżuterii" – wskazała.

"Będę się twardo upierał, że Gdańsk jest stolicą bursztynu. Musimy kultywować tę tradycję i pokazywać nasze bogactwo Morza Bałtyckiego" - powiedział PAP na wystawie europoseł Jarosław Wałęsa (PO).

W 2017 r. wystawa "Bursztyn bałtycki. Tradycja i innowacja" została zaprezentowana w Europejskim Centrum Solidarności w Gdańsku. Otrzymała entuzjastyczne recenzje od miłośników sztuki dekoracyjnej i artystów, a także całej społeczności bursztynników. Na prośbę organizatorów targów w Monachium, jednego z największych na świecie pokazów biżuterii i zegarków, wystawę zaprezentowano w tym mieście w lutym tego roku.

Wystawa prezentuje przykłady naturalnych okazów bursztynu i obejmuje zbiory z Muzeum Bursztynu w Gdańsku oraz prywatnej kolekcji Christel i Hansa Wernera Hoffeinsa. Na wystawie zaprezentowane zostały również projekty studentów gdańskiej Akademii Sztuk Pięknych.

Wśród eksponatów zwiedzający mogą podziwiać repliki bursztynowych bransoletek Michelle Obamy i Roda Stewarta, czy naszyjnik księżnej Kate.

Z Brukseli Łukasz Osiński