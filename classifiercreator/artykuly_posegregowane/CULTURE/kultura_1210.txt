Warszawa, 14.01.2017. Ewa Błaszczyk (C) odebrała z rąk ordynariusza polowego WP bpa Józefa Guzdka (P) nagrodę Ordynariatu Polowego WP Benemerenti dla fundacji "Akogo?", 14 bm. w Klubie WAT w Warszawie. Nagrody przyznawane są co roku "dla podkreślenia zasług osób, które dają świadectwo najwyższym wartościom, jakimi w życiu jednostki i społeczeństwa są prawda i sprawiedliwość". (zuz) PAP/Leszek Szymański PAP © 2017 / Leszek Szymański
                                        

            Fundacja Ewy Błaszczyk "Akogo?" oraz Reprezentacyjny Zespół Artystyczny Wojska Polskiego zostali laureatami dorocznej nagrody Ordynariatu Polowego WP. Wyróżnienia wręczono w sobotę podczas uroczystej gali w Wojskowej Akademii Technicznej w Warszawie.
      
            Kapituła nagrody Benemerenti uhonorowała Fundację Ewy Błaszczyk "Akogo?" za "ofiarną służbę na rzecz osób po urazach neurologicznych oraz ich rodzin i bliskich, za wytrwałą walkę o prawo do życia dzieci w stanie śpiączki pourazowej, za szlachetną działalność specjalistycznej placówki medycznej i rehabilitacyjnej kliniki +Budzik+".

Reprezentacyjny Zespół Artystyczny Wojska Polskiego został nagrodzony za "cenny wkład w tworzenie kultury narodowej, za krzewienie wartości patriotycznych i chrześcijańskich oraz za kultywowanie pamięci o chwale oręża polskiego".

Biskup Polowy WP gen. bryg. Józef Guzdek wręczając nagrodę Fundacji Ewy Błaszczyk przywołał słowa Jezusa: "Cokolwiek uczyniliście jednemu z tych braci moich najmniejszych, Mnieście uczynili". "Do grona tych, którzy realizują na co dzień ewangeliczną zachętę bez wątpienia można zaliczyć osoby należące do Fundacji +Akogo?+, założonej przez Ewę Błaszczyk-Janczarską i ks. Wojciecha Drozdowicza. Codziennie świadczą oni miłość w służbie dzieciom i dorosłym po urazach neurologicznych, prowadząc klinikę +Budzik+, współpracując ze szpitalami i placówkami medycznymi" – powiedział biskup.

Dodał, że oprócz pomocy medycznej niezwykle cenna jest działalność społeczno-edukacyjna - "popularyzacja wiedzy, jednoczenie różnych środowisk, firm i ludzi po stronie cywilizacji życia”. Wskazał, że Fundacja otacza opieką nie tylko osoby chore, ale także ich rodziny".

Bp Guzdek powiedział, że ordynariat docenia szlachetną działalność Fundacji "Akogo?", a "wyrazem tej łączności będzie zarówno dar modlitwy, jak i przeznaczenie 12 tys. zł z funduszy duszpasterskich na cele statutowe Fundacji".

Prezes fundacji "Akogo?" Ewa Błaszczyk powiedziała PAP po odebraniu wyróżnienia, że nagroda motywuje do dalszych wysiłków. Wskazała, że walka o odzyskanie zdrowia zmienia nie tylko życie chorych, ale także i ich bliskich - przewartościuje wiele spraw, dokonuje przemian w życiu duchowym.
 
Podczas sobotniej gali piętnaście osób zostało uhonorowanych medalami Milito pro Christo

Reprezentacyjny Zespół Artystyczny Wojska Polskiego - jak powiedział bp Guzdek - swoją działalnością wpisuje się w propagowanie "umiłowania tego, co ojczyste". "Repertuar Zespołu obejmuje koncerty, przedstawienia i widowiska popularyzujące tradycje narodowe i wojskowe. Programy historyczne, estradowe i rozrywkowe, okolicznościowe, kameralne, występy solistów, dwóch orkiestr oraz chóru to posługa przez muzykę, taniec, śpiew oraz słowo" – mówił. Wskazał, że dzięki artystom w mundurach wiele uroczystości państwowych, wojskowych oraz patriotyczno-religijnych zyskuje piękną oprawę artystyczną.

Podczas sobotniej gali piętnaście osób zostało uhonorowanych medalami Milito pro Christo ("Walczę dla Chrystusa"). Wśród wyróżnionych są: generałowie, oficerowie i osoby świeckie. Medale te są przyznawane za "dawanie świadectwa i zabieganie o to, aby duch Chrystusowy przemieniał duszę narodu oraz kształtował postawy społeczne ludzi polskiej ziemi".

Uroczystą galę wręczenia nagród Benemerenti zakończył koncert kolęd w wykonaniu Reprezentacyjnego Zespołu Artystycznego Wojska Polskiego.

Nagrody Benemerenti ("Dobrze Zasłużonym") są przyznawane przez Ordynariat Polowy Wojska Polskiego od 1995 roku osobom i instytucjom, które „dają świadectwo najwyższych wartości, jakimi w życiu jednostki i społeczeństwa są prawda i sprawiedliwość”.

W przeszłości nagrody otrzymali m.in.: ks. Wojciech Łazewski (za koordynację prac Caritas Polska podczas powodzi w lipcu 1997 r.); dziennikarz Waldemar Milewicz (za odwagę dawania świadectwa prawdzie w warunkach wojny i zagrożenia życia) oraz Sekretarz Generalny Rady Ochrony Pamięci Walk i Męczeństwa Andrzej Przewoźnik (za talent negocjacyjny, organizacyjny i zaangażowanie, zajmowanie się problemami kombatantów i cmentarzy wojskowych). Nagrodą wyróżniono także m.in.: Muzeum Powstania Warszawskiego (za budzenie wśród młodego pokolenia Polaków szlachetnych uczuć patriotycznych) oraz Wyższą Szkołę Oficerską Sił Powietrznych w Dęblinie (za wierność najwyższym wartościom: +Bóg, Honor, Ojczyzna+ wypisanym na wojskowych sztandarach).