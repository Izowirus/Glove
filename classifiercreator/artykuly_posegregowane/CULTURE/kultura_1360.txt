PAP © 2016 / Rafał Guz
      
            
        

        
        PAP © 2016 / Rafał Guz
      
            
        

        
        PAP © 2016 / Rafał Guz
      
            
        

        
        PAP © 2016 / Rafał Guz
      
            
        

        
        PAP © 2016 / Rafał Guz
      
          
  


  
            Poetka Uta Przyboś, scenograf Boris Kudliczka, aktor Janusz Gajos oraz dyrektor Narodowego Instytutu Fryderyka Chopina Artur Szklener odebrali na poniedziałkowej gali w Warszawie Nagrody im. Cypriana Norwida. Nagrodę za "Dzieło życia" otrzymał aktor Jan Kobuszewski.
      
            "W tym roku obchodzimy kryształowy jubileusz naszej nagrody. Przez te lata statuetki norwidowskie otrzymało 68 twórców, którzy swoje życie i pracę artystyczną związali z Mazowszem" - powiedział podczas poniedziałkowej uroczystości w Zamku Królewskim w Warszawie wicemarszałek województwa mazowieckiego Wiesław Raboszuk. "W dotychczasowej historii nagrody tylko raz powtórzyło się nazwisko laureatki. Była to pani Danuta Szaflarska, która odebrała nagrodę w kategorii +teatr+ za rolę Babki w przedstawieniu +Daily Soup+ w Teatrze Narodowym oraz nagrodę +Dzieło życia+ za całokształt twórczości" - dodał.

Zdaniem Raboszuka świadczy to o "wielkim potencjale artystycznym Mazowsza" i o tym, "jak wielu znakomitych artystów: pisarzy, muzyków, plastyków, aktorów i reżyserów teatralnych realizuje na Mazowszu swoje pasje artystyczne".

Nagrodę za "Dzieło życia" otrzymał w tym roku Jan Kobuszewski. Jak powiedziała Małgorzata Komorowska, przewodnicząca kapituły w tej kategorii, "gdy podczas posiedzenia kapituły (...) wśród dwudziestu kilku nazwisk padło nazwisko Jana Kobuszewskiego, wszyscy się uśmiechnęli". "To jest najlepsza charakterystyka talentu tego niepowtarzalnego aktora" - podkreśliła. "Wywoływanie uśmiechu na twarzach Polaków to piekielnie trudne zadanie, a pan Jan Kobuszewski to potrafi" - zażartowała.

Jak przypomniała Komorowska, aktor za pierwszym razem nie dostał się do szkoły aktorskiej. Później, opowiadała, pracował w teatrach dramatycznych: Polskim i Narodowym w Warszawie. "Grał role nie wszystkie komediowe, ale wszystkie charakterystyczne. A jeżeli nawet nie, to cechy charakterystyczne postaciom, które tworzył, nadawał" - mówiła. "Grał w sztukach Szekspira, Moliera, w +Dziadach+ Mickiewicza (...). Był nieporównanym Rotmistrzem w +Damach i huzarach+ Fredry, stworzył kreację jako +Jan Maciej Karol Wścieklica+ w sztuce Witkacego" - dodała.

"Jednocześnie, jak tylko narodziła się telewizja, Kobuszewski zaczął się pokazywać na małym ekranie. Jak wyliczono, odbyło się to ponad 2 tys. razy. Występował w takich programach jak +Wielokropek+, +Kabaret Starszych Panów+, +Kabaret Olgi Lipińskiej+, +Kabaret Dudek+. (...) Na festiwalach teatralnych otrzymywał nagrody publiczności. Na Festiwalu Sztuk Przyjemnych w Łodzi otrzymał nagrodę dla najprzyjemniejszego aktora, na Festiwalu Dobrego Humoru w Gdańsku Błękitny Melonik Charliego" - podkreśliła.

Za najważniejszego warszawskiego artystę teatralnego w zeszłym sezonie uznano Janusza Gajosa

Podczas poniedziałkowej uroczystości nagrodę wręczono także w innych dziedzinach. W kategorii "literatura" nagrodzono Utę Przyboś za zbiór wierszy "Prosta". Wśród nominowanych byli także Maciej Hen za powieść "Solfatara" i Piotr Milewski za powieść "Z cukru był król".

 Nagrodę w kategorii "muzyka" za organizację XVII Międzynarodowego Konkursu Pianistycznego im. Fryderyka Chopina otrzymał dyrektor Narodowego Instytutu Fryderyka Chopina Artur Szklener. Konkurował z Anną Radziejewską, twórczynią Festiwalu Oper Barokowych "Dramma per musica" w Warszawie, oraz Adamem Strugiem i kwartetem Kwadrofonik - autorami płyty "Requiem ludowe".

Wyróżniono także Borisa Kudliczkę, scenografa oper w reż. Mariusza Trelińskiego "Powder her face" i "Salome", które miały premierę w zeszłym roku na scenie Teatru Wielkiego-Opery Narodowej. Artysta rywalizował w kategorii "sztuki plastyczne" z Martą Dziewańską, kuratorką zeszłorocznej wystawy Andrzeja Wróblewskiego "Recto/Verso" w Muzeum Sztuki Nowoczesnej w Warszawie, a także z malarką Dorotą Grynczel, nominowaną za wystawę "Malarstwo olejne, tkanina unikatowa, rysunek, akwarela" (Galeria Test w Warszawie).

Za najważniejszego warszawskiego artystę teatralnego w zeszłym sezonie uznano Janusza Gajosa, który po ponad dwudziestu latach ponownie zagrał w "Mszy za miasto Arras", monodramie Teatru Narodowego. Innymi kandydatami do nagrody byli: Cezary Domagała (za reżyserię musicali "O dwóch takich, co ukradli księżyc" i "Alicja w krainie czarów", kolejno w Teatrach Rampa i Roma w Warszawie) i Maja Ostaszewska (rola Odetty de Crecy we "Francuzach", w spektaklu Teatru Nowego w Warszawie).

Nagroda im. Cypriana Kamila Norwida została ustanowiona w 2001 r. przez Samorząd Województwa Mazowieckiego

Nominowani do nagrody we wszystkich kategoriach otrzymali pamiątkowe medale, a laureaci okolicznościowe statuetki, dyplomy oraz 20 tys. złotych, a w przypadku nagrody "Dzieło życia" - 25 tys. złotych.

Z okazji jubileuszu Nagrody im. Cypriana Kamila Norwida przyznano także wyróżnienia specjalne. Marszałek województwa Adam Struzik przyznał medale "Pro Mazovia" dwóm członkom jury konkursowego, którzy są związani z inicjatywą od pierwszej edycji. Docenieni zostali Lech Śliwonik i Stanisław Wieczorek.

Nagroda im. Cypriana Kamila Norwida została ustanowiona w 2001 r. przez Samorząd Województwa Mazowieckiego. Przyznawana jest artystom tworzącym na Mazowszu za wybitne dzieło bądź kreację, powstałe w danym roku kalendarzowym w czterech kategoriach: literatura, muzyka, sztuki plastyczne, teatr. Od 2005 r. przyznawana jest także nagroda "Dzieło Życia", wręczana za całokształt pracy twórczej. Celem nagrody jest ukazywanie i promocja wybitnych dzieł i artystów tworzących na Mazowszu, przyczyniających się do wzrostu rangi regionu.

W poprzednich latach nagrodę otrzymali m.in. Gustaw Holoubek, Jacek Kasprzyk, Jan Englert, Jerzy Grzegorzewski, Leon Tarasewicz, Mirosław Bałka, Ernest Bryll i Janusz Drzewucki. Nagrodą „Dzieło życia” uhonorowani zostali z kolei np. Tadeusz Konwicki, Erwin Axer, Andrzej Łapicki, Jerzy Maksymiuk.