Paulina Bidzińska wygrała w niedzielę konkurs Młody Tancerz Roku. Będzie ona reprezentowała Polskę w Konkursie Eurowizji dla Młodych Tancerzy. "Za tym, co robicie stoi olbrzymia praca, nie zawsze odpowiednio nagradzana" - powiedział minister kultury prof. Piotr Gliński.
      
            O tytuł Młodego Tancerza Roku walczyło ośmioro tancerzy w wieku 16-20 lat. W konkursie wystąpili: Szymon Hawryszko, Weronika Sieczkarek, Bartłomiej Malarz, Patryk Kaczmarek, Alicja Kaczor, Paulina Bidzińska, Hanna Szychowicz i Pola Gonciarz.

Każdy z uczestników krajowych eliminacji wykonał solowy układ choreograficzny do dowolnie wybranej muzyki. Ponadto kandydaci zaprezentowali się w choreografii grupowej, przygotowanej specjalnie dla potrzeb konkursu przez Jacka Przybyłowicza - tancerza, choreografa, pedagoga baletu. Dwie najlepsze uczestniczki konkursu, wybrane przez jury - Hanna Szychowicz i Paulina Bidzińska - przeszły do finału, w którym podczas spontanicznego pokazu zaprezentowały taniec decydujący o zwycięstwie.

19-letnia Bidzińska, która jest uczennicą szkoły baletowej w Bytomiu, będzie reprezentowała Polskę w międzynarodowym Konkursie Eurowizji dla Młodych Tancerzy, który odbędzie się pod koniec roku w Czechach.

Obecny na uroczystości wicepremier, minister kultury i dziedzictwa narodowego prof. Piotr Gliński, który ufundował dla zwycięzcy konkursu nagrodę w wysokości 20 tys. zł, podziękował wszystkim tancerzom za możliwość uczestnictwa we "wspaniałym spektaklu".

"Zwłaszcza taniec jest taką dziedziną sztuki, o której powinniśmy zawsze pamiętać. Za tym, co wy robicie stoi olbrzymia praca, może największa praca w zawodach artystycznych. Wielka praca, która nie zawsze jest odpowiednio nagradzana, dlatego cieszę się bardzo, że jest ten konkurs" - powiedział Gliński.

"Polskie sceny baletowe należą do najlepszych na świecie. Wierzę, że nasza dzisiejsza laureatka będzie pierwszą tancerką najlepszego baletu na świecie w Polsce" - podkreślił dyrektor TVP Kultura Mateusz Matyszkowicz.


Krajowy konkurs "Młody Tancerz Roku" organizowany jest przez TVP Kultura, Instytut Muzyki i Tańca oraz Ministerstwo Kultury i Dziedzictwa Narodowego.

Konkurs Eurowizji dla Młodych Tancerzy to jedno z najbardziej prestiżowych międzynarodowych wydarzeń tanecznych, które odbywa się od 1985 roku. Dotychczas Polscy tancerze wygrali dwukrotnie: w 2001 zwyciężyli Marcin i Dawid Krupińscy, a w 2015 Viktoria Nowak.