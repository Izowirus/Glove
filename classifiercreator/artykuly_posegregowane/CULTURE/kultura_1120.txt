Gdańsk, 13.04.2016. Akwaforty "Psie lata" (w tle) Guentera Grassa, eksponowane na wystawie „Guenter Grass. Kolekcja Plus”, przygotowanej w 1. rocznicę śmierci noblisty, 13 bm.  w Gdańskiej Galerii Guentera Grassa. (mr) PAP/Adam Warżawa PAP © 2017 / Adam Warżawa
                                        

            Wybrane prace graficzne i rzeźbiarskie autorstwa noblisty Guentera Grassa można oglądać na wystawie w Galerii im. Sleńdzińskich w Białymstoku. Ekspozycja została przygotowana z okazji przypadającej w tym roku 90. rocznicy urodzin artysty.
      
            Prace pokazywane na wystawie "Guenter Grass - gdańska kolekcja w drodze" pochodzą ze zbiorów Gdańskiej Galerii Guentera Grassa, która ma największe archiwa prac artysty - jest ich ponad 140. Ekspozycja przygotowana przez te placówkę podróżuje w tym roku do różnych miast w kraju, prezentowanych jest kilkadziesiąt dzieł. W białostockiej galerii można ją oglądać do 31 marca.

Guenter Grass, pisarz, autor powieści, poezji i dramatów, także rzeźbiarz i rysownik, laureat Nagrody Nobla w dziedzinie literatury w 1999 roku, urodził się w 1927 roku w Gdańsku, tam też spędził dzieciństwo. Grass jest honorowym obywatelem tego miasta, a także doktorem honoris causa Uniwersytetu Gdańskiego. Sławę międzynarodową przyniosła mu tzw. trylogia gdańska - powieści: "Blaszany bębenek", "Kot i mysz" i "Psie lata". Noblista zmarł w 2015 roku w niemieckiej Lubece.

Kuratorka wystawy Marta Wróblewska z Gdańskiej Galerii Guentera Grassa, podkreśla, że nie wszyscy znają Grassa jako artystę plastyka, a był on plastykiem z wykształcenia. Jak dodała, otrzymał on gruntowne akademickie wykształcenie artystyczne na wyższych uczelniach w Dusseldorfie i w Berlinie, gdzie w późniejszych latach został rektorem.

Według Wróblewskiej oglądający wystawę docenią kunszt techniki wykonania tych dzieł. Jak dodała, twórczość plastyczna Grassa jest w nierozerwalny sposób związana z jego pisarstwem. "Jego grafiki, rysunki i rzeźby nie są bynajmniej ilustracjami literatury sensu stricte. Stanowią raczej pewnego rodzaju obrazowe dopełnienie treści, wizualizację motywów, metafor, pojęć, które Grass opisuje szczegółowo w swoich książkach" - powiedziała. I - jak dodała - portretowane postacie, zwierzęta, przedmioty czy pejzaże "nie są tym, czym na pierwszy rzut oka się wydają".

W Galerii im. Sleńdzińskich można zobaczyć m.in. litografię "Blaszany bębenek", która nawiązuje do książki o tym samym tytule, a przedstawia chłopca grającego właśnie na blaszanym bębenku. Jest też autoportret artysty zatytułowany "Sam w lesie", a także grafiki zwierząt - wilków, szczurzycy czy ryb. Wśród prezentowanych rzeźb są m.in. "Dwaj kucharze" z brązu czy relief "Między płodnymi grzybami" przedstawiająca ludzi i ptaki między gigantycznymi grzybami.

Na wystawie pokazywane są też fotografie ukazujące artystę podczas pracy, czy to robienia grafik czy rzeźbienia.

Ekspozycja "Guenter Grass - gdańska kolekcja w drodze" w kolejnych miesiącach będzie pokazywana m.in. we Wrocławiu i w Krakowie.