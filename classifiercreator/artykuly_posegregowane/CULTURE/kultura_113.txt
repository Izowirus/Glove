100 uczniów szkół artystycznych otrzymało we wtorek w Warszawie stypendia ministra kultury. Stypendia są wyrazem uznania dla już osiągniętych sukcesów, ale są też inwestycją w przyszłość - podkreśliła wiceminister kultury Wanda Zwinogrodzka, która wręczała dyplomy stypendialne.
      
            Gala wręczenia stypendiów odbyła się na Zamku Królewskim w Warszawie. Uczniowie otrzymali po 4 200 zł stypendium, które jest wypłacane jednorazowo.

Zwinogrodzka oceniła, że tegoroczna większa niż zwykle liczba stypendystów jest świadectwem tego, że "zarówno poziom nauczania w naszym szkolnictwie artystycznym, jak i zastępy zdolnych, młodych artystów rosną, a to musi oczywiście nas cieszyć".

"Te stypendia są wyrazem uznania dla już osiągniętych sukcesów w nauce i pracy artystycznej, ale są także pewnego rodzaju inwestycją w przyszłość, a może nawet przede wszystkim" - podkreśliła. "Mamy szczerą nadzieję, że pomogą w starcie artystycznym, w rozmaitych aspektach tych czekających wyzwań, może niektórym pomogą zdobyć upragniony instrument, innym wziąć udział w międzynarodowym konkursie" - dodała wiceszefowa MKiDN.

Zaznaczyła, że jakkolwiek zostaną wykorzystane, ufa, że "po kilku, a może kilkunastu latach ten dzień będzie wspomnieniem takiego może nie aż punktu zwrotnego, ale takiego punktu, od którego ta kariera artystyczna uzyskała nową dynamikę".

"Mamy też nadzieję, że te stypendia umocnią wszystkich laureatów w determinacji niezbędnej w dalszej nauce, w dalszym rozwoju własnej kariery. Wszyscy mamy świadomość, że to wymaga znacznego trudu, bardzo wiele żmudnej pracy i licznych wyrzeczeń" - podkreśliła Zwinogrodzka.

Stypendia otrzymali uczniowie szkół baletowych (3), muzycznych (85) oraz plastycznych (12).

Flecistka Małgorzata Cegielska z Warszawy powiedziała PAP, że stypendium jest dla niej "dużą pomocą", ponieważ dzięki niemu będzie mogła sfinansować sobie warsztaty, nuty czy udział w konkursach międzynarodowych.

"To stypendium jest dla mnie dużym wyróżnieniem; jest to otwarcie nowej drogi i potwierdzenie, że moja praca nie poszła na marne" - mówił Wojciech Trefon z Bielska-Białej, który gra na harfie. Dodał, że stypendium planuje wykorzystać na zakup akcesoriów, które pomogą mu kontynuować grę na harfie.

Mikołaj Czyżowski ze szkoły baletowej w Warszawie zdradził, że stypendium przeznaczy na kostiumy, które są dosyć drogie, oraz przyrządy do ćwiczeń.

Uroczystość uświetnił koncert młodych muzyków nagrodzonych stypendiami MKiDN. Wystąpili w nim m.in.: wiolonczelista Antoni Wrona, skrzypaczka Marta Gębska, puzonista Maciej Prokopowicz oraz skrzypaczka Barbara Żołnierczyk.