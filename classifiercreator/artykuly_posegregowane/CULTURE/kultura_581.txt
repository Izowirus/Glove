Kraków, 22.06.2017. Uroczysty wernisaż wystawy "Dziedzictwo" w Muzeum Narodowym w Krakowie, 22 bm. Na czynnej do 7 stycznia ekspozycji zgromadzono ponad 650 obiektów - obrazów, książek, dzieł i zabytków kształtujących wyobraźnię Polaków. (jb/awol) PAP/Jacek Bednarczyk Archiwum PAP © 2018 / Jacek Bednarczyk
                                        

            Do niedzieli jeszcze można zwiedzać monumentalną wystawę "#dziedzictwo" w gmachu głównym Muzeum Narodowego w Krakowie (MNK). Na pożegnanie z ekspozycją MNK przygotowało specjalny program edukacyjny.
      
            Największa ekspozycja Muzeum Narodowego w Krakowie, od czasów słynnej ekspozycji "Polaków portret własny" Marka Rostworowskiego z przełomu lat 1979 i 1980, jest zaaranżowana na trzech piętrach głównej siedziby muzeum. Składa się na nią ponad 600 zabytków oraz dzieł sztuki z kolekcji największego i najstarszego z muzeów narodowych w Polsce.

MNK poinformowało PAP, że "dziedzictwo" obejrzało jak dotąd ok. 70 tys. osób.

Na pożegnanie z wystawą MNK przygotowało specjalny program edukacyjny. W czwartek placówka zaprasza na wykład "Kresowy tygiel narodów, religii i kultur, czyli ...unia tu już była!" Tomasza Kuby Kozłowskiego z Domu Spotkań z Historią w Warszawie.

W sobotę po ekspozycji oprowadzać będzie jej kurator, wicedyrektor MNK ds. naukowych Andrzej Szczerski. Natomiast w niedzielę wystawę można zwiedzać z przewodnikiem. W niedzielę, w ostatnim dniu trwania wystawy, godziny jej otwarcia zostały przedłużone do 18:00.

Ekspozycję dofinansowało Ministerstwo Kultury i Dziedzictwa Narodowego w ramach programu "Niepodległa". Patronem honorowym wystawy jest prezydent RP Andrzej Duda.