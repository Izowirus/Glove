Trzypłytowy album zatytułowany "Preisner's Voices" (Głosy Preisnera) zawiera nowe kompilacje: "Preisner-Towarnicka" i “Głosy", a także nowy, niepublikowany w Polsce album teatralnej muzyki Preisnera "Danse Macabre". Premiera - 12 października.
      
            Pierwsza płyta "Preisner-Towarnicka" zawiera 18 utworów skomponowanych przez Zbigniewa Preisnera, w których zagościł unikalny sopran Elżbiety Towarnickiej. Wśród nich znalazły się najbardziej popularne motywy muzyczne z soundtracków Preisnera (m.in. z serii "Trzy kolory": "Niebieski" i "Czerwony", "Dekalog", "Podwójne życie Weroniki").

Na drugiej płycie zatytułowanej "Głosy" znajduje się 15 utworów wykonanych przez śpiewaków, z którymi Preisner współpracował przy soundtrackach swojego autorstwa. Wśród nich pieśni w wykonaniu czołowych gwiazd polskiej estrady (m.in. Grzegorz Turnau, Hanna Banaszak) z jego wcześniej niepublikowanego albumu "Głosy", dwa utwory z albumu "Silence, Night & Dreams" oraz covery dwóch jego utworów w wykonaniu Cliffa Richarda i Sarah Brightman.

Trzecia płyta: "Danse Macabre" zawiera 18 utworów, w których gościnnie wystąpili: Adam Klocek (solo na wiolonczelę), Mathias Eick (solo na trąbkę) oraz dwaj młodzi kontratenorzy Marcel i Nikodem Legun z Orkiestrą Symfoniczną Filharmonii Narodowej Calisia.