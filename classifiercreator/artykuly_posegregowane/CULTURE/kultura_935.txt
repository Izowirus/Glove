W piątek rozpoczął się w Białymstoku Międzynarodowy Festiwal Teatrów Lalek dla Dorosłych "Metamorfozy Lalek". W imprezie, która potrwa do 24 czerwca, wystąpi 20 teatrów lalkowych m.in. z Polski, Niemiec, Belgii i Francji.
      
            Festiwal rozpoczęło przedstawienie Białostockiego Teatru Lalek "Kandyd, czyli Optymizm". To historia inspirowana powiastką filozoficzną pod tym samym tytułem. Tekst zaadaptował, a także wyreżyserował Paweł Aigner. Jego "Kandyd" - to historia młodego chłopaka, który musi zmierzyć się z okrucieństwem świata, bo - jak mówił - Spektakl nie traktuje o tym, że człowiek podróżuje i filozofuje, tylko człowiek podróżuje i się zderza z rozmaitym nieszczęściem i ta ironia tego tytułowego optymizmu jest w spektaklu bardzo wyraźna.

Organizatorem festiwalu jest Białostocki Teatr Lalek (BTL). Ideą imprezy jest walka ze stereotypem, że teatr lalek jest sztuką dla najmłodszych. Organizatorzy, zapraszając na festiwal nagradzane i ciekawe teatry z całego świata, chcą pokazać, że teatr lalek jest także dla dorosłych. Podkreślają też, że Białystok ma już festiwalowe tradycje, w latach 70. ub. wieku organizowany był w mieście festiwal solistów lalkowych. Obecnie co dwa lata w Białymstoku odbywa się festiwal szkół lalkarskich "Lalka-Nie-Lalka". "Metamorfozy Lalek" również odbywają się co dwa lata, w tym roku to druga edycja imprezy.

W sumie podczas festiwalu odbędzie się 27 wydarzeń, wystąpi 20 grup teatralnych. "Będzie to dziewięć dni intensywnej uczty teatralnej" - mówił wcześniej na konferencji prasowej dyrektor BTL Jacek Malinowski.

Kilka przedstawień pokaże Białostocki Teatr Lalek, dla którego zespołu - jak zaznaczył Malinowski - to ważny moment, bo będzie mógł skonfrontować swoją twórczość z europejskimi teatrami.

W programie znalazło się kilka polskich prapremier zagranicznych spektakli. To m.in. "Monster" w wykonaniu holenderskiego zespołu Duda Paiva Company oraz "Ha! Ha! Ha! Lub Charlie Chaplin i inne postacie" czeskiego teatru Alfa.

Będzie można też zobaczyć "Hamleta" w wykonaniu eksperymentującej grupy The Lit Moon Theatre Company ze Stanów Zjednoczonych, a także "Ja, Syzyf" bułgarskiego teatru Puppets Lab, który na ostatnim warszawskim festiwalu "Lalka też człowiek" otrzymał główną nagrodę.

Pokazany zostanie też spektakl "Spleen" niemieckiego teatru Figurentheater Wilde&Vogel, który już gościł wcześniej w Białymstoku.

Wydarzeniami towarzyszącymi będą spektakle zrealizowane przez studentów Akademii Teatralnej w Białymstoku.

Festiwal "Metamorfozy Lalek" został dofinansowany ze środków resortu kultury i budżetu Białegostoku.