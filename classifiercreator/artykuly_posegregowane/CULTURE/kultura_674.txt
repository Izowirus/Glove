Kolejna 42. sesja Komitetu Światowego Dziedzictwa UNESCO odbędzie się w przyszłym roku w Bahrajnie. Funkcję przewodniczącej komitetu objęła reprezentantka tego kraju, prawniczka i dyplomata - Haya Rashed Al Khalifa.
      
            Informację o wyborze miejsca kolejnej sesji podało w środę Światowe Centrum Dziedzictwa. 

Komitet Światowego Dziedzictwa, który podejmuje decyzje w sprawie najważniejszych na świecie obiektów dziedzictwa kulturowego i naturalnego - będzie obradował od 24 czerwca do 4 lipca 2018 r. w Manama - stolicy Bahrajnu.

Bahrajn jest jednym z nowych członków Komitet Światowego Dziedzictwa UNESCO. Należą do niego reprezentanci 21 państw spośród 193 krajów, które ratyfikowały konwencję o ochronie światowego dziedzictwa naturalnego i kulturowego.

Dwunastu krajom – w tym Polsce - właśnie upłynęła kadencja zasiadania w Komitecie. W ich miejsce podczas 21. Zgromadzenia Ogólnego państw-stron konwencji w Paryżu wybrane zostały: Australia, Bahrajn, Bośnia i Hercegowina, Brazylia, Chiny, Gwatemala, Węgry, Kirgistan, Norwegia, Saint Kitts i Nevis, Hiszpania oraz Uganda.

Jak poinformowało Światowe Centrum Dziedzictwa podczas przyszłorocznej sesji sprawozdawcą będzie Anna E. Zeichner z Węgier, zaś przedstawiciele Azerbejdżanu, Brazylii, Chin, Hiszpanii i Zimbabwe zostali wybrani na wiceprzewodniczących Komitetu.

Polska w środę zakończyła prezydencję w Komitecie Światowego Dziedzictwa UNESCO. Podczas spotkania w Paryżu podkreślano znakomitą atmosferę 41. sesji, która w lipcu odbyła się w Krakowie oraz to, że była ona otwarciem na społeczeństwo obywatelskie i organizacje pozarządowe.