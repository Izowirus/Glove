W Litewskim Narodowym Teatrze Opery i Baletu odbyła się w poniedziałek litewska premiera spektaklu „Dziady”, który wyreżyserował litewski twórca Eimuntas Nekroszius.
      
            Przedsięwzięcie jest jednym z głównych elementów programu obchodów na Litwie stulecia odzyskania przez Polskę niepodległości.

Spektakl został przygotowany w 2015 roku w ramach obchodów 250. rocznicy Teatru Narodowego w Warszawie. W Wilnie jest prezentowany w ramach Międzynarodowego Festiwalu Teatralnego Sirenos.

„+Dziady+ Adama Mickiewicza zajmują szczególne miejsce w naszej kulturze, ale myślę, że mają też specjalne miejsce w kulturze litewskiej” - powiedział PAP Krzysztof Olędzki, dyrektor Instytutu Adama Mickiewicza, współorganizatora wileńskiego pokazu.

Dyrektor zaznaczył, że nieprzypadkowo wybrano ten waśnie spektakl, aby zaprezentować go w Wilnie z okazji 100. rocznicy odzyskania niepodległości przez Polskę, w roku, gdy również Litwa obchodzi setną rocznicę swej niepodległości.

„+Dziady+ to spektakl bardzo polsko-litewski” - ocenił Olędzki.

Dyrektor Teatru Narodowego Jan Englert w rozmowie z dziennikarzami powiedział, że „nie zawiódł się, powierzając inscenizację polskiego arcydzieła romantycznego Eimuntasowi Nekrosziusowi, jednemu z najwybitniejszych litewskich reżyserów”.

„On nie miał żadnych obciążeń tradycją. Miał swoją niezwykle interesującą wizję. Mam nadzieję, że będzie to dobrze zrozumiane w Wilnie" - powiedział przed spektaklem Englert. Wskazał, że „niektóre fragmenty będą bardziej zrozumiałe niż w Polsce”.

W Wilnie „Dziady” Teatru Narodowego z Warszawy zostaną zagrane również we wtorek. Będzie to jubileuszowy, 50. spektakl.

Przedstawienie zostało zorganizowane jako element programu Polska 100, realizowanego przez Instytut Adama Mickiewicza w ramach Programu Wieloletniego Ministerstwa Kultury i Dziedzictwa Narodowego RP Niepodległa na lata 2017-2021, towarzyszącego setnej rocznicy odzyskania przez Polskę niepodległości. Organizatorami pokazu są: festiwal Sirenos, Teatr Narodowy w Warszawie, Instytut Adama Mickiewicza, Instytut Polski w Wilnie, Orlen Lietuva.

Kolejne przedsięwzięcie z okazji setnej rocznicy odzyskania przez Polskę niepodległości, prezentujące twórczość Adama Mickiewicza, odbędzie się w Wilnie pod koniec listopada.

27 listopada w Pałacu Wielkich Książąt Litewskich zostanie zaprezentowany rękopis „Pana Tadeusza” Adama Mickiewicza, a także kolejne wydania poematu i ilustracje Michała Elwiro Andriollego z 1881 roku.

Wystawie towarzyszyć będą programy edukacyjne, pokazy ekranizacji i warsztaty kulinarne pt. "Co się jadło w Soplicowie”.

Z Wilna Aleksandra Akińczo