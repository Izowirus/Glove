Gdynia, 01.07.2015. Publiczność, podczas koncertu amerykańskiego zespołu indierockowego Modest Mouse, pierwszego dnia Open'er Festival w Gdyni.  Archiwum fot. PAP © 2017 / Adam Warżawa
                                        

            Wielkimi krokami zbliża się Opener. Czy jak co roku obowiązujące będą kalosze i płaszcze przeciwdeszczowe - przekonamy się od 28 czerwca.
      
            Organizatorzy nie zawiedli. Przez dłuższy czas trzymali fanów w niepewności budując napięcie, kogo tym razem zobaczymy na gdyńskiej scenie. Na płycie lotniska wojskowego występowały już gwiazdy takiego formatu, że kolejne edycje to prawdziwe wyzwanie dla twórców festiwalu.

To, że zaczęła się zabawa widać na pierwszy rzut oka. Trójmiejskie ulice zapełniają się młodymi, pogodnie i pozytywnie nastawionymi ludźmi z opaskami na rękach. O tym, że to openerowcy na całego świadczą nieodzowne kalosze i kolorowe stroje.

„Na Openera wybieram się trzeci raz. Jeśli będzie słonecznie to jest to koniec świata” – żartuje Ewa z Gdyni, która przygodę z koncertami rozpoczęła już w szkole średniej.

Faktycznie nad festiwalem ciąży fatum pogodowe. Co roku najbardziej oczekiwanym koncertom towarzyszy ulewa, a uczestnicy wiedzą, że suchych i czystych nóg mieć nie będą.

„Dla mnie dobry strzał, bo mam wytłumaczenie dlaczego kupuję kolejne kalosze” – zdradza Marta z Łodzi. Gumowe obuwie ratuje przed wodą i błotem, a dodatkowo dodaje stylu. W festiwalowym klimacie są zwiewne sukienki, szalone nakrycia głowy i kalosze.

„Dla mnie bomba, dla mnie sexy. Krótka mini, długie nogi i małe przybrudzenie na policzku. Ile razy ja się tu zakochałem” – wspomina Jacek, mechanik okrętowy z Tucholi.

Będzie czego posłuchać. Jedną z najbardziej oczekiwanych gwiazd jest w tym roku Radiohead. Zespół ma wielu fanów, którzy na to spotkanie przyjadą z różnych zakątków Europy. Ich występ poprzedzi James Blake. Na scenie w namiocie zaśpiewają Solange i Natalia Przybysz więc jest to obietnica, że środa muzycznie będzie udana. W czwartek usłyszymy Foo Fighters, The Kills i M.I.A. W piątek zagrają Prophets of Rage, The Weeknd, a także Grammatik i Brodka. Ostani dzień Openera upłynie przy dźwiękach Taco Hemingway’a, The XX, Lorde, Julii Pietruchy, O.S.T.R i Tygi.