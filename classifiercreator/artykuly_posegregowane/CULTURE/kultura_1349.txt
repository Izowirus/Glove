„Liżę twoje serce”, historia romskiej dziewczyny osadzona w powojennym Wrocławiu, to najnowsza produkcja wrocławskiego Teatru Muzycznego Capitol. Premiera spektaklu odbędzie się w sobotę na Dużej Scenie.
      
            Scenerią musicalu napisanego przez Tomasza Mana i Agnieszkę Glińską jest Wrocław w 1945 r. Do zniszczonego miasta przyjeżdża młoda romska dziewczyn. Szuka tu swojego ukochanego – Roma ze złotym zębem.

Jak podkreśliła Glińska, która także wyreżyserowała spektakl, powojenny Wrocław (wówczas jeszcze Breslau) to czas i miejsce, które mogą korespondować ze współczesnością. „To moment w historii miasta, który może uświadomić, że wszyscy jesteśmy skądś i że wszystkie niepokojące ruchy nacjonalistyczne i ideologie mówiące nam, że jeden człowiek jest lepszy od drugiego, nie mają racji bytu” - mówiła w wtorek dziennikarzom Glińska.

Reżyserka dodała, że fabuła spektaklu dzieje się na dwóch poziomach – mikro i makro. „W skali mikro o historia romskiej dziewczyny, skala makro to historia miasta - będąca pretekstem do opowieści o kosztach wojny” - mówiła Glińska.

Podróżując po Breslau, główna bohaterka spotyka różne postaci – szabrowników, profesorów z Lwowa, żydowskich aktorów. To opowieść o miejscach, ludziach i zdarzeniach, które w ostateczności odmienią romską dziewczynę.