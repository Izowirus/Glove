Kraków, 22.06.2017. Uroczysty wernisaż wystawy "Dziedzictwo" w Muzeum Narodowym w Krakowie, 22 bm. Na czynnej do 7 stycznia ekspozycji zgromadzono ponad 650 obiektów - obrazów, książek, dzieł i zabytków kształtujących wyobraźnię Polaków. (jb/awol) Archiwum fot. PAP/Jacek Bednarczyk
                                        

            Od początku roku ponad milion osób odwiedziło Muzeum Narodowe w Krakowie (MNK) - poinformowała placówka, dodając że to najlepszy wynik w historii krakowskiego muzeum i prawdopodobnie wszystkich muzeów narodowych w Polsce.
      
            Milion to liczba osób, które przyszły do gmachu głównego muzeum oraz do jego oddziałów.

Spośród tegorocznych wystaw zainteresowaniem cieszy się "#dziedzictwo", które zobaczyło dotychczas ponad 50 tys. widzów. "To tyle, ile w ubiegłym roku odwiedziło naszą wystawę +Maria Mater Misericordiae+" - zwróciła uwagę Marta Bosak z działu promocji MNK.

Wystawa "#dziedzictwo" potrwa do 14 stycznia 2018 r. Muzeum ma nadzieję, że ekspozycja stanie się takim hitem jak wystawa "Olga Boznańska", którą zobaczyło 64,5 zwiedzających, albo "Turner. Malarz żywiołów" - 67 tys. odwiedzin.

MNK za sukces uważa pokaz "Damy z gronostajem" Leonarda da Vinci - 108 tys. odwiedzin (pokaz czynny od 19 maja) oraz plenerową instalację "Tężnia" Roberta Kuśmirowskiego, przez którą przeszło 106 tys. widzów (od 2 kwietnia).