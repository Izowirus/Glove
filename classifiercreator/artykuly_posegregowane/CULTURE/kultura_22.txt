Imię Feliksa Netza, zmarłego w 2015 r. pisarza, poety, dziennikarza i tłumacza, nadali podczas czwartkowej sesji radni Katowic skwerowi w rejonie Osiedla Paderewskiego.
      
            Na początku sesji przewodniczący rady miasta Maciej Biskupski poinformował też, że klub radnych Forum Samorządowe i Marcin Krupa wystąpił do prezydenta Katowic Marcina Krupy o zaproponowanie jednej z ulic, placów bądź skwerów w mieście pod kątem upamiętnienia zmarłego we wtorek wybitnego reżysera Kazimierza Kutza.

W programie czwartkowej sesji katowickiej rady miasta znalazły się dwa punkty poświęcone nadaniu nazw. Jeden o nadaniu imienia Feliksa Netza skwerowi między ulicami: Konstantego Damrota i gen. Józefa Sowińskiego przy Osiedlu Paderewskiego; drugi o nadaniu imienia Dziewięciu Górników z Wujka XVI Liceum Ogólnokształcącemu, wchodzącemu w skład Zespołu Szkół Technicznych i Ogólnokształcących nr 2 w Katowicach.

Feliks Netz (1939-2015) był pisarzem, tłumaczem, publicystą i autorem słuchowisk (m.in. "Pokój z widokiem na wojnę polsko-jaruzelską" o wydarzeniach w kopalni Wujek). Od połowy lat 50. mieszkał w Katowicach. Pracował m.in. w tygodniku „Panorama” miesięczniku „Śląsk” i Polskim Radiu Katowice. Zasłynął jako tłumacz, znawca i popularyzator dzieł węgierskiego pisarza Sandora Maraiego.

Zespół Szkół Technicznych i Ogólnokształcących nr 2 w Katowicach mieści się kilkaset metrów od kopalni Wujek. Jak podkreślono w uzasadnieniu uchwały, m.in. z tej szkoły wywodziło się także trzech z tych, którzy podczas grudniowych wydarzeń w 1981 r. stracili życie: Zbigniew Wilk, Jan Stawisiński oraz Zenon Zając.

Wybitny reżyser i orędownik spraw śląskich Kazimierz Kutz zmarł 18 grudnia. Od dłuższego czasu poważnie chorował. Miał 89 lat. Pogrzeb Kazimierza Kutza odbędzie się 28 grudnia w południe, na cmentarzu przy ul. Sienkiewicza w Katowicach.