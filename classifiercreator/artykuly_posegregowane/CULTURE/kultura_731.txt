Kraków, 29.06.2008. Muzeum Narodowe. (jo/abug) Archiwum fot. PAP/Jerzy Ochoński
                                        

            Muzeum Narodowe w Krakowie (MNK) obchodzi 138. urodziny. Z tej okazji w sobotę wszystkie galerie i wystawy, w tym "#dziedzictwo" oraz "Damę z gronostajem" w gmachu głównym, będzie można zwiedzić za darmo - poinformowało MNK.
      
            Krakowskie oddziały Muzeum będą otwarte tego dnia w godz. 10-18. Muzeum Karola Szymanowskiego w willi Atma w Zakopanem w godz. 10-17. W każdym oddziale będą czekać na widzów dodatkowe atrakcje. Ich szczegółowy plan jest dostępny na stronie internetowej.

Sobotnie święto MNK uświetni koncert "Muzyczny Hołd Tadeuszowi Kościuszce", który wieczorem rozpocznie się w Galerii Sztuki Polskiej XIX w Sukiennicach, oddziale Muzeum Narodowego w Krakowie.

W programie występu znajdzie się nowa aranżacja utworów Tadeusza Kościuszki na skrzypce solo z towarzyszeniem orkiestry smyczkowej oraz dwie światowe premiery. Pierwszy z premierowych utworów to "Polonaise - Metamorphoses" amerykańskiego kompozytora Johna Sarkissiana, oparty na temacie jednego z polonezów Tadeusza Kościuszki. Drugi to "Polonez" dedykowany Kościuszce przez polskiego kompozytora Romualda Twardowskiego.

Program dopełnią "Wariacje na temat własny" H. Wieniawskiego, "Concerto Nocturno" M. Góreckiego, "Orawa" Wojciecha Kilara, "Andante Spianato" i "Wielki polonez Es-dur" Fryderyka Chopina oraz "Adagio" Samuela Barbera. Solistami koncertu będą: pianista Marian Sobula, skrzypek Mariusz Monczak oraz skrzypaczka i altowiolistka Nadia Monczak. Towarzyszyć im będzie orkiestra kameralna Filharmonii Sudeckiej pod dyrekcją Bartosza Żurakowskiego.

Muzeum Narodowe w Krakowie zostało powołane do życia w 1879 r. przez Radę Miasta Krakowa. To najstarsze i największe muzeum z przymiotnikiem "narodowe" w nazwie w Polsce.

Do końca I wojny światowej było jedynym wielkim dostępnym dla publiczności muzeum na ziemiach polskich i - jak podaje MNK - do dziś pozostaje placówką o największej liczbie kolekcji, budynków i stałych galerii. Zbiory, nad którymi pieczę sprawuje Muzeum liczą blisko 900 tys. eksponatów, a jego misją jest upowszechnianie sztuki polskiej i zagranicznej.

Muzeum Narodowe w Krakowie obejmuje 10 oddziałów. Główną siedzibą jest Gmach Główny, mieszczący się przy alei 3 Maja, gdzie znajdują się trzy galerie stałe: Galeria "Broń i Barwa w Polsce", Galeria Rzemiosła Artystycznego oraz Galeria Sztuki Polskiej XX wieku. W salach wystaw zmiennych prezentowane są ekspozycje czasowe, ponadto prowadzone są tu zajęcia edukacyjne dla dzieci, młodzieży i dorosłych, organizowane są konferencje, seminaria i szkolenia. W placówce mieszczą się również biura dyrekcji i administracji, biblioteka oraz niektóre pracownie i warsztaty muzealne.

Najstarszym oddziałem Muzeum Narodowego w Krakowie są Sukiennice w Rynku Głównym 3, które zostały wybrane na siedzibę powstającego muzeum w 1879 r.