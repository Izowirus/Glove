epa06118541 (FILE) - French actress Jeanne Moreau speaks during the opening ceremony of the 54th San Sebastian International Film Festival at the Kursaal Palace in San Sebastian, Spain, 21 September 2006 (reissued 31 July 2017). According to media reports on 31 July 2017, Moreau has died at the age of 89. EPA/JAVIER ECHEZARRETA Dostawca: PAP/EPA. Archiwum PAP/EPA © 2017 / JAVIER ECHEZARRETA
                                        

            Nie żyje Jeanne Moreau, aktorka, reżyserka i piosenkarka, wielka dama francuskiego kina - poinformował w poniedziałek Pałac Elizejski. Miała 89 lat. Zmarła w nocy z niedzieli na poniedziałek; aktorkę znaleziono martwą w jej mieszkaniu w Paryżu - podała mer 8. dzielnicy francuskiej stolicy Jeanne d'Hauteserre.
      
            Podczas swojej 65-letniej kariery Moreau zagrała w 130 filmach, m.in. "Windą na szafot" (1958 r.) i "Viva Maria!" Louisa Malle'a (1965 r.), gdzie wystąpiła razem z Brigitte Bardot, "Jules i Jim" (1961 r.), historii o miłosnym trójkącie Truffauta, a także w "Dzienniku panny służącej" Bunuela (1960 r.), "Nocy" Antonioniego (1961 r.) czy "Moderato Cantabile" Petera Brooka. Współpracowała też z wieloma innymi słynnymi reżyserami, w tym z Orsonem Wellesem, Elią Kazanem, Wimem Wendersem i Rainerem Wernerem Fassbinderem.

Welles nazwał Moreau "najlepszą aktorką na świecie". Była uosobieniem Francuzki. Potrafiła wcielić się zarówno w kobietę zmysłową, jak i w oschłą mieszczankę. Mogła grać prostytutki i arystokratki. Ponad pół wieku temu nagrała kilka płyt z piosenkami, które do dziś puszczane są w radiu.

Córka kierownika restauracji i tancerki w paryskiej rewii Folies-Bergere, Moreau szybko uniezależniła się od wiecznie skłóconych rodziców i zaczęła grać we francuskim teatrze narodowym Comedie-Francaise. O karierze córki ojciec dowiedział się, gdy zobaczył jej zdjęcie na pierwszej stronie najpopularniejszego dziennika, jakim był wtedy "France-Soir".

"Równie dobrze mogłabym zostać kucharką, żeby ludziom robić przyjemność" - mówiła kilka lat temu w wywiadzie uwielbiana przez wszystkie pokolenia gwiazda.

"Żyłam, jakbym była chłopcem" - mówiła o zmienności swych uczuć, ale dodawała, że nie interesowali jej amanci, a mężczyźni obdarzeni talentem. Dwa razy zamężna - jej drugim mężem był reżyser "Francuskiego łącznika" William Friedkin, a za najważniejszy w swym życiu uważała związek z reżyserem Louisem Malle'em. Grała w jego dwóch ważnych filmach: "Windą na Szafot" i "Kochankach". Później związana była ze słynnym projektantem mody Pierre'em Cardinem.

Przyjaźniła się z wieloma artystami i pisarzami, szczególnie bliska relacja łączyła ją z pisarką Marguerite Duras. Obie kobiety miały lewicowe poglądy i angażowały się w działania partii socjalistycznej.

"Być celebrytą to coś znaczy" - zwierzyła się w wywiadzie dla "Le Figaro" w 2011 r. "Nie mówię o tym, że jest się znaną, o wchodzeniu na schody po czerwonym dywanie; później jest się ponad tym. I zaczynasz sobie zdawać sprawę, że liczą się ludzie. Piszą do ciebie, komunikują się z tobą, ich punkt widzenia cię uszlachetnia. Daje mi to poczucie odpowiedzialności" - mówiła Moreau.

W 1992 r. została uhonorowana francuską nagrodą filmową, Cezarem, za rolę w "Spacerze brzegiem morza" (1991). Z kolei w 1998 r. aktorka otrzymała honorowego Oscara. Dziesięć lat później, w 2008 roku, dostała również "honorowego Super Cezara".

Z Paryża Ludwik Lewin