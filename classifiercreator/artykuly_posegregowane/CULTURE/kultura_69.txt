Daria Kopiec zdobyła Laur Konrada, główną nagrodę XIX Ogólnopolskiego Festiwalu Sztuki Reżyserskiej "Interpretacje" w Katowicach. Dostała ją za reżyserię spektaklu "Zakonnice odchodzą po cichu" przygotowanego w Teatrze im. J. Kochanowskiego w Opolu.
      
            Punktem wyjścia nagrodzonego spektaklu są historie bohaterek reportażu „Zakonnice odchodzą po cichu” Marty Abramowicz. Jak przekazali organizatorzy festiwalu, nadrzędnym tematem spektaklu jest powołanie, rozumiane zarówno w kontekście sacrum, jak i profanum poprzez służbę Bogu, aż po misję i etos aktora.

W „Interpretacjach” biorą udział twórcy, którzy debiutowali nie dawnej niż 10 lat temu. O tym, kto zdobędzie Laur Konrada, decyduje pięcioosobowe jury. Jego członkowie wręczają reżyserowi, którego spektakl ocenili najwyżej, sakiewki – w tym roku z 10 tys. zł. Zwycięża ten, który otrzyma najwięcej sakiewek.

Daria Kopiec dostała sakiewki od trojga jurorów: krytyczki i historyczki sztuki Andy Rottenberg, scenografki oraz kostiumolożki, laureatki Oscara Ewy Braun oraz przewodniczącego jury reżysera Piotra Cieplaka. Rottenberg wskazała, że swoją sakiewkę przekazała Kopiec za „dyscyplinę formalną, harmonię wizualną, klarowność narracji przedstawienia będącego ważnym głosem w aktualnej debacie publicznej”.

Braun gratulowała Kopiec „doskonałej formy przetworzenia trudnego materiału reporterskiego w magię teatru; konsekwencji i spójności w realizacji trudnego i ważkiego tematu”. „Ta czystość formy, która jednak otwiera takie szerokie pole dla wyobraźni widza jest czymś niezwykłym w tak skromnym, a jednocześnie w tak w pewnym sensie właśnie pięknym spektaklu” - zaznaczyła.

Aktor Krzysztof Majchrzak i kompozytor Olo Walicki swoje sakiewki przyznali Katarzynie Kalwat za „Reykjavik'74” przygotowany w Teatrze Dramatycznym im. W. Horzycy w Toruniu. Majchrzak ocenił, że Kalwat „stworzyła rzeczywistość sceniczną, która dała aktorom nie tylko możliwość bycia na jednej scenie, nie tylko obok siebie, ale też, a może przede wszystkim, razem”.

Walicki, opisując spektakl Kalwat mówił o „rytmie, zmiennych tempach, muzycznej frazie dialogów, solowych kadencjach i kolektywnych improwizacjach, ale przede wszystkim, tym czymś, w co uwierzył, a jego oczy były mokre”.

Podczas tego festiwalu swoje spektakle wystawiali najwybitniejsi polscy twórcy teatralni

Swoje konkursowe przedstawienia pokazali w ostatnim tygodniu w Katowicach również: Jędrzej Piaskowski, Krzysztof Garbaczewski oraz Magda Szpecht. Werdykt głównego konkursu ogłoszono w niedzielę po zamykającym festiwal spektaklu mistrzowskim „Męczennicy” w reżyserii Grzegorza Jarzyny.

Obok głównego konkursu ogłoszono wówczas także werdykty ws. innych festiwalowych nagród. Daria Kopiec za „Zakonnice odchodzą po cichu" otrzymała także nagrodę publiczności (10 tys. zł) ufundowaną przez samorząd woj. śląskiego oraz nagrodę dziennikarzy.

Nagroda dla najlepszego aktora festiwalu – nagroda specjalna Dziennika Teatralnego - trafiła do Justyny Wasilewskiej za rolę w spektaklu „Puppenhaus. Kuracja" w reżyserii Jędrzeja Piaskowskiego (TR Warszawa). Nagrodę w konkursie słuchowisk radiowych otrzymała Julia Mark za „Uprawę roślin południowych metodą Miczurina”, a nagrodę w konkursie spektakli telewizyjnych - Michał Szcześniak za „Porwać się na życie”.

Pierwsza edycja Interpretacji odbyła się w 1998 r. Początkowo festiwal odbywał się co roku, z jedną przerwą; dwie edycje nie przyniosły rozstrzygnięcia. Przez lata festiwal prowadził twórca jego formuły Jacek Sieradzki, następnie przez trzy edycje dyrektor artystyczną była Katarzyna Janowska.

W tym roku festiwal powrócił do Katowic po rocznej przerwie, w odświeżonej formule. Nowym dyrektorem artystycznym jest Ingmar Villqist - dramatopisarz, reżyser i kurator wystaw. Do najważniejszych zaproponowanych przez niego zmian należy powrót do formuły „Interpretacji" jako konkursu dla młodych reżyserów i promocji nowych, wschodzących postaci polskiej reżyserii teatralnej.

„Interpretacje” zajmują szczególne miejsce w kalendarzu imprez kulturalnych w Polsce. Podczas tego festiwalu swoje spektakle wystawiali najwybitniejsi polscy twórcy teatralni. Dotychczasowi laureaci Lauru Konrada to Anna Augustynowicz, Grzegorz Jarzyna, Remigiusz Brzyk, Wojciech Smarzowski, Krzysztof Warlikowski, Przemysław Wojcieszek, Maja Kleczewska, Mariusz Grzegorzek, Iwona Kempa, Jan Klata, Radosław Rychcik, Marcin Liber, Monika Strzępka i Janusz Opryński.

Festiwal „Interpretacje” organizują: Urząd Miasta Katowice oraz Miasto Ogrodów – Instytucja Kultury im. Krystyny Bochenek.