Za każdym z tych znaków kryje się jakaś część życia człowieka, która została doceniona - powiedział wicepremier, minister kultury i dziedzictwa narodowego prof. Piotr Gliński podczas otwarcia wystawy "Blask orderów w 100-lecie odzyskania niepodległości" w stołecznym Muzeum Łazienki Królewskie.
      
            "Od dziś w Muzeum Łazienki Królewskie w Warszawie będzie można podziwiać ordery i różnego rodzaju inne odznaczenia, od wieków stanowiące najwyższą formę honorowego uznania dla ludzi, których czyny zasługują na wyjątkowe wyróżnienie. To właśnie owe czyny i pełna wyrzeczeń praca kryją się za każdym z tych (...) eksponatów. I choć tytułowy blask lub oryginalna forma mogą nam przesłonić właściwe przesłanie danego odznaczenia, musimy sobie zdawać sprawę z tego, że za każdym z tych znaków kryje się jakaś część życia człowieka, która została w ten sposób doceniona" - podkreślił Gliński podczas czwartkowego wernisażu.

Wicepremier zwrócił uwagę, że "charakter odznaczeń przyznawanych w różnych państwach może posłużyć nam także jako wskazówka w poszukiwaniu cech szczególnie cenionych przez dany naród". "W tym kontekście nie mogę nie zwrócić uwagi na nasz piękny, wspaniały, polski order Virtuti Militari, pierwsze w światowej historii odznaczenie nadawane za wybitne zasługi na polu walki. Jego dewiza - honor i ojczyzna - w naszym przekonaniu jednoznacznie określiła wartości, które były i pozostaną dla każdego Polaka najważniejsze" - powiedział.

Podczas wernisażu odczytano list marszałka Sejmu Marka Kuchcińskiego, skierowany do dyrektora Muzeum Łazienki Królewskie Zbigniewa Wawra. Kuchciński zaznaczył w nim, że ordery, wręczane obywatelom szczególnie zasłużonym dla kraju, "stanowią znak ich wielkości". "Pełen jestem uznania dla bogatej ekspozycji, w przekrojowy sposób ukazującej dzieje orderów i odznaczeń na tle wydarzeń historycznych. Ufam, że wystawa będzie źródłem wiedzy oraz głębokiej refleksji dla wszystkich zwiedzających" - napisał marszałek Sejmu.

Obecny podczas uroczystości Wawer poinformował, że wystawa przybliża historię polskich orderów od XVIII w. do czasów współczesnych. "Pokazujemy tutaj wybitne, przepiękne dzieła sztuki jubilerskiej z Drezna z Kunstsammlungen. To są pierwsze ordery i gwiazdy orderowe i krzyże Orderu Orła Białego. Przechodzimy także dalej przez wieki naszej historii, pokazując wszystkie inne odznaczenia i skupiamy się też na dniu dzisiejszym, na ostatnim odznaczeniu na stulecie niepodległości, ustanowioną przez prezydenta RP" - wyjaśnił.

Jak dodał, "w tych orderach zaklęte jest piękno i historia ludzi, którzy je otrzymywali". "Pokazujemy historię Polski poprzez piękno, poprzez powagę, ale także po to, żeby pokazać, że jednak przez te trzy wieki - mimo zaborów - stanowiliśmy jakąś jedność i wielką społeczność, która potrafiła przetrwać 123 lata rusyfikacji i innych doktryn politycznych" - powiedział Wawer.

"Blask orderów w 100-lecie odzyskania niepodległości" to pierwsza ekspozycja w tak przekrojowy sposób ukazująca historię polskich odznaczeń i orderów. Obejmuje ok. 1 tys. eksponatów pochodzących ze zbiorów polskich i zagranicznych. Znajdują się na niej m.in. obiekty z Muzeum Narodowego w Warszawie, Muzeum Wojska Polskiego w Warszawie, Muzeum Narodowego w Krakowie, Staatliche Kunstsammlungen w Dreźnie, oraz Królewskiego Muzeum Armii i Historii Wojskowości w Brukseli. Ekspozycję można oglądać w Pałacu na Wyspie, Pałacu Myślewickim i Podchorążówce.

Do najcenniejszych eksponatów należą m.in. Order Orła Białego Józefa Wybickiego, Order Orła Białego papieża Jana Pawła II, ordery marszałka Ferdynanda Focha oraz krzyż Orderu Virtuti Militari, którym w 1920 r. marszałek Józef Piłsudski odznaczył Lwów. Obok nich można podziwiać m.in. dokumenty, mundury i portrety Polaków, uhonorowanych za zasługi dla kraju. Ekspozycja prezentuje także historię krzyży, medali i gwiazd orderowych. Towarzyszy jej program edukacyjny obejmujący m.in. zajęcia edukacyjne dla przedszkoli i szkół, cykl wykładów i niedzielne warsztaty dyskusyjne. Bezpłatne oprowadzanie po wystawie zaplanowano na trzy kolejne soboty, poczynając od 10 listopada.

Wystawa potrwa do 3 lutego 2019 r. i została objęta patronatem narodowym prezydenta RP Andrzeja Dudy w Stulecie Odzyskania Niepodległości, a także patronatem honorowym Ministra Kultury i Dziedzictwa Narodowego.