Kraków, 25.10.2016. Aktor Krzysztof Globisz podczas spotkania. Twórcy filmu "Jestem mordercą" spotkali się, 25 bm. w Starym Teatrze w Krakowie z grającym w filmie Krzysztofem Globiszem. Krzysztof Globisz wystąpił w filmie gościnnie, powrócił przed kamerę po ciężkim udarze mózgu, jaki przeszedł w 2014 roku. (jb/cat)    
PAP/Jacek Bednarczyk Archiwum PAP © 2017 / Jacek Bednarczyk
                                        

            Spektakl pt. "Wieloryb. The Globe" - o płetwalu wyrzuconym na brzeg oceanu, którego próbują ratować działaczki Greenpeace'u - będzie miał premierę w lubelskim Teatrze Starym w piątek. W roli tytułowego wieloryba wystąpi Krzysztof Globisz.
      
            Tekst sztuki - autorstwa Mateusza Pakuły - jest dedykowany Krzysztofowi Globiszowi, który przeszedł w 2014 r. udar mózgu. Aktor powrócił na scenę (gra w "Podopiecznych" w reż. Pawła Miśkiewicza w Narodowym Starym Teatrze w Krakowie), ale wciąż jest w trakcie rehabilitacji pomagającej przezwyciężyć afazję (zaburzenie mowy, spowodowane uszkodzeniem mózgu).

"Dla mnie to spektakl o próbie komunikacji, dotarcia do człowieka, którego otacza trochę odrębny inny świat, trochę inna rzeczywistość niż ta, w której znajdujemy się my. Ja chcę zrozumieć ten inny świat, dowiedzieć się, jaki on jest" – powiedziała reżyserka przedstawienia, Eva Rysova.

Na pytanie na ile spektakl jest dla Globisza rodzajem terapii, pomocą w pokonywaniu afazji, Rysova odpowiedziała, że przedstawienie powstało również z taką intencją, ale nie jest to jego główny cel.

"Krzysztof Globisz jest czasem bardziej wielorybem czasem bardziej sobą, ale to jest taka sama kreacja jak inne w teatrze. I bez znaczenia jest to, że ma on pewne ograniczenia. To jest samodzielny spektakl" – podkreśliła Rysova.

Globisz gra w spektaklu tytułowego wieloryba, wyrzuconego na brzeg oceanu. Próbują go ratować dwie działaczki Greenpeace’u (w tych rolach Zuzanna Skolias i Marta Ledwoń), które m.in. polewają go wodą i śpiewają mu piosenki.

Szczególne znaczenie w spektaklu ma muzyka, nieraz wykorzystywana podobnie jak w terapii osób z trudnościami w mówieniu. "Muzyka jest jednym ze sposobów komunikowania. Ona zastępuje nam w jakiś sposób język" – podkreśla reżyserka.

Przedstawienie "Wieloryb. The Globe" powstało w koprodukcji Teatru Starego w Lublinie z Teatrem Łaźnia Nowa w Krakowie i było już pokazywane podczas 9. edycji Międzynarodowego Festiwalu Boska Komedia.

"Wieloryb. The Globe" prezentowany będzie w Teatrze Starym w Lublinie do 15 stycznia.