Ponad 100 prac polskich i zagranicznych artystów, których tematem jest martwa natura, będzie można zobaczyć od niedzieli na wystawie w Pawilonie Czterech Kopuł Muzeum Sztuki Współczesnej we Wrocławiu.
      
            Ekspozycja jest wynikiem współpracy Muzeum Narodowego we Wrocławiu oraz Muzeum Sztuki Współczesnej (MOCA) w Londynie – poinformował w piątek podczas konferencji prasowej dyrektor Muzeum Narodowego we Wrocławiu Piotr Oszczanowski.

Wystawa była wcześniej prezentowana w Norwegii oraz w Szwecji. „W każdym z miejsc, w którym pokazywana jest ta ekspozycja, ulega ona modyfikacji – jest uzupełniana o dzieła ze zbiorów muzeum, z którym współpracujemy” - powiedział Michael Petry, dyrektor MOCA w Londynie.

Punktem wyjścia dla wystawy jest wydana w 2013 r. książka Petry’ego „Nature morte”. To obszerna analiza współczesnych prób reinterpretacji tematu martwej natury.

„Ekspozycja podzielona jest na pięć działów tematycznych, w oparciu o które można również podzielić dzieła przestawiające martwą naturę” - powiedział Petry. To flora, fauna, jedzenie, przedmioty domowe oraz śmierć.

„Myślą przewodnią tej wystawy jest to, że oglądając martwą naturę zawsze myślimy o śmierci, o przemijaniu. Na przykład obraz przekwitających kwiatów odnosi się do przemijania życia, jedzenie za jakiś czas zacznie gnić, tak jak ludzkie ciało” - mówił Petry.

Dzieła zebrane na wystawie to malarstwo, grafika, rzeźba, fotografia oraz instalacje. Łącznie prezentowanych będzie ponad 100 prac współczesnych autorów m.in. z Wielkiej Brytanii, Niemiec, Norwegii, Szwecji, Finlandii, USA, Kanady, Meksyku czy Japonii.

Z kolekcji sztuki współczesnej znajdującej się w zbiorach Muzeum Narodowego we Wrocławiu w ramach tej ekspozycji pokazanych zostanie ponad 30 prac. To wybrane dzieła m.in. Magdaleny Abakanowicz, Jana Jaromira Aleksiuna, Andrzeja Dudka-Duerera, Jerzego Lewczyńskiego, Jadwigi Sawickiej, Jonasza Sterna i Aliny Szapocznikow.

„Wybraliśmy takie prace, które podejmują dialog z dziełami twórców zagranicznych. Dobierając je staraliśmy się również pokazać pewną ciągłość tradycji w przedstawieniach martwej natury w polskiej sztuce współczesnej” - powiedziała Małgorzata Santarek, kuratorka wystawy z ramienia Muzeum Narodowego we Wrocławiu.

Ekspozycję „Nature morte. Współcześni artyści ożywiają martwą naturę” będzie można oglądać w Pawilonie Czterech Kopuł do 14 maja.