Kanadyjski aktor Donald Sutherland, amerykański scenarzysta i reżyser Charles Burnett, belgijska twórczyni filmów Agnes Varda oraz amerykański operator filmowy Owen Roizman zostali tegorocznymi laureatami Nagród Gubernatora, zwanych honorowymi Oscarami.
      
            Amerykańska Akademia Sztuki i Techniki Filmowej (AMPAS) poinformowała w nocy ze środy na czwartek, że w listopadzie br. podczas 9. ceremonii wręczenia Nagród Gubernatora czworo twórców filmowych odbierze statuetki, zwane honorowymi Oscarami.

"Jestem bardzo zadowolony, że nagrody otrzymuje czworo tak różnych osób, reprezentujących odmienne rzemiosła filmowe i rozmaite gatunki kina" - powiedział AP przewodniczący akademii John Bailey.

Charles Burnett jest niezależnym filmowcem, którego obrazy zasłynęły ukazywaniem kontekstów i doświadczeń Afroamerykanów. Napisał scenariusz, wyreżyserował, zmontował i wyprodukował swój pierwszy film "Killer of Sheep" w 1977 r.

Owen Roizman otrzymał pięć nominacji do nagrody Oscara za zdjęcia do takich filmów, jak np. "Francuski łącznik", "Egzorcysta" czy "Sieć".

89-letnia Agnes Varda napisała scenariusz i wyreżyserowała swój pierwszy film fabularny "Le Pointe Courte" w 1956 r., a jej najnowszy obraz "Visages, villages" wszedł w tym roku na ekrany. "Zrealizowała we Francji pierwszy naprawdę nowofalowy film" - stwierdził Bailey. "Tak naprawdę, dopiero w ostatniej dekadzie ludzie na całym świecie zrozumieli, jak ważnym reżyserem filmowym była i nadal jest" - dodał przewodniczący akademii.

Donald Sutherland wystąpił w ponad 140 filmach, m.in. w "Sokolim Oku", "MASH", "Złocie dla zuchwałych", "Parszywej dwunastce", "Czasie zabijania", "Przed metą", "Zasadach walki", "Miasteczku Salem", "Igrzyskach śmierci" czy "Na ścieżce wojennej". Zagrał też tytułową rolę w "Casanovie" Federico Felliniego.

Nikt z uhonorowanych filmowców nie otrzymał jak dotąd statuetki Oscara.

Kameralną, pozbawioną relacji telewizyjnych galę wręczenia Nagród Gubernatora zaplanowano 11 listopada br. w Ray Dolby Ballroom, usytuowanym ponad sławnym Dolby Theatre, gdzie 4 marca 2018 r. odbędzie się 90. ceremonia wręczenia nagród Akademii Filmowej.

Oscary honorowe przyznawane są w USA przez Akademię Sztuki i Techniki Filmowej za całokształt osiągnięć dla wybitnych twórców kina światowego, za wkład w rozwój technologii filmowej oraz za propagowanie sztuki filmowej.