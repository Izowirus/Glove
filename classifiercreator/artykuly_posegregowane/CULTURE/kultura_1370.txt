Amerykański reżyser, scenarzysta i producent filmowy Curtis Hanson, nagrodzony w 1997 roku Oscarem za scenariusz do filmu "Tajemnice Los Angeles", został znaleziony martwy w swoim domu w Hollywood - poinformowała policja w Los Angeles.
      
            Zwłoki 71-letniego reżysera znaleziono we wtorek około godz. 17 czasu lokalnego (godz. 2 w nocy w środę w Polsce). Według policji zgon nastąpił z przyczyn naturalnych. Hanson od wielu lat cierpiał na chorobę Alzheimera.

W 1997 roku wraz z Brianem Helgelandem Hanson zdobył Oscara za najlepszy scenariusz do filmu "Tajemnice Los Angeles", będącego adaptacją powieści Jamesa Ellroya o tym samym tytule. Nagrodę amerykańskiej Akademii Filmowej za najlepszą drugoplanową rolę żeńską w tym filmie otrzymała Kim Basinger. Hanson otrzymał także nominację do Oscara w kategorii najlepszy reżyser, a "Tajemnice Los Angeles" - w kategorii najlepszy film.

Ten kryminał z doborową obsadą (Kevin Spacey, Russel Crowe), opowiadający o Los Angeles z lat 50. XX wieku, okazał się kasowym sukcesem; na całym świecie zarobił 126 mln dolarów.

Hanson wyreżyserował i był także producentem m.in. biograficznego dramatu obyczajowego "8. Mila" (2002 r.) z raperem Eminemem w roli głównej. Film otrzymał Oscara za najlepszą piosenkę pt. "Lose Yourself".