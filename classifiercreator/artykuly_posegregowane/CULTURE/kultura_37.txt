"Vice" Adama McKaya to faworyt tegorocznych Złotych Globów; film otrzymał nominacje m.in. dla najlepszej komedii lub musicalu, za reżyserię i scenariusz. Szans na żadną statuetkę nie ma polski faworyt - "Zimna wojna" Pawła Pawlikowskiego. Nominacje ogłoszono w czwartek w Los Angeles.
      
            "Vice" McKaya ma szansę na Złote Globy w sześciu kategoriach - najlepsza komedia lub musical, najlepszy aktor w komedii lub musicalu, najlepszy aktor drugoplanowy (Sam Rockwell), najlepsza aktorka drugoplanowa (Amy Adams), najlepszy reżyser i najlepszy scenariusz (Adam McKay).

Pięć Złotych Globów mogą zdobyć trzy filmy: "Green Book" Petera Farrelly'ego (najlepsza komedia lub musical, najlepszy aktor w komedii lub musicalu - Viggo Mortensen, najlepszy aktor drugoplanowy - Mahershala Ali, najlepszy reżyser oraz najlepszy scenariusz - Brian Hayes Currie, Nick Vallelonga, Peter Farrelly); "Faworyta" Yorgosa Lanthimosa (najlepsza komedia lub musical, najlepsza aktorka w komedii lub musicalu - Olivia Colman, najlepsza aktorka drugoplanowa - Emma Stone i Rachel Weisz, najlepszy scenariusz - Deborah Davis, Tony McNamara) oraz "Narodziny gwiazdy" Bradleya Coopera (najlepszy dramat, najlepszy aktor i aktorka w dramacie - Cooper i Lady Gaga, najlepszy reżyser i najlepsza piosenka - "The Shallow" Bradleya i Lady Gagi).

Cztery nominacje - w kategoriach najlepsza komedia lub musical, najlepszy aktor i aktorka w komedii lub musicalu (Lin-Manuel Miranda i Emily Blunt) oraz najlepsza muzyka (Marc Shaiman) - uzyskał film "Mary Poppins powraca" w reż. Roba Marshalla. Na tyle samo statuetek szansę mają twórcy "Czarnego bractwa. BlacKkKlansman" Spike'a Lee (najlepszy film dramatyczny, najlepszy aktor w dramacie - John David Washington, najlepszy aktor drugoplanowy - Adam Driver i najlepszy reżyser).

W kategorii najlepszy film dramatyczny nominowane zostały także "Czarna pantera" Ryana Cooglera, "Bohemian Rhapsody" Bryana Singera i "If Beale Street Could Talk" Barry'ego Jenkinsa, a najlepszy film komediowy lub musicalu "Bajecznie bogaci Azjaci" Jona M. Chu.

Statuetki za reżyserię i scenariusz może otrzymać ponadto Alfonso Cuaron za "Romę", za reżyserię zaś Barry Jenkins.

Nominacji w żadnej z kategorii nie otrzymał polski faworyt i kandydat do Oscara - "Zimna wojna" Pawła Pawlikowskiego. Nagrodę za najlepszy filmu zagraniczny mogą dostać za to libańskie "Kafarnaum" Nadine Labaki, belgijska "Dziewczyna" Lucasa Dhonta (Belgia), niemieckie "Werk ohne Autor" Floriana Henckla von Donnersmarcka, meksykańska "Roma" Alfonso Cuarona oraz japońskie "Shoplifters" Hirokazu Koreedy.

Szanse na wyróżnienia wśród animacji mają "Iniemamocni 2" Brada Birda, "Wyspa psów" Wesa Andersona, "Mirai" Mamoru Hosoda, "Ralph Demolka w internecie" Richa Moore'a i Phila Johnstona i "Spider-Man Uniwersum" Boba Persichettiego, Petera Ramseya i Rodneya Rothmana.

W kategoriach aktorskich nominacje otrzymały m.in. Gleen Close za kreację w "Żonie" Bjoerna Runge i Nicole Kidman za "Destroyer" w reż. Karyn Kusamy (najlepsze aktorki w dramacie), oraz Willem Defoe za "At Eternity's Gate" Juliana Schnabla, Lucas Hedges za "Wymazać siebie" Joela Edgertona i Remi Malek za "Bohemian Rhapsody" (najlepszy aktor w dramacie).

Na statuetki aktorskie mają szanse także m.in. Charlize Theron za "Tully" Jasona Reitmana (najlepsza aktorka w komedii lub musicalu), Robert Redford za "Gentlemana z rewolwerem" Dawida Lowery'ego (najlepszy aktor w komedii lub musicalu), Claire Foy za "Pierwszego człowieka" Damiena Chazelle (najlepsza aktorka drugoplanowa) oraz Timothee Chalamet za "Mój piękny sen" Felixa Van Groeningena (najlepszy aktor drugoplanowy).

Najwięcej nominacji w kategoriach telewizyjnych serialowych - cztery - otrzymało "Zabójstwo Versace: American Crime Story" (film telewizyjny lub serial limitowany oraz kategorie aktorskie), a potem - po trzy - "Zawód Amerykanin" (m.in. serial dramatyczny), "The Kominsky Method" (m.in. serial komediowy), "Skandal w angielskim stylu" (m.in. film telewizyjny lub serial limitowany), "Ostre przedmioty" (m.in. film telewizyjny lub serial limitowany), "Homecoming" (m.in. serial dramatyczny).

Złote Globy to jedno z najważniejszych wyróżnień w świecie filmu i telewizji. Statuetki przyznawane przez Hollywoodzkie Stowarzyszenie Prasy Zagranicznej zostaną w tym roku wręczone po raz 76. Uroczysta gala, podczas której poznamy tegorocznych laureatów, odbędzie się w nocy z 6 na 7 stycznia w Los Angeles. Jej gospodarzami będą w tym roku Sandra Oh oraz Andy Samberg. W zeszłym roku najwięcej statuetek - cztery - zdobył film "Trzy billboardy za Ebbing, Missouri" Martina McDonagha.