Warszawa, 12.09.2017. Wiceminister Kultury i Dziedzictwa Narodowego Paweł Lewandowski podczas posiedzenia sejmowej komisji kultury i środków przekazu, 12 bm. Komisja zajęła się pierwszym czytaniem rządowego projektu o zmianie ustawy Prawo prasowe. (tg/awol) PAP/Tomasz Gzell PAP © 2018 / Tomasz Gzell
                                        

            Kultura może być doskonałym motorem zmian społecznych i polepszać warunki życia współczesnych społeczeństw - powiedział na 8. Spotkaniu Ministrów Kultury ASEM wiceminister kultury Paweł Lewandowski. Wiceszef MKiDN od 27 lutego do 2 marca przebywał z wizytą w stolicy Bułgarii - Sofii.
      
            W trakcie wizyty w stolicy Bułgarii Lewandowski wziął także udział w Nieformalnym Spotkaniu Ministrów ds. Kultury UE. Jednym z tematów spotkania było to, w jaki sposób możemy lepiej współpracować z przedstawicielami innych sektorów w celu wzmocnienia kultury, jako czynnika utrwalającego poczucie przynależności do Europy. Uczestnicy spotkania zastanawiali się także, jakie konkretne działania państw członkowskich Unii Europejskiej mogą przynieść wartość dodaną.

"Jako przedstawiciele sektora kulturalnego, powinniśmy stale podkreślać ważność ekonomicznej roli kulturalnego dziedzictwa i zachęcać do możliwie jak najszerszego wykorzystania potencjału cyfrowego w celu wzmocnienia pozytywnych efektów ekonomicznych i społecznych kultury" - powiedział Lewandowski.

Polski wiceminister kultury zwrócił uwagę, że nowoczesne narzędzia cyfrowe mogą znaczącą zwiększyć pozytywny wpływ kultury na rozwój ekonomiczny i społeczny naszego regiony, jednocześnie ułatwiając Europejczykom dostęp do dziedzictwa kulturowego.

VIII Spotkanie Ministrów Kultury ASEM, zorganizowane przez Ministerstwo Edukacji i Kultury Republiki Bułgarii, odbyło się pod hasłem "Rola kultury w stosunkach międzynarodowych: droga naprzód".

Wiceszef MKiDN wskazał, że kultura "może być doskonałym motorem zmian społecznych i polepszać warunki życia współczesnych społeczeństw". Lewandowski ocenił, że jest to bardzo ważny czynnik w działaniach rewitalizacyjnych nie tylko dużych miast, ale także innych społeczności.

Lewandowski zachęcał ministrów i członków delegacji zgromadzonych w Sofii "do włączenia kontekstu rewitalizacji, ze szczególnym naciskiem na jej aspekt kulturowy, w działalność waszej dyplomacji kulturalnej". Wiceszef MKiDN zachęcał do skorzystania z polskich doświadczeń, którymi naszej kraj chętnie się podzieli. "Będziemy również zadowoleni, jeśli kraje ASEM będą chciały podzielić się z nami swoimi osiągnięciami, działaniami lub obserwacjami w tym obszarze" - dodał.

ASEM jest nieformalnym procesem dialogu i współpracy między krajami Azji i Europy. Dialog ten obejmuje trzy filary ASEM: polityczny, gospodarczy i społeczno-kulturalny. Głównym założeniem ASEM jest wzmocnienie relacji między Europą i Azją oraz zwiększenie wzajemnego zaufania i zacieśnienie współpracy.

Spotkania na forum ASEM zostały zainicjowane w marcu 1996 r. w Bangkoku. Obecnie do ASEM należą 53 podmioty, w tym 51 państw i 2 organizacje międzynarodowe: Unia Europejska i Sekretariat ASEAN (Stowarzyszenie Narodów Azji Południowo-Wschodniej). Polska jest członkiem ASEM od 2004 r.

Najważniejszymi celami ASEM jest dialog pomiędzy Europą i Azją w takich sprawach jak: proliferacja broni masowego rażenia, walka z terroryzmem, problematyka migracyjna czy ochrona środowiska; konsultacje i nieformalne rozmowy; wymiana doświadczeń i wiedzy na temat nowoczesnych technologii; zrozumienie środowiska azjatyckiego i jego specyfiki przez partnerów europejskich, a także działania w zakresie rozwiązywania problemów globalnych.

Oba wydarzenia były organizowane w ramach prezydencji Bułgarii w Radzie Unii Europejskiej.