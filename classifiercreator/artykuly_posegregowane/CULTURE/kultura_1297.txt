Warszawa, 13.07.2016. Wicepremier, minister kultury i dziedzictwa narodowego Piotr Gliński, podczas konferencji prasowej nt. konkursu o stypendia ministra kultury i dziedzictwa narodowego na stworzenie scenariusza filmu fabularnego z zakresu historii Polski, 13 bm. w MKiDN w Warszawie. (zuz) PAP/Marcin Obara PAP © 2016 / Marcin Obara
                                        

            Pracujemy nad projektem zachęt podatkowych dla producentów filmowych oraz nad ustawą dotyczącą reformy kinematografii, w tym wprowadzającą zmiany w funkcjonowaniu instytucji państwowych - zapowiedział w poniedziałek wicepremier, minister kultury prof. Piotr Gliński.
      
            Projekt ustawy o zachętach podatkowych dla producentów filmowych obrazów zagranicznych – „ale nie tylko” - powstał, jak powiedział zapytany przez PAP wicepremier i minister kultury prof. Piotr Gliński, w oparciu o rozwiązania funkcjonujące w innych krajach europejskich.

"Polska niestety jest niechlubnym wyjątkiem, do tej pory nie mamy takiego rozwiązania, podobnie jak Białoruś” – skomentował wicepremier. „Wszystkie inne kraje mają, zachęcają produkcje, które przyjeżdżają i dzięki temu rozwija się rynek” – dodał.

Ustawa jest teraz, jak wyjaśnił Gliński, na etapie wstępnych procedur.

Druga ustawa będzie dotyczyła z kolei, jak zapowiedział szef resortu, reformy kinematografii – „zmian instytucjonalnych, zmiany funkcjonowania instytucji państwowych, które się zajmują filmem i kinematografią”.

„Ona wejdzie (...) może w ciągu najbliższego roku. Dopiero zaczęliśmy konsultacje wstępne, później dopiero międzyresortowe i cała reszta procedury” – dodał Gliński.

Więcej informacji, jak zapowiedział szef resortu, zostanie zaprezentowanych "w najbliższym czasie".