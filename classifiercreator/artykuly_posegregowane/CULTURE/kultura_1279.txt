Reprezentant Korei Południowej Hyuk Lee został zwycięzcą 10. Międzynarodowego Konkursu Pianistycznego im. Ignacego Jana Paderewskiego, którego finał zakończył się w sobotę w Bydgoszczy. Drugie miejsce zajął Jakub Kuszlik, a trzecie - Rosjanka Swietłana Andrejewa.
      
            Dwa równorzędne wyróżnienia zdobyły Elżbieta Bilicka i Dina Iwanowa (Rosja).

Zwycięzca Konkursu Paderewskiego ma zaledwie 16 lat, jest studentem Konserwatorium Moskiewskiego im. Piotra Czakowskiego. W finale zagrał koncert Siergieja Rachmaninowa nr 2 c-moll, op. 18. Koreańczyk podobnie, jak wszyscy finaliści, wystąpił z Orkiestrą Symfoniczną Filharmonii Pomorskiej im. Paderewskiego w Bydgoszczy pod dyrekcją Tadeusza Strugały.

Kuszlik i Bilicka są studentami Akademii Muzycznej im. Feliksa Nowowiejskiego w klasie prof. Katarzyny Popowej-Zydroń. Andrejewa jest absolwentką Konserwatorium Moskiewskiego i studentką Hochschule fuer Musik Hanns Eisler w Berlinie, a Iwanowa jeszcze kształci się w Konserwatorium Moskiewskim.

Przewodniczący jury prof. Paleczny pogratulował laureatom konkursu i podziękował za wszystkim uczestnikom, a także złożył podziękowania za pracę jurorom.

Występy pianistów wraz z Palecznym oceniali: Dmitrij Aleksiejew (Rosja), Francisco J. Cruz Plaza (Hiszpania), Ewa Pobłocka, Matti Raekallio (Finlandia), Soo Jung Shin (Korea Południowa), Jerzy Sulikowski, Tamas Ungar (Węgry) i Arie Vardi (Izrael).

Zgodnie z regulaminem finalistom przyznano nagrody pieniężne: za pierwsze miejsce - 30 tys. euro, za drugie - 15 tys. euro, za trzecie - 7 tys. euro, za wyróżnienia - po 2,5 tys. euro.

Przyznane zostały również nagrody specjalne, a wśród uhonorowanych znaleźli się polscy finaliści. Kuszlik otrzymał trzy nagrody - dwie za najlepsze wykonanie utworów Paderewskiego i nagrodę za najlepsze wykonanie utworów Fryderyka Chopina, Bilicka dostała dwie narody - za najlepsze wykonanie utworów Paderewskiego w drugim etapie i za najlepsze wykonanie koncertu Wolfganga Amadeusa Mozarta w półfinale.

Konkurs Paderewskiego był przeznaczony dla pianistów urodzonych w latach 1982-2000, a składał się z dwóch etapów, półfinału i finału. Do rywalizacji przystąpiło 47 pianistów z 17 krajów, w tym siedmioro Polaków. W drugim etapie wystąpiło czworo Polaków, a półfinale - troje, a do finału awansowało dwoje.

W niedzielę odbędzie się koncert laureatów w Filharmonii Pomorskiej, a w poniedziałek zostanie powtórzony w sali kameralnej Filharmonii Narodowej w Warszawie.

Pierwsza edycja Konkursu Paderewskiego, jeszcze o zasięgu ogólnopolskim, odbyła się w 1961 r. Zwycięzcą został 25-letni Jerzy Maksymiuk, później znany w świecie dyrygent i dyrektor orkiestr. Kolejne edycje ogólnopolskiego konkursu odbyły się w 1986 r. i 1994 r. W 1998 r. impreza zyskała rangę międzynarodową i odtąd odbywa się regularnie co trzy lata.

Organizatorem konkursu jest Towarzystwo Muzyczne im. Ignacego Jana Paderewskiego w Bydgoszczy przy współudziale Akademii Muzycznej im. Feliksa Nowowiejskiego w Bydgoszczy i Filharmonii Pomorskiej im. Ignacego Jana Paderewskiego.