Warszawa, 02.10.2017. Premiera filmu "Twój Vincent" w Multikinie Złote Tarasy w Warszawie, 2 bm. „Twój Vincent” jest pierwszym na świecie animowanym filmem pełnometrażowym, który powstał dzięki ręcznie malowanym płótnom. Każda z 65.000 klatek filmu jest obrazem olejnym, namalowanym przy użyciu tej samej techniki, jaką stosował Van Gogh. Przy tworzeniu filmu w Polsce i Grecji pracowało 125 malarzy z całego świata. (nlat) PAP/Stach Leszczyński Archiwum PAP © 2018 / Stach Leszczyński
                                        

            Polsko-brytyjski pełnometrażowy film animowany "Twój Vincent" Doroty Kobieli i Hugh Welchmana otrzymał we wtorek nominację do prestiżowej nagrody Brytyjskiej Akademii Sztuk Filmowych i Telewizyjnych (BAFTA).
      
            Produkcja opowiada historię życia i śmierci holenderskiego malarza Vincenta van Gogha i jest pierwszą na świecie pełnometrażową animacją malarską, na którą złożyło się ok. 65 tys. obrazów malowanych olejem na płótnie. Scenariusz napisała reżyserka Dorota Kobiela we współpracy z pisarzem Jackiem Dehnelem.

O miano najlepszego filmu animowanego "Twój Vincent" będzie rywalizował z wyprodukowanym przez legendarne studia Walta Disneya i Pixar Animation Studios hollywoodzkim musicalem "Coco" oraz szwajcarsko-francuskim "Nazywam się Cukinia" o losach chłopca, który układa swoje życie na nowo po śmierci mamy. W ubiegłym tygodniu "Coco" otrzymało statuetkę Złotego Globu, pokonując m.in. "Twojego Vincenta".

Najwięcej nominacji do nagród BAFTA - aż dwanaście - otrzymał film meksykańskiego reżysera Guillermo del Toro "Kształt wody", wyprzedzając wojenny dramat o postaci brytyjskiego premiera Winstona Churchilla "Czas mroku" i "Trzy billboardy za Ebbing, Missouri", które będą rywalizowały w dziewięciu kategoriach.

O miano najlepszego filmu roku powalczą "Tamte dni, tamte noce" Luca Guadagnino, "Czas mroku" Joego Wrighta, "Dunkierka" Christophera Nolana, "Kształt wody" Guillermo del Toro i "Trzy billboardy za Ebbing, Missouri" Martina McDonagha.

Z kolei o zwycięstwo wśród aktorów pierwszoplanowych rywalizować będą: grający Churchilla Gary Oldman ("Czas mroku"), a także Daniel Day-Lewis ("Nić widmo"), Jamie Bell ("Film Stars Don't Die in Liverpool"), Daniel Kaluuya ("Uciekaj!") i Timothee Chalamet ("Tamte dni, tamte noce").

Wśród najlepszych aktorek o statuetkę ubiegać się będą z kolei: Margot Robbie ("I, Tonya"), Sally Hawkins ("Kształt wody"), Saoirse Ronan ("Lady Bird"), Frances McDormand ("Trzy billboardy za Ebbing, Missouri") i Annette Bening ("Film Stars Don't Die in Liverpool").

Zwycięzcy zostaną ogłoszeni podczas uroczystej gali 18 lutego w Londynie.

Z Londynu Jakub Krupa