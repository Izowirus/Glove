Niemiecko-amerykański skrzypek David Garrett zagra w grudniu tego roku w łódzkiej Atlas Arenie. Będzie to jego pierwszy wystąpi w Polsce. O wydarzeniu poinformowała we wtorek PAP Life Jolanta Baranowska z łódzkiego magistratu.
      
            Muzyk zagra przed polską publicznością wraz ze swoim zespołem w ramach trasy koncertowej "Explosive Live! Tour".

Według informacji przekazanej przez organizatora wydarzenia, którym jest agencja Prestige MJM, Garrett to skrzypek, bijący rekordy popularności wśród fanów muzyki na całym świecie. Wirtuoz sprzedał dotychczas ponad milion płyt, docierając na szczyty list przebojów w Azji, Europie i USA, a także zdobywając liczne Złote oraz Platynowe Płyty.

Artysta urodził się w 1980 roku w niemieckim Akwizgranie, jako syn amerykańskiej prima baleriny i niemieckiego prawnika. Naukę gry na skrzypcach rozpoczął w wieku czterech lat. Rok później wygrał swój pierwszy konkurs, a jako siedmiolatek zadebiutował przed dużą publicznością. Mając trzynaście lat podpisał kontrakt z czołową wytwórnią klasyczną Deutsche Grammophon.

W 1999 roku, będąc u szczytu swojej kariery, Garrett zadecydował o porzuceniu kariery skrzypka klasycznego i przeniesieniu się do Nowego Jorku.

Od momentu ukończenia studiów, Garrett konsekwentne realizuje pasję, jaką stało się popularyzowanie muzyki klasycznej wśród młodych odbiorców. Artysta zaczął łączyć muzykę poważną z elementami pop, rock a także rhythm and bluesa. Jednym z najbardziej przełomowych okazał się album "Rock Symphonies", zawierający nowe interpretacje rockowych takich zespołów jak: U2, Nirvana, Metallica, Led Zeppelin, czy Aerosmith.

Garrett otrzymał wiele prestiżowych nagród przemysłu muzycznego, w tym m.in. statuetkę Radio Regenbogen Award, GQ, Golden Camera, Echo Classic oraz Echo Pop. Artysta pobił również rekord Guinessa, zdobywając tytuł "Najszybszego Skrzypka Świata".
Muzyk ma na swoim koncie także przygodę z modelingiem - pracę dla magazynu Vogue, marki Armani oraz na wybiegach The Fashion Week. W 2013 roku artysta wcielił się w tytułową rolę dziewiętnastowiecznego skrzypka Niccolo Paganiniego w filmie "Paganini: Uczeń diabła".
Jak informuje Baranowska, grudniowy koncert Garretta w Polsce odbędzie się w ramach trasy promującej crossoverowy album "Explosive". Wydawnictwo to wybuchowa mieszanka coverów największych przebojów muzyki klasycznej, pop a także własnych kompozycji skrzypka.

"David Garrett to wyjątkowa osobowość sceniczna. Artysta od lat czaruje słuchaczy w każdym wieku, wypełniając po brzegi najbardziej prestiżowe filharmonie świata, jak również największe nowoczesne areny i hale koncertowe. Na występy wirtuoza tłumnie przychodzą zarówno miłośnicy muzyki poważnej, jak również fani koncertów rockowych. Decyzja o zaproszeniu tego artysty do Polski to wynik licznych próśb polskich fanów" – komentuje Janusz Stefański z agencji Prestige MJM.

Koncert Davida Garretta w hali Atlas Arena odbędzie się 10 grudnia 2016 r. Sprzedaż biletów na to wydarzenie rozpocznie się w czwartek, 29 września, o godz. 10:00. Wejściówki będzie można nabywać poprzez strony: prestigemjm.com, eBilet.pl, a także w sieci salonów Empik na terenie całego kraju.