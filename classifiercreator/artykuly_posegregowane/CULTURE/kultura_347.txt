PAP/Jacek Bednarczyk PAP © 2018 / Jacek Bednarczyk
                                        


      
            Będą to wystawy zdjęć, prezentacje książek, projekcje filmów, warsztaty, dyskusje i oprowadzania kuratorskie.



"Chcemy na festiwalu poruszać tematy, które dotyczą każdego z nas. Naszą misją jest mówienie o tym, co jest aktualne zarówno dla artystów, jak i dla odbiorców" - mówiła PAP dyrektor festiwalu Agnieszka Dwernicka.

"Podczas tegorocznej edycji festiwalu mówimy m.in. o przepływie danych czyli o czymś, co pozostaje niewidzialne, ale artyści poszukują dróg, jak przez fotografię tę +niewidzialną+ rzeczywistość zobrazować. Znakomitym przykładem jest Salvatore Vitale – na jego zdjęciach są kable, serwerownie i miejsca, gdzie cyberdane są magazynowe. Jednocześnie dużo więcej jest poza tymi zdjęciami, które skłaniają do zastanowienia, co za nimi się kryje" – mówiła Dwernicka.



W programie głównym wyodrębniono trzy wątki: migracja i przemieszczanie się ludzi w Europie, niewidzialność i nieuchwytność danych cyfrowych oraz ochrona dzikiej przyrody.

"W społeczeństwach zdominowanych kulturą obrazu potrzebujemy artystów zdolnych do zobrazowania złożonej rzeczywistości w sposób, który wyrzucałby nas poza naszą strefę komfortu. Potrzebni są również twórcy, którzy skłonią nas do refleksji nad naszymi głęboko skrytymi i nieuświadomionymi lękami i postawami wobec tego, czego nie znamy i nie dostrzegamy na własnych rzeczywistych lub wirtualnych podwórkach" – podkreśla kuratorka programu głównego Iris Sikking.

W Muzeum Etnograficznym pokazywane będą m.in. zdjęcia Evy Leitolf, która w ramach cyklu "Pocztówki z Europy" od 2006 r. dokumentuje, jak traktowani są w Europie imigranci i uchodźcy oraz projekt Łukasza Skąpskiego "Klincz. Nowa architektura granic europejskich" – artysta wykonał dziewięć modeli murów i barier wzniesionych po 2008 r. na europejskich granicach.

W Bunkrze Sztuki - razem z Katją Stuke i Oliverem Sieberem widzowie będą podążać śladami Indiry, która w latach 90. wyemigrowała z Bośni. W tym samym miejscy prezentowany będzie projekt "Operatorzy i cele", którego twórca Rune Peitersen zastanawia się, co łączą operatorów dronów wykonujących zadania wojskowe z celami znajdującymi się często w odległym, nieokreślonym kraju.

Temu, co niewidzialne poświęcony jest projekt fotografa Edmunda Clarka i dziennikarza śledczego Croftona Blacka o znikaniu więźniów CIA. Autorzy pokazują papierowe ślady – faktury, rejestry, potwierdzenia dokonania opłat za usługi, ujawniają kasowanie i przeróbki oficjalnych raportów. Efekt ich kilkuletniej pracy będzie można zobaczyć w Bunkrze Sztuki.

Trzeci z festiwalowych wątków – dzikość natury – jest obecny m.in. w pracach Antoinette de Jong i Roberta Knotha poświęconych roślinności na terenach po katastrofie w elektrowni atomowej w Fukushimie (Muzeum Manggha) oraz w projekcie "Auspicia" Danieli Friebeli, w ramach którego artystka obserwowała i fotografowała szpaki na rzymskim cmentarzu Campo Verano (Muzeum Etnograficzne).



Jak co roku odbędzie się Przegląd Portfolio, gdzie prace 36 początkujących twórców oceniać będą doświadczeni fotografowie, kuratorzy i wydawcy. Wśród wydarzeń towarzyszących znalazło się m.in. sympozjum "Why Exhibit? / Po co komu wystawa?" dotyczące możliwości prezentowania fotografii w dobie cyfryzacji i mediów społecznościowych, spotkania z artystami, prezentacje książek m.in. premiera książki Łukasza Rusznicy "Rzeka podziemna" oraz specjalny pokaz filmu "Powiększenie" w reż. Antonioniego.