Poznań, 26.09.2017. Oporowadzanie kuratorskie po wystawie „Frida Kahlo i Diego Rivera. Polski kontekst”, 26 bm. w poznańskim Centrum Kultury Zamek. Wystawa eksponowana będzie w dniach 28.09.2017-21.01.2018. Podczas wystawy można obejrzeć dzieła Fridy Kahlo, Diego Rivery, grupy meXylo, zdjęcia i prace Bernice Kolko i Fanny Rabel. W odrębnej sali mieści się "Wystawa Sztuki Meksykańskiej" z 1955 roku i kopia skradzionego w Polsce obrazu Fridy Kahlo "Zraniony Stół". (jk/am) PAP/Jakub Kaczmarczyk PAP © 2017 / Jakub Kaczmarczyk
                                        

            To bez wątpienia kulturalne wydarzenie tego roku w Poznaniu – podkreślają organizatorzy wystawy „Frida Kahlo i Diego Rivera. Polski kontekst”. Każdego dnia wystawę odwiedza ponad 1 tys. osób, a biletów sprzedano już łącznie niemal 19 tys.
      
            Pierwszą w Polsce wystawę prac Fridy Kahlo i Diego Rivery można oglądać od ubiegłego czwartku w poznańskim Centrum Kultury Zamek.

Na ekspozycji "Frida Kahlo i Diego Rivera. Polski kontekst" prezentowanych jest łącznie ponad 200 prac. Wśród nich - 28 obrazów autorstwa samej Fridy Kahlo, w tym m.in. „Autoportret z naszyjnikiem”, „Autoportret z małpami”, „Portret Diego Rivery”, czy „Autoportret MCMXLI”. Zwiedzający mogą podziwiać także prace Diego Rivery oraz m.in. ikoniczne wizerunki fotograficzne Fridy Kahlo autorstwa Nickolasa Muraya z kolekcji Jacquesa i Natashy Gelmanów z Meksyku.

Na tytułowy polski kontekst składa się z kolei 70 fotografii Bernice Kolko – przyjaciółki Fridy, która towarzyszyła jej w ostatnich latach życia, oraz niemal 40 prac Fanny Rabel, która należała do czwórki najbliższych uczniów Kahlo.

Rzeczniczka prasowa Centrum Kultury Zamek w Poznaniu Martyna Łokuciejewska powiedziała PAP w czwartek, że po tygodniu od otwarcia wystawy zobaczyło ją już ponad 7 tys. osób, co daje ponad 1 tys. osób dziennie.

Dodała, że wystawa prac Fridy Kahlo cieszy się "nieprzeciętnym zainteresowaniem i trudno porównać ją z jakąkolwiek inną wystawą, jaka była prezentowana w ostatnim czasie w Poznaniu". „Spodziewamy się, że podczas trwania wystawy zobaczy ją łącznie ok. 50 tys. osób” – podkreśliła Łokuciejewska. Wskazała też, że podobnym zainteresowaniem cieszy się również oferta wydarzeń towarzyszących ekspozycji, jak pokazy filmowe, warsztaty i wykłady poświęcone życiu i twórczości Fridy Kahlo.

Poza główną wystawą, w przestrzeniach zamku zobaczyć można też współczesne grafiki meksykańskiej grupy artystycznej meXylo, której członkowie w swych dziełach inspirowali się Fridą i jej pracami. W trakcie trwania wystawy można nabyć jedną z 40 grafik, lub nawet całe cykle. Połowa z dochodu z każdej nich zostanie przekazana na rzecz osób dotkniętych katastrofalnym trzęsieniem ziemi, które 19 września br. nawiedziło centrum kraju i stolicę Meksyku.

Wystawa "Frida Kahlo i Diego Rivera. Polski kontekst" w Centrum Kultury Zamek potrwa do 21 stycznia 2018 roku.