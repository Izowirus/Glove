Warszawa, 06.02.2017. Reżyser Anna Zamecka z wyróżnieniem honorowym za film  "Komunia" podczas uroczystej gali wręczenia nagród w warszawskim kinie Kultura, 6 bm.
 (cat) Archiwum fot. PAP/Jacek Turczyk
                                        

            Reżyserka filmu "Komunia" Anna Zamecka zdobyła Złoty Zamek, główną nagrodę 21. Międzynarodowego Festiwalu Filmów Dokumentalnych Off Cinema. W sobotę w Poznaniu odbyła się festiwalowa gala.
      
            Jury przyznało Annie Zameckiej Złoty Zamek i nagrodę pieniężną w wysokości 15 tys. zł za "doskonałość uniwersalnej interpretacji wiary, nadziei i miłości".

Nagrodzony obraz przedstawia historię 14-letniej Oli, która opiekuje się niewydolnym ojcem, autystycznym bratem i mieszkającą osobno matką, jednocześnie stara się złożyć rodzinę w całość. Żyje nadzieją, że uda się jej na powrót ściągnąć matkę do domu; pretekstem do spotkania jest komunia 13-letniego Nikodema.

Srebrny Zamek i 10 tys. zł zostały przyznane Piotrowi Stasikowi za film "21 x Nowy Jork". Laureatem trzeciej nagrody, Brązowego Zamku i 5 tys. zł został chilijski twórca Lucas Quintana, autor filmu "Nie jest źle".

Filmy oceniało jury w składzie: Jacek Petrycki, Dorota Paciarelli, Andreas Voigt, Krzysztof Gierat oraz Emi Buchwald. Nagrodę publiczności zdobył film "Obcy na mojej kanapie" w reżyserii Grzegorza Brzozowskiego.

W tym roku o festiwalowe Złote, Srebrne i Brązowe Zamki walczyło 28 filmów z całego świata, w tym niemal połowa z Polski. Zostały one wyłonione spośród pół tysiąca zgłoszonych obrazów.

Międzynarodowy Festiwal Filmów Dokumentalnych Off Cinema, to - jak podkreślają organizatorzy - festiwal, który przez ponad 20 lat swojej działalności stał się jednym z najważniejszych festiwali kina non-fiction w Polsce.

Statuetkę Platynowego Zamku przyznano w tym roku przewodniczącemu jury Jackowi Petryckiemu, urodzonemu w Poznaniu wybitnemu autorowi zdjęć filmowych i reżyserowi filmów dokumentalnych.

Festiwal rozpoczął się 18 października. Poza sekcja konkursową, organizatorzy przygotowali też sekcje dokumentów światowych, muzycznych, filmów o tańcu w dokumencie, czy sekcje poświęconą animowanym filmom dokumentalnym.

Organizowany przez Centrum Kultury Zamek w Poznaniu festiwal zakończy się w niedzielę. Ostatniego dnia wydarzenia zaplanowano m.in. prezentację nagrodzonych filmów.