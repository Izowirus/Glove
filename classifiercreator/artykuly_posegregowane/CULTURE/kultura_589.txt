Inauguration of the new Colosseum visit, which provides access to IV and V levels, Rome, Italy, 3 October 2017. Archiwum fot. PAP/EPA/ALESSANDRO DI MEO
                                        

            Rekordowa liczba ponad 50 milionów osób zwiedziła w zeszłym roku muzea i zabytki we Włoszech - ogłosiło w sobotę Ministerstwo Kultury w Rzymie. Listę najpopularniejszych miejsc otwiera Koloseum, w którym zanotowano 7 milionów zwiedzających.
      
            W pierwszej piątce są też Pompeje (3,4 mln), florenckie galerie Uffizi( 2,2 mln) i Akademii(1,6 mln), rzymski Zamek Świętego Anioła (1,1 mln gości).

Minister kultury Dario Franceschini przedstawiając te dane wyjaśnił, że w porównaniu z 2016 rokiem liczba zwiedzających wzrosła o 5 milionów. Wpływy z biletów były wyższe o 200 mln euro.

Wysoki, dwucyfrowy wzrost zwiedzających zanotowano w Palazzo Pitti we Florencji, w Pałacu Królewskim w Casercie, muzeum archeologicznym w Neapolu, na terenach wykopalisk w Ercolano i Paestum.

W ciągu czterech ostatnich lat, zauważył szef resortu, liczba turystów w muzeach i zabytkach wzrosła o 12 milionów, z 38 do 50 mln, czyli prawie o jedną trzecią.

"Muzea i tereny archeologiczne przeżywają okres rewitalizmu i sukcesów" - oświadczył minister.

Wcześniej Ministerstwo Kultury podało, że rok 2017 był rekordowy dla całej turystyki we Włoszech. Prawie o 8 procent wyższa była liczba zagranicznych turystów.

Z Rzymu Sylwia Wysocka