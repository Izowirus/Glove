Kraków, 2007-01-05. W krakowskim Muzeum Narodowym -Kamienicy Szołayskich otwarto wystawę "Topole nad wodą Janowi Stanisławskiemu w setną rocznicę śmierci".
jb/ab
PAP/Jacek Bednarczyk PAP © 2017 / Jacek Bednarczyk
                                        

            Muzeum Miasta Łodzi poszukuje obrazów Jana Stanisławskiego - jednego z najwybitniejszych polskich malarzy pejzażystów, czołowego przedstawiciela młodopolskiego modernizmu. Placówka przygotowuje wystawę poświęconą artyście. W tym roku mija 110. rocznica jego śmierci.
      
            Jak informuje Matylda Cygan z Muzeum Miasta Łodzi, ekspozycja obejmować ma ok. 30 prac, w tym 18 wypożyczonych z Muzeum Narodowego w Krakowie. Pozostałe pochodzić mają m.in. od prywatnych kolekcjonerów. Dlatego placówka zwraca się z prośbą do właścicieli obrazów, grafik, rysunków tego artysty o ich wypożyczenie na czas trwania wystawy.

Na ekspozycji "Jan Stanisławski – mistrz młodopolskiego pejzażu" prezentowane mają być obrazy malowane farbami olejnymi na płótnie, tekturze, desce lub kartonie. Dopełnieniem malarstwa będą przykłady grafiki – kilka litografii barwnych i czarno-białych. Prace pogrupowane zostaną tematycznie - na widoki polskiej wsi, krajobrazy Ukrainy, motywy krakowskie, pejzaże z zagranicznych podróży (Włochy, Francja), studia roślin.

Organizatorzy wystawy zwracają uwagę, że w Galerii Mistrzów Polskich Muzeum Miasta Łodzi prezentowane są cztery prace Stanisławskiego dokumentujące kolejne etapy jego artystycznych poszukiwań. Są to wczesny szkic akwarelowy "Sterty siana" z 1880-1881 roku z okresu studiów akademickich w klasie rysunkowej Wojciecha Gersona w Warszawie; impresyjna weduta "Pont-Neuf w Paryżu" z lat 1885-1895 czyli okresu artystycznych podróży artysty po Europie oraz dwie prace "Pejzaż Dniepru" i "Brzegi Dniepru – pejzaż III. Ukraina" z lat 1903-1905.

Ekspozycji towarzyszyć ma folder z tekstem dotyczącym prezentowanych prac, spis prac z wystawy oraz kilka ich reprodukcji. Przy obrazie "Brzegi Dniepru – pejzaż III. Ukraina", znajduje się kod QR, dzięki któremu można bezpłatnie pobrać przez telefon typu smartfon tekst poświęcony artyście lub odsłuchać jego wersję audio.

Otwarcie wystawy zaplanowano na 29 marca. Czynna ma być do 25 czerwca.

Jan Stanisławski urodził się w 1860 roku w Olszanie koło Korsunia (Ukraina). Zmarł w 1907 roku w Krakowie. Uznawany jest za jednego z najwybitniejszych polskich malarzy-pejzażystów, czołowego przedstawiciela młodopolskiego modernizmu, mistrza miniatury. To także jeden z kluczowych pedagogów Szkoły Sztuk Pięknych w Krakowie, w której prowadził katedrę pejzażu.