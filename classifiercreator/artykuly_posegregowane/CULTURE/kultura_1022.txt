Warszawa, 19.05.2016. Konferencja prasowa Festiwalu Opole 2016 w TVP. Nz. siedziba Telewizji Polskiej na Woronicza. (sl/nlat) PAP/StrefaGwiazd/Stach Leszczyński PAP/StrefaGwiazd © 2017 / Stach Leszczyński
                                        

            Telewizja Polska podpisała umowę dotyczącą współorganizacji 54. Krajowego Festiwalu Piosenki Polskiej w Opolu - poinformowała TVP. 28 kwietnia umowę w tej sprawie podpisali członek zarządu TVP Maciej Stanecki oraz prezydent Opola Arkadiusz Wiśniewski
      
            Tegoroczna edycja festiwalu rozpocznie się 9 czerwca i potrwa trzy dni. "Jestem przekonany, że to będzie wyjątkowe wydarzenie w miejscu, które jest legendą polskiej sceny festiwalowej" - ocenił Maciej Stanecki, członek zarządu TVP, reprezentujący Telewizję podczas uroczystości podpisania umowy o współorganizacji imprezy. "Przed nami dużo pracy, ale chcemy zapewnić naszej publiczności najpiękniejsze wrażenia podczas koncertów" - przekonywał.

Konferencja prasowa, podczas której ogłoszone zostaną szczegóły dotyczące organizacji tegorocznego, 54. Krajowego Festiwalu Piosenki Polskiej w Opolu, zapowiedziana została na 18 maja.

Festiwal w Opolu to jedna z najpopularniejszych w Polsce imprez muzycznych. Zapoczątkowany w 1963 r. z inicjatywy dziennikarzy Mateusza Święcickiego i Jerzego Grygolunasa oraz przewodniczącego Miejskiej Rady Narodowej w Opolu Karola Musioła, stanowi rodzaj podsumowania roku w polskiej branży muzycznej. Prezentowane są osiągnięcia mijającego roku, najciekawsze debiuty i utwory premierowe, a także przegląd kabaretowy. Wśród laureatów Karolinki - Nagrody im. Anny Jantar za zajęcie pierwszego miejsca w konkursie debiutantów znajdują się m.in. Mieczysław Szcześniak, Justyna Steczkowska i Natalia Sikora.

Grand Prix opolskiego festiwalu - nagrodę prezesa TVP - otrzymywali tacy artyści i zespoły jak m.in. Maryla Rodowicz, Budka Suflera, Maanam, Marek Grechuta, Wojciech Młynarski, Stanisław Soyka i Edyta Geppert.