Więcej turystów i więcej szkolnych wycieczek odwiedziło w ostatnich miesiącach Muzeum-Pracownię Literacką Arkadego Fiedlera w Puszczykowie (Wielkopolskie). Zdaniem jego gospodarzy to efekt pojawienia się na ekranach kin filmów o Dywizjonie 303.
      
            Od sierpnia w muzeum, którego patronem jest autor głośnej książki "Dywizjon 303" podziwiać można wystawę poświęconą lotnikom tej formacji. Znalazły się na niej m.in. makieta lotniska w Northolt pod Londynem, modele samolotów, oryginalne fotografie i pierwsze angielskie wydanie "Dywizjonu 303".

Jak powiedział PAP syn słynnego podróżnika i pisarza Arkady Radosław Fiedler, fakt, że w tym roku premiery miały aż dwa filmy o polskich lotnikach "Dywizjon 303. Historia prawdziwa" Denisa Delicia oraz polsko-brytyjska produkcja "303. Bitwa o Anglię" Davida Blaira spowodował, że w ostatnich miesiącach frekwencja w muzeum jest nawet o kilkadziesiąt procent wyższa niż przed rokiem.

"Przyjeżdżają do nas wycieczki szkolne z całego kraju. Nasi goście przyznają, że oglądali film lub nawet oba filmy, ale historię polskich pilotów znają z książki Arkadego Fiedlera. Ci młodsi odwiedzający częściej mówią, że widzieli film, książki na razie nie znają" – podkreślił Arkady Fiedler.

Fiedler powiedział, że w związku z ogromnym zainteresowaniem wystawą o bohaterskich lotnikach podjęto decyzję, że sala, w której się ona znajduje - wcześniejsze miejsce wystaw czasowych - będzie już na stałe związane z historią Dywizjonu 303.

"Naszą galerię fotograficzną przeniesiemy pod pokład Santa Marii stojącej w naszym ogrodzie. Pierwsza wystawa czasowa w nowym miejscu planowana jest na wiosnę" – zapowiedział.

Na wystawie w Puszczykowie zobaczyć można kilkadziesiąt zdjęć wykonanych przez Arkadego Fiedlera w Northolt, jego mundur z 1940 r., makietę lotniska, z którego Dywizjon 303 startował do walki oraz modele brytyjskich i niemieckich samolotów. Ekspozycję wzbogaca także pierwsze angielskie wydanie "Dywizjonu 303" z 1942 r. z podpisami lotników i lekarza dywizjonu, a także wojenne, konspiracyjne wydania książki.

Na wystawie prezentowane są także galowe mundury niemieckich i polskich lotników, kombinezony z kamizelkami ratunkowymi i hełmofonem polskich oraz niemieckich załóg myśliwców. Szereg eksponatów pochodzi z planu filmowego "Dywizjon 303. Historia prawdziwa".

Arkady Fiedler (ur. w 1894 w Poznaniu - zm. 1985 w Puszczykowie) to jeden z najbardziej znanych polskich podróżników i pisarzy. W swoim 90-letnim życiu odbył 30 wypraw i podróży. W dorobku ma 32 książki wydane w 23 językach i przeszło 10-milionowym nakładzie. Wśród nich są m.in. "Ryby śpiewają w Ukajali", "Orinoko", "Kanada pachnąca żywicą".

Dzieło Fiedlera-seniora propagują jego synowie - Arkady Radosław i Marek. Wraz z rodzinami prowadzą oni w podpoznańskim Puszczykowie Muzeum-Pracownię Literacką Arkadego Fiedlera.