Warszawa, 22.02.2016. Reżyserka Małgorzata Szumowska przed galą wręczenia Złotych Taśm w warszawskim kinie Kultura, 22 bm. Nagrody pzyznawane są od 1985 r. przez krytyków filmowych Stowarzyszenia Filmowców Polskich zrzeszonych w Międzynarodowej Federacji Prasy Filmowej FIPRESCI. Polskim laureatem nagrody za rok 2016 został film Małgorzaty Szumowskiej "Body/Ciało", a w kategorii film zagraniczny Złota Taśma została przyznana obrazowi "Gołąb przysiadł na gałęzi i rozmyśla o istnieniu" Roya Anderssona. (mo/dw) PAP/Marcin Obara PAP © 2016 / Marcin Obara
                                        

            Polska reżyserka Małgorzata Szumowska zasiądzie w jury konkursu głównego 75. edycji Międzynarodowego Festiwalu Filmowego w Wenecji - poinformował w poniedziałek Polski Instytut Sztuki Filmowej. Festiwal rozpocznie się 29 sierpnia.
      
            W jury 75. edycji Międzynarodowego Festiwalu Filmowego w Wenecji, oprócz Szumowskiej, zasiądą m.in. dwukrotnie nominowana do Oscara brytyjsko-australijska aktorka Naomi Watts, dwukrotny laureat tego wyróżnienia (za role w "Bękartach wojny" i "Django" Quentina Tarantino) austriacki aktor Christoph Waltz oraz nowozelandzki aktor i reżyser filmowy Taika Waititi.

Jury obradować będzie pod przewodnictwem meksykańskiego reżysera, producenta i scenarzysty Guillermo del Toro, nagrodzonego w tym roku Oscarem dla najlepszego filmu pt. "Kształt wody".

Małgorzata Szumowska jest reżyserką, scenarzystką, producentką filmów fabularnych i dokumentalnych. Należy do grona najbardziej uznanych współczesnych polskich twórców filmowych, na swoim koncie ma ponad 30 nagród i 40 nominacji do prestiżowych nagród.

Ukończyła Szkołę Filmową w Łodzi, a jej etiuda "Cisza" została wpisana na listę 14 najlepszych filmów w historii tej szkoły i zdobyła 18 nagród na międzynarodowych festiwalach. Jej debiut fabularny pt. "Szczęśliwy człowiek" (2000 r.) otrzymał nagrodę na Międzynarodowym festiwalu w Thessalonikach. Za ten film (oraz za "Ono" z 2005 r.) Szumowska zdobyła także nominację do Europejskiej Nagrody Filmowej w kategorii "Odkrycie Roku".

Wśród najważniejszych wyróżnień, które zdobyła reżyserka należy wymienić m.in. Nagrodę Grand Prix Jury - Srebrny Niedźwiedź za film "Twarz" (2017), Srebrnego Niedźwiedzia dla najlepszego reżysera za film "Body/Ciało" (2015) oraz Nagrodę Jury Teddy za "Najlepszy film poświęcony gejom i lesbijkom" za film "W imię..." (2013) - wszystkie zdobyte na Międzynarodowym Festiwalu Filmowym w Berlinie - Berlinale. "Body/ Ciało" zostało uhonorowane w 2016 r. Europejską Nagrodą Filmową w kategorii Nagroda Publiczności. Od 2001 r. Szumowska jest członkinią Europejskiej Akademii Filmowej.

Szumowska zdobyła także cztery nagrody Polskiej Akademii Filmowej "Orły", m.in. dla najlepszego reżysera za film "Body/Ciało" w 2016 r. Wyróżniono ją także Złotymi Lwami na Festiwalu Polskich Filmów Fabularnych w Gdyni za reżyserię filmu "33 sceny z życia" w 2008 r.

W 2015 r. Szumowska zdobyła nagrodę Srebrnego Niedźwiedzia dla najlepszego reżysera na Międzynarodowym Festiwalu Filmowym w Berlinie oraz Wielką Nagrodę Złote Lwy 40. Festiwalu Filmowego w Gdyni za film "Body/Ciało". W 2018 r. na Międzynarodowym Festiwalu Filmowym w Berlinie otrzymała nagrodę Srebrnego Niedźwiedzia - Wielką Nagrodę Jury za film "Twarz".

75. edycja Międzynarodowego Festiwalu Filmowego w Wenecji odbędzie się w dniach 29 sierpnia - 8 września. W tym roku o główne wyróżnienie, czyli nagrodę Złotego Lwa rywalizować będzie 16 tytułów, m.in. "Pierwszy człowiek" (reż. Damien Chazelle), "Suspiria" (reż. Luca Guadagnino), "Werk ohne Autor" (reż. Florian Henckel von Donnersmarck) oraz "The Sisters Brothers" (reż. Jacques Audiard). Najlepszym orazem ubiegłorocznej edycji okazał się "Kształt wody" w reżyserii Guillermo del Toro.