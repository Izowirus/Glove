Warszawa, 12.08.2017. Koncert zespołu TurBiKon, w składzie: wokalista i pianista Grzegorz Turnau (L), gitarzysta basowy Robert Kubiszyn (P) i perkusista Czarek Konrad, 12 bm. na Rynku Starego Miasta w Warszawie. Koncert odbył się w ramach 23. Międzynarodowego Plenerowego Festiwalu Jazz Na Starówce. (zuz) PAP/Tomasz Gzell  Archiwum PAP © 2018 / Tomasz Gzell
                                        

            Muzycy włoscy, hiszpańscy, francuscy, austriaccy, gwiazda amerykańskiego jazzu, Skandynawowie i Polacy grać będą w każdą sobotę lata w Warszawie podczas 24. Międzynarodowego Plenerowego Festiwalu Jazz na Starówce. Koncert inauguracyjny - 30 czerwca.
      
            "Czas niezwykle szybko biegnie, w roku przyszłym festiwal odbędzie się już po raz 25. Tego lata mamy +przygrywkę+ do przyszłego jubileuszu; ale zawsze dużą wagę przykładamy do naszych propozycji artystycznych; staramy się, aby program zawierał nowe idee, żeby publiczność mogła posłuchać artystów największego formatu i młodych utalentowanych muzyków. To gwarantuje imprezie różnorodność, świeżość stylistyczną i repertuarową - powiedziała PAP Iwona Strzelczyk Wojciechowska, dyrektor artystyczna festiwalu. - Oryginalny program, międzynarodowe gwiazdy, premiery i jazzowe odkrycia to znaki rozpoznawcze festiwalu”.

W koncercie inaugurującym festiwal publiczność zgromadzona na Rynku Starego Miasta usłyszy włoski zespół jazzowy - Paolo Fresu Devil Quartet. Liderem grupy jest trębacz Paolo Fresu. Towarzyszyć mu będą Bebo Ferra na gitarze, kontrabasista Paolino Dalla Porta oraz Stefano Bagnoli na perkusji.

Pochodzący z Sardynii Paolo Fresu uznawany jest za gwiazdę włoskiej sceny jazzowej. "Jest dzisiaj jednym z najważniejszych muzyków jazzowych, z niezwykle perfekcyjnym warsztatem wykonawczym, ogromnym zmysłem kompozytorskim i wyśmienitym instynktem improwizatora. To erudyta o wielkiej kulturze muzycznej" - przedstawia trębacza Strzelczyk Wojciechowska.

Paolo Fresu ma bardzo bogaty dorobek nagraniowy; jest autorem albumów zrealizowanych dla najważniejszych oficyn wydawniczych jak ECM Records, Blue Note, Act Music, CAM Jazz, po własna wytwórnię Tuk Music. Angażuje się w przeróżne projekty, od jazzu, przez muzykę świata, muzykę współczesną czy dawną. Współpracował z takimi artystami, jak: Gerry Mulligan, Steve Swallow, Michael Nyman, Evan Parker, Enrico Rava, John Taylor, Kenny Wheeler, Dave Holland. Fresu jest cenionym kompozytorem i aranżerem, pisze dla teatru, radia, telewizji, filmu.

Gitarzysta Bebo Ferra jest znanym muzykiem sesyjnym na włoskim i europejskim rynku muzycznym. Nagrał ponad sto albumów, w tym około dwudziestu jako lider. Wystąpił jako solista z orkiestrą mediolańskiej La Scali w nagraniu utworu "Games" - kompozycji Carlo Boccadoro.

Paolino Dalla Porta to jeden z najbardziej cenionych wg prasy muzycznej kontrabasistów europejskich. Od debiutu pod koniec lat 70. łączy różne style muzyczne - od kreatywnych improwizacji, poprzez muzykę świata do tradycyjnego jazzu. Współpracuje z wieloma muzykami oraz zespołami, m.in. z Stefano Battaglią, Enrico Rava, Gianlucą Petrellim, Paolo Fresu, a także nagrywa z takimi osobistościami muzycznymi jak: Pat Metheny, Dave Liebman, Lester Bowie, Paul Bley, Adam Nussbaum, Don Cherry. Od 2015 roku jest członkiem słynnego zespołu Oregon.

Perkusista zespołu - Stefano Bagnoli, zwany w środowisku muzycznym "Brushmanem” - Szczotką, Wymiataczem, występował i nagrywał m.in. z Clarkiem Terrym, Randym Breckerem i Joe Lovano.

W kolejne festiwalowe soboty wystąpią: gitarzysta z Andaluzji Gerardo Nunez, wirtuoz flamenco nuevo; austriackie trio ESJA z Piotrem Baronem; kwartet Macieja Obary; wielka gwiazda festiwalu - amerykański saksofonista David Murray; Krzysztof Kobyliński z projektem polsko - izraelsko - kolumbijskim; słynny francuski akordeonista i multiinstrumentalista Richard Galiano promujący styl „new tango musette”; Septet EABS ze skrzypkiem Adamem Bałdychem w projekcie Repetitions - Listy do Krzysztofa Komedy; w finale francuski gitarzysta Bireli Lagrene z kwartetem przedstawi program "Remember Jaco Pastorius". Szczegółowy program Jazzu na Starówce - na stronie internetowej: www.jazznastarówce.pl

Międzynarodowy Plenerowy Festiwal Jazz na Starówce to festiwal o bezpłatnej formule adresowany do szerokiej publiczności. Przez 23 lata istnienia zgromadził blisko milionową publiczność - zaznaczają jego organizatorzy: Fundacja Jazz Art. Krzysztof Wojciechowski, Iwona Strzelczyk Wojciechowska.

Anna Bernat