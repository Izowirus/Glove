Pekin, Chiny, 26.11.2015. Koncert laureata tegorocznego XVII konkursu chopinowskiego Amerykanina Erica Lu z udziałem prezydenta RP Andrzeja Dudy, 26 bm., w Pekinie.
 (jt/aruc)  Archiwum fot. PAP/Jacek Turczyk
                                        

            Recitalem fortepianowym laureata Konkursu Chopinowskiego Erika Lu oraz koncertem symfonicznym w wykonaniu Orkiestry Akademii Beethovenowskiej i Jana Lisieckiego rozpocznie się 12 sierpnia 13. Międzynarodowy Festiwal Muzyczny "Chopin i jego Europa".
      
            Dwudziestoletni muzyk, który jest już wielką gwiazdą światowej pianistyki, Eric Lu zainauguruje tegoroczny już 13. Międzynarodowy Festiwal Muzyczny "Chopin i Jego Europa".

Lu zdobył IV nagrodę XVII Międzynarodowego Konkursu Pianistycznego im. Fryderyka Chopina w Warszawie w 2015 r. Jako jeden z nielicznych pianistów w III etapie w swoim recitalu umieścił Preludia op. 28. W finale Konkursu 19 października 2015 zagrał Koncert fortepianowy e-moll op.11 wraz z Orkiestrą Symfoniczną Filharmonii Narodowej.

Na program recitalu, który odbędzie się w Sali Koncertowej Filharmonii Narodowej, złożą się m.in. utwory Georga Friedrich Haendla, Fryderyka Chopina, Johannesa Brahmsa, Wolfganga Amadeusza Mozarta, Siergieja Prokofiewa.

Publiczność usłyszy m.in. Barkarolę Fis-dur op. 6, utwór napisany przez Chopina pomiędzy jesienią 1845 a latem 1846 roku. W kompozycji tej Chopin odwołuje się do konwencji barkaroli, czyli pieśni weneckich gondolierów, która w XIX stuleciu zainspirowała wielu wybitnych kompozytorów, m.in. Mendelssohna-Bartholdy'ego, Ferenca Liszta czy Gabriela Faure.

Eric Lu zagra także Rondo a-moll KV 511, skomponowane przez Mozarta w Wiedniu w 1787 r.; Mazurki op.33 Chopina; Sonatę fortepianową B-dur nr 7 op. 83 Siergieja Prokofiewa; napisana w latach 1939–42, pierwszą z tzw. Sonat Wojennych.

Wieczorem odbędzie się koncert symfoniczny, podczas którego Orkiestrę Akademii Beethovenowskiej poprowadzi Jacek Kaspszyk, dyrektor artystyczny Filharmonii Narodowej, od 2008 roku związany z festiwalem "Chopin i jego Europa", dyrektor artystyczny Filharmonii Narodowej.

Solistą będzie Jan Lisiecki - młody pianista, który ma w swoim dorobku współpracę ze znakomitymi orkiestrami, m.in. Orchestre de Paris, New York Philharmonic, BBC Symphony. Lisiecki występował w takich salach, jak Suntory Hall, Royal Albert Hall oraz centrach Kennedy’ego, Lincolna i Barbiana.

Orkiestra Akademii Beethovenowskiej jest obecnie w kraju najmłodszą profesjonalną orkiestrą symfoniczną. Tworzą ją od 2003 r. najwybitniejsi studenci i absolwenci europejskich uniwersytetów muzycznych, takich jak Akademia Muzyczna w Krakowie, Hochschule Fuer Musik und darstellende Kunst w Stuttgarcie, Hochschule fuer Musik w Karlsruhe, Royal Music Conservatoire w Brukseli, Conservatoire International de Musique w Paryżu oraz Universitaet fuer Musik und darstellende Kunst w Grazu.

W programie wieczoru znalazły się kompozycje: Johannesa Brahmsa I Koncert fortepianowy d-moll op. 15; Franciszka Mireckiego Symfonię c-moll oraz Pawła Szymańskiego Through the Looking-Glass… IV.

Koncert fortepianowy d-moll op. 15, obok koncertu B-dur op. 83 Brahmsa, należy do arcydzieł muzyki symfonicznej XIX wieku. Kompozytor pisząc go w 1857 roku, po śmierci Schumanna, całkowicie zerwał ze stylem koncertowym; instrument solowy - fortepian - jest podporządkowany symfonicznej całości. Brahms wyeliminował także w tym utworze elementy wirtuozowskie i błyskotliwe popisy; chodziło mu o utrzymanie utworu w aurze smutku i zadumy.

Przypomniana zostanie też kompozycja Franciszka Mireckiego - Symfonia c-moll. Muzyk ten reprezentujący w polskiej kulturze okres przełomu klasycyzmu i romantyzmu właściwie zwalczał wszelkie przejawy romantyzmu, uważając go za przyczynę deformacji gustu. Całkowicie odrzucał muzykę Berlioza, Liszta i Verdiego, z oporami akceptował twórczość Beethovena. Wzorce Beethovenowskie w połączeniu z bogatą instrumentalizacją są właśnie widoczne w Symfonii c-moll.

Na zakończenie wieczoru wykonany zostanie utwór współczesnego polskiego kompozytora Pawła Szymańskiego Through the Looking-Glass… IV.

"Hasło naszego festiwalu +Od Bacha do Chopina+ jest pewnym symbolicznym ujęciem programu. Festiwal ukazuje, bowiem twórczość Chopina w szerokiej panoramie - na tle jego czasów i w perspektywie współczesności - powiedział PAP Stanisław Leszczyński, twórca i dyrektor artystyczny Międzynarodowego Festiwalu Muzycznego Chopin i jego Europa.

Leszczyński wskazał, że w programie znalazły się słynne utwory muzyki klasycznej: Bacha, Brahmsa, Beethovena, Chopina, Mozarta, Schumanna, Paganiniego, Haydna, Liszta, Mendelssohna, Schoenberga, Szymanowskiego.

Podkreślił jednak, że choć perspektywa muzyki europejskiej festiwalu chopinowskiego - prezentacja znanych i nieznanych arcydzieł muzyki europejskiej od baroku po wiek XIX - ma kolosalne znaczenie, to równie ważna jest perspektywa muzyki polskiej. I tak, obok Chopina będzie kilkunastu polskich kompozytorów, w tym także rzadziej wykonywanych, takich jak: Franciszek Mirecki - którego kompozycję publiczność usłyszy podczas koncertu inauguracyjnego - Władysław Żeleński, Ignacy Feliks Dobrzyński, Juliusz Zarębski, Mieczysław Wajnberg, Józef Krogulski.

13. Międzynarodowy Festiwal Muzyczny "Chopin o jego Europa" odbywać się będzie w Filharmonii Narodowej i Teatrze Wielkim - Operze Narodowej w Warszawie od 12 do 30 sierpnia. Zaplanowane są również koncerty w Bazylice św. Krzyża. Honorowym patronatem objął festiwal prezydent Andrzej Duda, PAP jest partnerem wydarzenia.

Program imprezy znajduje się na stronie Narodowego Instytutu Fryderyka Chopina w zakładce Festiwal.