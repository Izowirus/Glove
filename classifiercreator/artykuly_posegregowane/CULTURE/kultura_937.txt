Gdańsk. 19.04.2015. Uczestnicy projektu „Lokalni Przewodnicy i Przewodniczki" Marek Baran (2P), Liliana Kalina (P) oraz Andrzej Mestwin Fac (3P) opowiadają o filmach nakręconych w oparciu o prozę zmarłego niemieckiego noblisty Guentera Grassa, w trakcie odbywającego się cyklicznie spaceru szlakiem adaptacji filmowych powieści tego autora, 19 bm. w Gdańsku. (pw/mr) PAP/Piotr Wittman ***Zdjęcie do depeszy PAP pt. Spacer Filmowy po Gdańsku śladami Guentera Grassa*** Archiwum PAP © 2017 / Piotr Wittman
                                        

            W poniedziałek w Gdańsku rozpocznie się siódmy cykl bezpłatnych letnich spacerów z lokalnymi przewodnikami i przewodniczkami po dzielnicach: Zaspa, Biskupia Górka, Dolne Miasto, Nowy Port i Orunia. W ub. roku w spacerach uczestniczyło 6,7 tys. osób.
      
            Mieszkańcy w roli lokalnych przewodników i przewodniczek oprowadzają po gdańskich dzielnicach od 2011 roku. Zaczęli na Zaspie, gdzie przybliżają mieszkańcom i turystom historię powstawania Kolekcji Malarstwa Monumentalnego oraz założenia architektoniczne tej dzielnicy. W kolejnych latach dołączyły historyczne dzielnice Gdańska: Biskupia Górka, Dolne Miasto, Nowy Port i Orunia.

Program "Lokalni Przewodnicy i Przewodniczki" prowadzi Instytut Kultury Miejskiej (IKM) w Gdańsku we współpracy z dzielnicowymi organizacjami pozarządowymi.

Barbara Sroka z IKM zapowiada, że tegoroczny cykl rozpocznie w poniedziałek spacer na Biskupiej Górce. W każdej z dzielnic zwiedzanie ma być organizowane dwa, trzy razy w tygodniu, także w weekendy. "Każdy spacer jest inny, tak jak inne są historie i wspomnienia oraz ulubione dzielnicowe szlaki lokalnych przewodników i przewodniczek, warto wrócić do tej samej dzielnicy po raz drugi lub trzeci" - zachęca Sroka.

Wcześniej w dzielnicach były prowadzone wykłady i spacery adresowane głównie do mieszkańców poszczególnych dzielnic, choć mogły wziąć w nich udział także inne zainteresowane osoby. Po tym przeszkoleniu, w ramach letnich spacerów, mieszkańcy do września będą oprowadzać turystów i sąsiadów po swoich dzielnicach.

W 2015 r. od czerwca do września odbyło się w niemal 300 takich spacerów po Gdańsku. Udział wzięło w nich ponad 4,6 tys. osób. W ubiegłym roku w 402 spacerach uczestniczyło prawie 6,7 tys. osób.

Rzeczniczka IKM Marta Bednarska poinformowała, że wszystkie spacery z Lokalnymi Przewodnikami i Przewodniczkami są bezpłatne i może się na nie wybrać do 17 września 2017. Obowiązują zapisy: kontakt@ikm.gda.pl. Szczegółowy harmonogram spacerów znajduje się pod adresem internetowym: www.ikm.gda.pl/lokalniprzewodnicy.