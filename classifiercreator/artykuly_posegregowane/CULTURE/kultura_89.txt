Kwintet Wojtka Mazolewskiego wystąpił w sobotę w prestiżowym klubie jazzowym w Rzymie, Casa del Jazz. Entuzjastycznie przyjęty przez widownię występ zespołu zainaugurował tegoroczną, 16. edycję festiwalu kultury polskiej, Corso Polonia w Wiecznym Mieście.
      
            Kwintet w składzie: Wojtek Mazolewski (kontrabas), Joanna Duda (fortepian), Marek Pospieszalski( saksofon), Marcin Elszowski (trąbka) i Jakub Janicki ( perkusja) po raz pierwszy przedstawił we Włoszech muzykę z albumu "Polka" z 2014 roku. Występ w znanym rzymskim klubie był gorąco i długo oklaskiwany przez publiczność. Koncert zakończył się kilkoma bisami.

"Jestem bardzo zadowolony z tego koncertu. Zaczęliśmy go od utworu +Roma+, który napisałem przed laty w Rzymie. Jest to więc dla mnie miasto szczególne" - powiedział PAP Wojtek Mazolewski. Wyraził satysfakcję, że jego kwintet wystąpił w miejscu tak ważnym dla miłośników jazzu w Wiecznym Mieście.

Tegoroczna edycja festiwalu kultury polskiej zbiega się w czasie z obchodami stulecia odzyskania niepodległości przez Polskę. Organizatorem festiwalu jest Instytut Polski w Rzymie. Jego siedziba nad Tybrem została w sobotę sugestywnie oświetlona na biało-czerwono.

Kolejnym wydarzeniem tegorocznego Corso Polonia będzie monodram Joanny Lewickiej o Zofii Stryjeńskiej w wykonaniu Doroty Landowskiej. Spektakl "Stryjeńska Let’s dance, Zofia!" zostanie zaprezentowany 13 listopada w siedzibie Instytutu Polskiego nad Tybrem.

Tego samego dnia w sali kinowej centrum sztuki Palazzo delle Esposizioni odbędzie się projekcja filmu "Matka Królów" Janusza Zaorskiego z 1987 roku.

15 listopada w galerii sztuki europejskiej Cafe Europe w Wiecznym Mieście odbędzie się wernisaż wystawy prac "Między mediami" trojga artystów: Kingi Łapot-Dzierwy, Roberta Małoszowskiego i Kamila Basia.

Dzień później w Instytucie Polskim prelekcję wygłosi dyrektor Muzeum Sztuki w Łodzi Jarosław Suchan.

17 listopada w Aula Magna uniwersytetu Roma Tre wystąpi światowej sławy skrzypek Konstanty Andrzej Kulka wraz z zespołem Camerata Vistula.

Weekend 17-18 listopada dedykowany będzie dzieciom, dla których w Instytucie wystawiony zostanie spektakl Violetty Rogai i Chiary Gurgone na temat stulecia polskiej niepodległości.

Również w trakcie Corso Polonia 19 listopada zaprezentowane zostanie nowe włoskiego tłumaczenie "Pana Tadeusza" Adama Mickiewicza, które ukazało się 8 listopada nakładem wydawnictwa Marsilio z Wenecji. Autorem przekładu pod włoskim tytułem "Messer Taddeo" jest uznany polonista i popularyzator literatury polskiej Silvano De Fanti. Fragmenty poematu odczyta aktor David Riondino. Wyświetlona zostanie też ekranizacja "Pana Tadeusza" w reżyserii Andrzeja Wajdy z 1999 roku.

Tegoroczną edycję przeglądu kultury zakończy 21 listopada koncert "Polska. Podróż w czasie w rytmie mazurka" w wykonaniu pianisty Michele Sgangi.

W trakcie festiwalu w siedzibie Instytutu Polskiego przy via Vittoria Colonna można będzie zobaczyć wystawę plakatów, przygotowaną na stulecie niepodległości. Rzymska ekspozycja obejmuje lata 1914-1921.

Z Rzymu Sylwia Wysocka