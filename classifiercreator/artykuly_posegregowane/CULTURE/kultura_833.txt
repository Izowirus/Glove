Pisarka Swietłana Aleksijewicz została laureatką Nagrody Nowa Kultura-Nowej Europy im. Stanisława Vincenza, przyznawanej podczas Forum Ekonomicznego w Krynicy Zdroju. Wyróżnienie Białorusinka odbierze 5 września, dzień wcześniej spotka się z czytelnikami w Krakowie.
      
            Nagroda Forum Ekonomicznego Nowa Kultura-Nowej Europy im. Stanisława Vincenza przyznawana jest od kilku lat osobom oraz instytucjom popularyzującym kulturę krajów Europy Środkowej i Środkowowschodniej.

W Krynicy noblistka w dziedzinie literatury weźmie udział w inauguracji Forum Ekonomicznego, a w Krakowie spotka się z czytelnikami w Międzynarodowym Centrum Kultury.

„Pamiętamy jak w 2015 r. Aleksijewicz była w Krakowie gościem Festiwalu Conrada. Zaprosiliśmy ją na ten festiwal jeszcze zanim dostała literackiego Nobla. Gdy po naszym zaproszeniu otrzymała Nobla to mieliśmy obawy, że jako noblistka może nie mieć czasu przyjechać do Krakowa. Ona jednak przyjechała i co więcej, była hiperaktywna. Do Auditorium Maximum na spotkanie z nią przyszły setki czytelników. Jej wizyta u nas odbiła się szerokim echem” – powiedziała w piątek PAP Aleksandra Śpiewak z Krakowskiego Biura Festiwalowego, organizatora spotkania.

Podkreśliła też, że „Aleksijewicz, jak każdy wielki twórca ma tyle samo zwolenników, co przeciwników. Zapraszamy ją jako pisarkę, a nie stronę w jakichkolwiek stronach politycznych”.

Nagroda Vincenza ma wartość 40 tys. zł. Przyznaje ją kapituła, w skład której wchodzą przedstawiciele Urzędu Miasta Krakowa, prezes Instytutu Studiów Wschodnich, ubiegłoroczni laureaci nagrody i przedstawiciele instytucji działających w obszarze kultury, nauki i edukacji.

Znaczenie tematów poruszanych przez Aleksijewicz w swoich reportażach, a także międzynarodowa sława, jaka przyniosła jej twórczość, pogłębiająca istotnie powszechną wiedzę o trudnej historii XX-wiecznej Rosji i Białorusi, były decydującymi czynnikami o przyznaniu nagrody.

Aleksijewicz urodziła się na Ukrainie, tworzy w języku rosyjskim, wypracowała metodę reporterską zwaną „powieścią zbiorową” lub „powieścią-oratorium. Pisze o historii ZSRR i Rosji. Jej książki zostały przetłumaczone na ponad 20 języków i stały się kanwą licznych spektakli teatralnych oraz scenariuszy filmowych.
Beata Kołodziej