Warszawa, 14.10.2016. XIV Warszawskie Targi Sztuki rozpoczęły się, 14 bm. w Warszawie. We wnętrzach Arkad Kubickiego ok 50. wyselekcjonowanych polskich i zagranicznych galerii oraz antykwariatów wystawia na sprzedaż blisko 1000 dzieł sztuki, m.in. obrazy, rzeźby oraz obiekty antykwaryczne. Targom towarzyszą warsztaty dla dzieci i młodzieży, eksperckie wykłady o sztuce oraz  wystawy prac Jacka Malczewskiego i  Andrzeja Mierzejewskiego. (cat) PAP/Paweł Supernak ***Zdjęcie do depeszy PAP pt. Od piątku Warszawskie Targi Sztuki*** Archiwum PAP © 2017 / Paweł Supernak
                                        

            Spektakle, koncerty oraz program skierowany do dzieci – ósma edycja festiwalu Królewskie Arkady Sztuki odbywać się będzie od 4 do 26 sierpnia w Arkadach Kubickiego Zamku Królewskiego w Warszawie.
      
            Założeniem festiwalu jest – jak przypomnieli organizatorzy podczas środowej konferencji prasowej na Zamku Królewskim w Warszawie – "interdyscyplinarna wymiana wartości ukształtowanych przez teatr, taniec oraz muzykę". Tegoroczny repertuar składa się z koncertów oraz spektakli teatralnych, po raz pierwszy przygotowano także ofertę dla dzieci pt. „Arkady Dzieciom”.

„Arkady Sztuki to niewątpliwie ważna oferta dla mieszkańców Warszawy, dla turystów, odwiedzających stolicę, ale jednocześnie trzeba podkreślić, że jest to także ważna oferta dla Zamku. Ludyczne funkcje Zamku są dla nas bardzo ważne, ale możemy je realizować w stopniu ograniczonym. Królewskie Arkady Sztuki stwarzają tego typu możliwości. To nie tylko spotkanie publiczności z wieloma formami działań artystycznych; ten festiwal otwiera perspektywy wzajemnego poznania, wzbogacenia się, nawiązywania współpracy” - powiedział dr hab. Przemysław Mrozowski, dyrektor Zamku Królewskiego w Warszawie.

W muzycznej części imprezy zaplanowano koncerty instrumentalne oraz instrumentalno-wokalne, które - jak podkreślono podczas konferencji prasowej - stanowić mają naturalne odniesienie do tradycji koncertów na dworze królów polskich. Artyści będą wykonywali utwory z różnych epok, improwizacje, transkrypcje i parafrazy popularnych motywów.

Zagrają m.in. orkiestra Sinfonia Viva pod dyrekcją Tomasza Radziwonowicza, Sławek Jaskułke Sextet, Hasmik Sahakyan, Dariusz Machej, Emilian Madey oraz orkiestra Warsaw Camerata pod dyrekcją Pawła Kos-Nowickiego.

Przygotowano także prezentację dokonań teatrów plastycznych z całego kraju; do Warszawy przyjadą m.in. zespoły z Podlasia, Gdańska i Łodzi. A3 Teatr – Kolekcjonerzy Wzruszeń pokaże przedstawienie „Tańcz! Czyli minimalistyczne tango upadłych serc i ulotnych dusz”, a Walny-Teatr zaprezentuje się w plenerowym widowisku „Noe”.

„Zaczynając Królewskie Arkady Sztuki nie marzyłem, że staną się zamkową tradycją. Od samego początku zwróciliśmy uwagę na to, że powinien być to konglomerat trzech dziedzin sztuki: tańca, muzyki i teatru. Udało nam się to zrobić już za pierwszym razem (…) Ten festiwal cieszył się dużą popularnością i mam nadzieję, że tak pozostanie. To prezentacja, pokaz dokonań zespołów, pojedynczych artystów. Pokazują to, co udało im się stworzyć w ciągu ostatniego roku” - podkreślił dyrektor festiwalu Tomasz Taraszkiewicz.

Szczegóły programu ósmej edycji festiwalu Królewskie Arkady Sztuki dostępne są na stronie internetowej pod adresem www.zamek-krolewski.pl