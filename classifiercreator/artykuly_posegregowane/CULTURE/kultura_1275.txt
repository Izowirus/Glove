Na zdjęciu udostępnionym 24.11.2016 r. przez KSP zabezpieczony obraz. Policjanci wydziału kryminalnego stołecznej Policji działając pod nadzorem Prokuratury Rejonowej Warszawa Śródmieście odzyskali obraz Wojciecha Kossaka „Piłsudski na Kasztance”. Dzieło zostało utracone w wyniku włamania do mieszkania w styczniu 1997 roku na terenie Krakowa. Obraz figurował jako skradziony w wykazie Narodowego Instytutu Muzealnictwa i Ochrony Zabytków. 

                                        

            Stołeczni policjanci z wydziału kryminalnego odzyskali obraz Wojciecha Kossaka "Piłsudski na Kasztance", który przepadł w styczniu 1997 r. po włamaniu do mieszkania w Krakowie. Obraz figurował jako skradziony w wykazie Narodowego Instytutu Muzealnictwa i Ochrony Zabytków.
      
            Poinformował o tym w czwartek rzecznik Komendy Stołecznej Policji Mariusz Mrozek. Jak podkreślił, policjanci stale monitorują rynek antykwaryczny, sprawdzają oferty domów aukcyjnych i galerie, a także korzystają z krajowego wykazu zabytków skradzionych lub wywiezionych za granicę niezgodnie z prawem, który jest prowadzony przez Ośrodek Ochrony Zbiorów Publicznych.

Dzięki tym działaniom i współpracy z Narodowym Instytutu Muzealnictwa i Ochrony Zabytków w jednej z galerii dzieł sztuki na terenie Warszawy ujawniono i zabezpieczono obraz Wojciecha Kossaka "Piłsudski na Kasztance", skradziony w styczniu 1997 r. w wyniku włamania do prywatnego mieszkania w Krakowie. "Poszukiwane płótno figurowało jako skradzione w wykazie Narodowego Instytutu Muzealnictwa i Ochrony Zabytków. W wyniku ekspertyzy sporządzonej przez ekspertów z Muzeum Narodowego w Warszawie potwierdzono autentyczność dzieła Kossaka. Czynności w tej sprawie policjanci wykonują pod nadzorem Prokuratury Rejonowej Warszawa Śródmieście" - poinformował Mrozek.

Przypomniał, że funkcjonariusze KSP od lat działają na rzecz ochrony dziedzictwa kulturowego; współpracują w tym zakresie z instytucjami państwowymi, m.in. z Ministerstwem Kultury i Dziedzictwa Narodowego, Narodowym Instytutem Muzealnictwa i Ochrony Zbiorów, a także z galeriami oraz osobami prywatnymi. "Dzięki ich zaangażowaniu zabezpieczono wysokiej klasy dzieła autorstwa mistrzów polskich i obcych" - podkreślił rzecznik KSP. Dodał, że funkcjonariusze współpracują w tej sprawie także ze służbami innych krajów.

Dzięki współpracy z policją francuską warszawscy policjanci wspólnie z Biurem Kryminalnym Komendy Głównej Policji odnaleźli i zabezpieczyli antyki skradzione z jednego z pałaców na południu Francji. W latach 2011-16 funkcjonariusze Wydziału Kryminalnego KSP przeprowadzili kilkadziesiąt czynności operacyjnych lub postępowań przygotowawczych, w wyniku których zabezpieczono wiele cennych dla kultury polskiej dzieł sztuki. Mrozek wskazał, że w tym trybie udało się odzyskać dziesiątki unikatowych dzieł sztuki, których wartość można szacować w milionach euro.

W tym roku odzyskano dwa inne obrazy: "Hucułka z dzbankiem" Michała Borucińskiego i "Święty Longin, patron dzwonkarzy" Jana Matejki, które pojawiły się na aukcjach. Dzieła figurowały w bazie strat wojennych Ministerstwa Kultury i Dziedzictwa Narodowego.