epa05473283 Canadian composer Howard Shore poses during a photocall where he received the award ' Vision Award Nescens' at the 69th Locarno International Film Festival, in Locarno, Switzerland, 11 August 2016. The Festival del film Locarno runs from 03 to 13 August.  EPA/ALEXANDRA WEY 
Dostawca: PAP/EPA. PAP/EPA © 2017 / ALEXANDRA WEY
                                        

            Howard Shore, kanadyjski kompozytor i dyrygent, trzykrotny zdobywca Oscara, a także Złotych Globów i Grammy - został laureatem przyznanej po raz trzeci Nagrody im. Wojciecha Kilara. Jej wręczenie nastąpi 20 maja podczas 10. Festiwalu Muzyki Filmowej.
      
            Nagroda im. Wojciecha Kilara została ustanowiona przez prezydentów Krakowa i Katowic. Jest przyznawana wyjątkowym i oryginalnym kompozytorom muzyki filmowej za całokształt twórczości. Pierwszym laureatem został w 2015 r. Eliot Goldenthal, twórca muzyki do takich hitów kinowych jak: "Frida", "Wywiad z Wampirem", "Obcy 3", a drugim - Alexandre Desplat, zdobywca Oscara za muzykę do filmu "Grand Budapest Hotel".

Rada merytoryczna Nagrody uhonorowała Shore'a w „uznaniu zasług na polu światowej muzyki filmowej, za wierność tradycyjnej sztuce komponowania, wszechstronność twórczą, głębokie zrozumienie kina oraz umiejętne i kreatywne żonglowanie kolorystyką dźwiękową, fakturą i barwą”.

Jak napisano w uzasadnieniu, „kompozytor sprawnie posługuje się językiem muzycznym, a do każdej ścieżki podchodzi indywidualnie, dostosowując do niej wykorzystane techniki”, a także „znakomicie operuje motywami i tematami, wielokrotnie zmieniając ich charakter poprzez wielokrotne przetworzenia agogiczne, instrumentacyjne, harmoniczne i barwowe”.

Kanadyjski kompozytor Howard Shore jest trzykrotnym zdobywcą Oscara za muzykę do „Władcy Pierścieni: Drużyna Pierścienia” oraz muzykę i piosenkę do „Władcy Pierścieni: Powrót Króla”, a także trzech Złotych Globów i dwóch nagród Grammy, autorem prawie stu ścieżek dźwiękowych do filmów różnych gatunkowo.

Wśród jego najbardziej znanych dzieł są ścieżki muzyczne do m.in. „Filadelfii”, „Siedem”, „Klienta”, „Milczenia owiec”, „Gry”, „Gangów Nowego Jorku” i „Aviatora”.