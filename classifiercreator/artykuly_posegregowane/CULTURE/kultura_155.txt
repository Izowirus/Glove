epaselect epa07071413 French President Emmanuel Macron stands behind the coffin of Charles Aznavour during a ceremony to pay a tribute to late singer Charles Aznavour in Paris, France, 05 October 2018. Aznavour, the French crooner and actor whose performing career spanned eight decades and who seduced fans around the world with his versatile tenor, lush lyrics and kinetic stage presence, has died on 01 October at the age of 94. EPA/YOAN VALAT Dostawca: PAP/EPA.
                                        

            W Paryżu odbyły się w piątek uroczystości pożegnania zmarłego kilka dni temu słynnego francuskiego piosenkarza Charlesa Aznavoura. Hołd artyście oddali m.in. prezydent Francji Emmanuel Macron i premier Armenii Nikol Paszynian.
      
            Przed Pałacem Inwalidów w centrum Paryża, gdzie odbyły się uroczystości, zebrało się ok. 2000 osób. "To była twarz Francji" - mówił Emmanuel Macron przed trumną przykrytą francuską flagą, obok której znajdowała się kompozycja kwiatowa w barwach flagi armeńskiej.

"Przez lata jego obecność, jego głos, jego rozpoznawalna intonacja osiadły w naszym życiu, bez względu na naszą kondycję, bez względu na wiek" - podkreślił prezydent Francji, obok którego stali jego poprzednicy: Nicolas Sarkozy i Francois Hollande.

"Jego piosenki dla milionów ludzi były balsamem, lekarstwem, dawały poczucie komfortu. Język jego piosenek był nie tylko cementem naszego narodu, ale także katalizatorem wolności i nadziei" - mówił Macron.

Premier Armenii Nikol Paszynian wspominał Aznavoura jako "kochanego mistrza", którego "każdy Ormianin postrzega jako bliskiego krewnego" i który dał "nową barwę i nowy impuls armeńskiej dumie".

Na uroczystości obecni byli też francuscy artyści, m.in. aktor Jean-Paul Belmondo czy piosenkarka Mireille Mathieu. "On cały był francuską piosenką" - mówiła Mathieu pod koniec ceremonii.

Ceremonia pożegnalna była transmitowana przez kilka stacji telewizyjnych we Francji, a także w stolicy Armenii Erywaniu na ogromnym telebimie, ustawionym w centrum miasta. Tam obserwował ją m.in. prezydent Armenii Armen Sarkisjan.

Aznavour, a właściwie Szahnur Warenag Aznawurian, urodził się 22 maja 1924 roku w Paryżu w rodzinie ormiańskich imigrantów. Wykonywał głównie piosenki literackie, również do własnych słów i muzyki. Napisał ponad tysiąc piosenek, a jego albumy sprzedały się - według różnych szacunków - w 150-200 mln egzemplarzy. W przeprowadzonej w 1999 roku internetowej ankiecie amerykańskiej telewizji CNN i tygodnika "Time" Aznavour został uznany za największego estradowego artystę XX wieku.

Aznavour był również aktorem filmowym; grał w około 80 filmach, w tym m.in. w "Strzelajcie do pianisty!" Francois Truffauta (1960 r.). W 2017 roku gwiazda z jego nazwiskiem umieszczona została w słynnej hollywoodzkiej Alei Sław. Zmarł w nocy z 30 września na 1 października w wieku 94 lat w swoim domu w Prowansji.

Pogrzeb Aznavoura odbędzie się w sobotę. Artysta zostanie pochowany na cmentarzu w Montfort-l'Amaury (na zachód od Paryża). Spocznie w rodzinnym grobowcu wraz z rodzicami i synem Patrickiem, który zmarł w wieku 25 lat. Msza pogrzebowa odprawiona zostanie w katedrze ormiańskiej Saint-Jean-Baptiste w Paryżu, ale wstęp będą mieli tylko najbliżsi piosenkarza - rodzina, krewni, a także przedstawiciele władz państwowych.