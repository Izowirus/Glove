Warszawa, 14.09.2017. P.o. Szefa Urzędu do Spraw Kombatantów i Osób Represjonowanych Jan Józef Kasprzyk (L) wręcza medal "Pro Patria" Urszuli Adamowicz (P), 14 bm. w Muzeum Powstania Warszawskiego w Warszawie. Medale "Pro Patria" przyznawane są osobom szczególnie zasłużonym w kultywowaniu pamięci o walce o niepodległość Ojczyzny. (nlat) PAP/Jakub Kamiński PAP © 2017 / Jakub Kamiński
                                        

            W uznaniu "szczególnych zasług w kultywowaniu pamięci o walce o niepodległość ojczyzny” pracownicy, współpracownicy i wolontariusze stołecznego Muzeum Powstania Warszawskiego zostali odznaczeni w czwartek Medalami „Pro Patria”.
      
            Uroczystość odbyła się w gmachu muzeum; medale wręczył szef Urzędu ds. Kombatantów i Osób Represjonowany Jan Józef Kasprzyk.

„Medal +Pro Patria+ jest tym cywilnym odznaczeniem, który Urząd ds. Kombatantów i Osób Represjonowanych honoruje osoby szczególnie zasłużone w kultywowaniu tradycji niepodległościowych. Tym medalem oznaczamy weteranów walk o niepodległość, którzy starają się do końca swych dni być aktywni, działać na rzecz swoich koleżanek i kolegów w organizacjach i związkach kombatanckich” - przypomniał Kasprzyk.

Podkreślił, że tym razem „staramy się honorować następne pokolenia, które starają się dbać o polską tradycję niepodległościową i przenosić ją w przyszłość. - Muzeum Powstania Warszawskiego to placówka niezwykła. To miejsce, które w sposób nowoczesny opowiada o przeszłości; to ogromna zasługa pomysłodawcy i twórcy tego muzeum, śp. prezydenta Lecha Kaczyńskiego, zasługa pokolenia, do którego należy pan dyrektor Jan Ołdakowski. Ale to również ogromna zasługa państwa, którzy tworzycie to muzeum jako przewodnicy, wolontariusze, jako ci, którzy zajmują się promocją tej świątyni historii” - mówił.

„To miejsce, dzięki państwa pracy, które stało się drugim domem dla żołnierzy powstania warszawskiego, żołnierzy Armii Krajowej. Tu mogą przyprowadzać swoje wnuki, prawnuki; tu mogą spotykać się w gronie koleżanek i kolegów – zanim to muzeum powstało, spotykali się w innej świątyni, na Cmentarzu Powązkowskim; tam, na grobach kolegów, mogli wspominać czas walki. Tu znaleźli miejsce, w którym mogą czuć się jak u siebie w domu. To państwa ogromna zasługa” – dodał szef Urzędu ds. Kombatantów i Osób Represjonowanych.

Zaznaczył także, że „placówka przyciąga młodsze pokolenia, które mogą tutaj dotknąć historii, spotkać się ze świadkami tamtych dramatycznych zmagań, poznać historią i zrozumieć, że Polska to – cytując Stanisława Wyspiańskiego – wielka rzecz. Dla Polski można oddać zdrowie, a nawet życie (…) Wszyscy, którzy odwiedzają to miejsce, mogą zrozumieć, że Polska to wspólnota, której należy służyć” - zwrócił się do odznaczonych pracowników stołecznego muzeum.

Jak dodał dyrektor Muzeum Powstania Warszawskiego Jan Ołdakowski, „to bardzo wzruszający moment. Dla wielu pracowników to potwierdzenie ich drogi życiowej, wyborów, ich zaangażowania”.

Medal „Pro Patria” przyznawany jest od 2011 r. Odznaczenie trafia do osób szczególnie zasłużonych w kultywowaniu pamięci o walce o niepodległość Rzeczypospolitej Polskiej.