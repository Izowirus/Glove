Warszawa, 23.05.2018. Laureaci Grand Prix, od lewej: Agnieszka Maj z Uniwersytetu Śląskiego, Krzysztof Mycielski z Grupa 5 Architekci, Joanna Małecka z Małeccy Biuro Projektowe, Rafał Zelent z Grupa 5 Architekci, Wojtek Małecki z Małeccy Biuro Projektowe oraz Robert Wardyń (dół-L) z Uniwersytetu Śląskiego i Michał Leszczyński (dół-P) z Grupa5 Archtekci, podczas ogłoszenia wyników w konkursie Nagroda Roku Stowarzyszenia Architektów Polskich za najlepszy obiekt architektoniczny zrealizowany do końca 2017 r. w Polsce. Grand Prix przyznano siedzibie Wydziału Radia i Telewizji im. Krzysztofa Kieślowskiego Uniwersytetu Śląskiego w Katowicach. (mr) PAP/Leszek Szymański PAP © 2018 / Leszek Szymański
                                        

            Laureatów Nagrody Roku SARP ogłoszono w środę w Warszawie. Grand Prix za najlepszy obiekt architektoniczny, zrealizowany w Polsce do końca 2017 r., przyznano siedzibie Wydziału Radia i Telewizji im. Krzysztofa Kieślowskiego Uniwersytetu Śląskiego w Katowicach.
      
            Jury doceniło projekt autorstwa BAAS Arquitectura, Grupy 5 Architekci i Biura Projektowego MAŁECCY za "wkład w rewitalizację śródmiejskich przestrzeni miast, wrażliwość i kreatywność w wykorzystaniu charakterystycznych dla miejsca materiałów – ceramiki" oraz "za plastyczną delikatność, która pozwala współistnieć architekturze różnych epok".

Podczas uroczystości, która odbyła się w stołecznej siedzibie SARP były prezes Stowarzyszenia architekt Krzysztof Chwalibóg przypomniał, że korzenie konkursu sięgają stanu wojennego. "Wtedy grupa fanatyków zrzeszona w SARP, a konkretnie prezydium zarządu głównego stwierdziło, że należy myśleć o jakości architektury i żeby ją promować trzeba stworzyć pewne narzędzia (…). Chcąc państwu o tym opowiedzieć pomyślałem, że mamy do czynienia z jakąś okrągłą rocznicą. Sądziłem, że to jest 25 lat i zupełnie nieźle to wygląda, ale jak drugi raz zacząłem liczyć lata okazało się, że to nie jest 25-lecie, ale 35-lecie funkcjonowania tej nagrody. Wydaje się, że SARP miało znakomity pomysł i potrafi go świetnie realizować" – podkreślił.

Nagrodę Roku Stowarzyszenia Architektów Polskich za najlepszy obiekt architektoniczny zrealizowany do końca 2017 r. ze środków publicznych otrzymał biurowiec przy ul. Za Bramką w Poznaniu autorstwa ULTRA ARCHITECTS sp. z o.o. Jak poinformowało jury w uzasadnieniu werdyktu, nagrodę przyznano "za wkład w rewitalizację śródmiejskich przestrzeni miast, intensyfikację wykorzystania ich potencjału", a także "za udane wkomponowanie współczesnej architektury w historyczną strukturę miejską".

W kategorii budynek biurowy lub administracji publicznej za siedzibę Sądu Rejonowego w Siedlcach nagrodę przyznano pracowni HRA Architekci sp. z o.o. sp. komandytowa. Jak napisano w uzasadnieniu werdyktu, nagrodę przyznano za "nowe, konsekwentne odczytanie tradycji palladianizmu – w planie, fasadzie i przemyślanym usytuowaniu publicznego budynku".

Najlepszym obiektem w kategorii budynek mieszkalny okazał się Rudy Dom autorstwa pracowni TOPROJEKT. Według jury, budynek wyróżnia się "ujmującą prostotą kompozycji, naturalnością użytych materiałów". Nawiązuje także "do tradycji regionu i do dobrego budowlanego rzemiosła".

Pracownia TOPROJEKT jest także autorem zwycięskiego obiektu w kategorii budynek oświaty – Przedszkola w Żorach-Kleszczówce autorstwa TOPROJEKT. W ocenie jury, obiekt stanowi przykład "kreatywnego architektonicznego rozwiązania problemów szczupłej, niekształtnej działki".

W kategorii budynek specjalny nagrodę otrzymało Biuro Projektowe ARCH-DOM Ryszard Suchora, Henryk Dołęgowski za Domowy Szpital w Białej Podlaskiej. Jury doceniło zwłaszcza "udane przekształcenie utylitarnego pawilonu w architekturę nadającą przestrzenny wyraz służbie zdrowia" oraz "wprzęgnięcie otaczającej zieleni w sam środek architektonicznej kompozycji".

W trakcie uroczystości ogłoszono także wyniki I edycji Konkursu Architektury Ceglanej, skierowanego do studentów kierunków architektonicznych. Organizatorem konkursu jest Związek Pracodawców Ceramiki Budowlanej, a partnerem organizacyjnym - SARP.

Jak zaznaczył wiceprezes SARP Grzegorz Stiasny, zawód architekta "powinien być kojarzony także z młodymi ludźmi i ich pomysłami". "Chcieliśmy zrobić coś, żeby ci młodzi ludzie zobaczyli, jmk piękny jest zawód, do którego aspirują, a równocześnie jak trudną sztuką jest architektura. Świetnym przyczynkiem do tego był pomysł rzucony przez naszych partnerów, aby młodzi ludzie zaprojektowali coś z cegły. Jak wiadomo, cegła jest najcudowniejszym materiałem świata, ale także niesłychanie wymagającym" – zwrócił uwagę.

W kategorii "Dom Jednorodzinny" pierwszą nagrodę otrzymał Adam Piaseczyński. Drugie miejsce zajął Piotr Zalewski, a trzecie – Piotr Przekop. Wyróżnienie przyznano Aleksandrze Frątczak. Z kolei w kategorii "Budownictwo Przyszłości" zwyciężyła Klaudia Lachcik. Drugą nagrodę przyznano Szymonowi Królowi, a trzecią – Karolowi Łąckiemu i Dominikowi Perzchlewiczowi. Jury wyróżniło ponadto Karolinę Szczygieł.

Nagroda Roku Stowarzyszenia Architektów Polskich została ustanowiona w 1983 r. i przyznawana jest od ponad 30 lat za wzniesione na terenie Polski obiekty o znaczących wartościach architektonicznych. Dodatkowo przyznawana jest Nagroda za najlepsze obiekty wzniesione ze środków publicznych.

W skład jury tegorocznej edycji konkursu weszli: wiceprezes SARP arch. Grzegorz Stiasny (przewodniczący), przedstawiciel Związku Architektów Rosyjskich, arch. Janusz Grycel, arch. Magdalena Kozień-Woźniak, arch. Zenon Remi, arch. Marta Sękulska-Wrońska, przedstawiciel Rady Prezesów SARP arch. Hubert Wąsek, arch. krajobrazu Marek Szeniawski oraz dwóch przedstawicieli mecenasa konkursu.

Konkurs Nagroda Roku SARP odbył się pod honorowym patronatem wicepremiera, ministra kultury i dziedzictwa narodowego prof. Piotra Glińskiego.