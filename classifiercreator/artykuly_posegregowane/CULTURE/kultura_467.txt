Kapsztad, RPA. 19.07.05. Stara, licząca 300 lat wiolonczela, znaleziona  przez włóczęgę na wysypisku śmieci w Kapsztadzie przed 30 laty. Odrestaurowana przez konserwatora  instrumentów muzycznych z Kapsztadu (RPA), Billa Robsona, jest obecnie ozdobą jego prywatnego muzeum.  Instrument sygnowany jest rokiem 1707. Obecnie na świecie znajduje się jedynie pięć takich wiolonczeli, ulubionego instrumentu Jana Sebastiana Bacha. (tb)  PAP/EPA /NIC BOTHMA Archiwum PAP/EPA © 2018 / NIC BOTHMA
                                        

            Dwóch wiolonczelistów Państwowej Szkoły Muzycznej II st. im. W. Żeleńskiego w Krakowie - Krzysztof Michalski i Michał Balas - wygrało jeden z najważniejszych młodzieżowych konkursów smyczkowych na świecie Johansen International Competition for Young String Players - podało w poniedziałek MKiDN.
      
            Konkurs odbył się w dniach 14-17 marca 2018 r. w Waszyngtonie.

"Międzynarodowy Konkurs Johansena to jeden z najważniejszych młodzieżowych konkursów smyczkowych na świecie. Odbywa się raz na trzy lata i jest uważany za wrota do międzynarodowej kariery estradowej. Do każdej edycji konkursu zgłasza się ok. 200 najlepszych skrzypków, altowiolistów i wiolonczelistów z całego świata, którzy nie ukończyli 18. roku życia. Konkurs słynie z wysokiego poziomu artystycznego i wysokich nagród. Występy uczestników są obserwowane przez łowców talentów z całych Stanów Zjednoczonych, którzy najlepszym oferują stypendia i impresariat" - napisano na stronie resortu kultury.

W dotychczasowej historii konkursu żadnemu Polakowi nie udało się zakwalifikować do półfinału. W tegorocznym półfinale wśród 31 muzyków wyłonionych spośród 191 artystów biorących udział w eliminacjach znalazło się dwóch młodych wiolonczelistów z Krakowa: piętnastoletni Krzysztof Michalski i szesnastoletni Michał Balas. "Obaj nie dali szans konkurencji i zdobyli ex aequo I nagrodę. Każdy ze zwycięzców otrzymał czek w wysokości 10.000 dolarów, stypendium University of South Carolina i zaproszenie na koncerty w USA w nadchodzącym sezonie koncertowym" - podkreśla MKiDN.