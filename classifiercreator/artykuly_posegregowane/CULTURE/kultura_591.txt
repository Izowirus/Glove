Warszawa, 05.06.2009. Prezydent RP Lech Kaczyński (L) z żoną Marią otworzyli 5 bm. wystawę pt. "1989+20 - 4 czerwca 1989 - 20 lat później", na dziedzińcu Pałacu Prezydenckiego. W czasie uroczystości prezydent RP wręczył odznaczenia działaczom opozycji demokratycznej, w tym autorowi słynnego plakatu wyborczego z Garym Cooperem - grafikowi Tomaszowi Sarneckiemu (P). (stw) PAP/Bartłomiej Zborowski ***Zdjęcie do depeszy PAP pt. Para prezydencka otworzyła wystawę "4 czerwca 1989 - 20 lat później"*** Archiwum fot. PAP © 2018 / Bartłomiej Zborowski
                                        

            Zmarł Tomasz Sarnecki - grafik, który w 1989 r. zmienił plakat Mariana Stachurskiego z roku 1959 do filmu "W samo południe" z Gary Cooperem w plakat wyborczy "Solidarności."  Sarnecki zmarł w nocy z 2 na 3 stycznia - podała na Facebooku żona artysty Monika Sarnecka.
      
            Słynny plakat zaprojektowany przez plastyka, grafika Tomasza Sarneckiego, wówczas studenta warszawskiej Akademii Sztuk Pięknych, pojawił się na ulicach stolicy świtem 4 czerwca 1989 roku. Przedstawiał Gary'ego Coopera jako szeryfa z pamiętnego westernu, na tle napisów "Solidarność. W samo południe. 4 czerwca 1989”, który idzie głosować z kartką wyborczą w dłoni i znaczkiem Solidarność, przypiętym do kamizelki.

Wygrane przez "Solidarność" pierwsze, częściowo wolne wybory, były początkiem szybkiego upadku komunizmu w Polsce.

W 1999 roku plakat "W samo południe" zakwalifikował się do wystawy 100 najważniejszych plakatów XX wieku w Victoria & Albert Museum w Londynie.

Tomasz Sarnecki (ur. 1966) skończył studia na wydziale grafiki warszawskiej Akademii Sztuk Pięknych. Był prezesem Stowarzyszenia Historycznego "Cytadela", autorem opracowań, artykułów, prezentacji i wystaw historycznych. Współpracował z Wojskowym Centrum Edukacji Obywatelskiej, a także z Dowództwem Garnizonu Warszawa i Muzeum Wojska Polskiego.

Był szefem Stowarzyszenia Historycznego "Cytadela" zajmującego się rekonstrukcjami historycznymi. "Tomek, jeśli już podejmował się czegokolwiek, robił to tak, że wszyscy byli zdumieni tym, że tak może wyglądać polska rekonstrukcja. Uczestniczył w rekonstrukcjach bitwy nad Bzurą, a prezentowana przez niego znakomita rekonstrukcyjna sylwetka oficera była hołdem dla jego dziadka, oficera kpt Janusza Sarneckiego, który poległ 18.09.1939 r. w rejonie Śladowa w kampanii 1939 roku w Polsce. Przez wiele lat doskonale współpracował z Komendą Garnizonu Warszawa i był inicjatorem odtworzenia sztandaru Batalionu Stołecznego" - przypomina Stowarzyszenie Historyczne "Cytadela" na swojej stronie internetowej.
Pogrzeb Sarneckiego odbędzie się 11 stycznia - msza żałobna o godz. 12 w warszawskim kościele Wizytek, uroczystość pogrzebowa rozpocznie się ok. godz. 14 na Cmentarzu Pruszków–Żbików.