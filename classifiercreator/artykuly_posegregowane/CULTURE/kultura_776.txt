Warszawa, 26.09.2017. Zdjęty ze ściany wielkoformatowy obraz Marcello Bacciarellego "Pokój w Chocimiu", przed rozpoczęciem prac konserwatorskich, 26 bm. na Zamku Królewskim w Warszawie. (mr) PAP/Tomasz Gzell PAP © 2017 / Tomasz Gzell
                                        

            Powstrzymanie procesów niszczenia, wydobycie walorów artystycznych, historycznych i estetycznych ma na celu konserwacja obrazu Marcella Bacciarellego "Pokój chocimski".
      
            Prace przy znajdującym się na Zamku Królewskim w Warszawie dziele rozpoczęły się we wtorek.

Obraz "Pokój chocimski" autorstwa Marcella Bacciarellego, nadwornego malarza króla Stanisława Augusta, przedstawia historyczną scenę zawarcia traktatu pokojowego między Polską a Turcją w Chocimiu 9 listopada 1621 r. Akt ten zakończył trwającą od 1620 r. wojnę. Motywem centralnym obrazu jest gest symbolicznego uścisku dłoni przez wielkiego wezyra Dilavera Paszy oraz Stanisława Lubomirskiego, regimentarza wojsk koronnych i litewskich w bitwie pod Chocimiem, który przejął dowództwo po zmarłym podczas bitwy hetmanie Janie Karolu Chodkiewiczu.

We wtorek w ramach przygotowań do konserwacji obraz został zdjęty ze ściany w Sali Rycerskiej. "To oryginalny obraz Bacciarellego, który znajdował się w tej sali w czasach stanisławowskich, a później w okresie międzywojennym. Więc to oryginalny zabytek pochodzący z tego miejsca" - opowiadał dziennikarzom zastępca dyrektora Zamku Królewskiego ds. marketingu Ziemowit Koźmiński.

"Pierwszym etapem prac konserwatorskich zawsze są specjalistyczne badania. Dopiero kiedy będziemy wiedzieli jak wygląda podobrazie, jak duże są np. uszkodzenia, ubytki farby, dopiero wtedy możemy powiedzieć co tak naprawdę będzie najtrudniejsze w tych pracach. Prace będą przeprowadzane na terenie Zamku. Finanse na konserwację wyłożył rząd turecki. Zakładamy, że obraz powinien wrócić ostatecznie na swoje miejsce w maju przyszłego roku" - powiedział Koźmiński.

"Pokój chocimski" będzie to czwarty (z sześciu) obraz Marcella Bacciarellego poddany gruntownej konserwacji.