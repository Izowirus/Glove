Poznań, 14.06.2017. Pianista i dyrektor programowy festiwalu Leszek Możdżer (na zdj.) oraz pianiści Marcin Wasilewski, Paweł Kaczmarczyk i Piotr Orzechowski wystąpili w koncercie na cztery fortepiany w ramach trzeciego dnia Enter Enea Festival 2017, odbywającego się nad Jeziorem Strzeszyńskim w Poznaniu. (jk/sj) PAP/Jakub Kaczmarczyk Archiwum PAP © 2017 / Jakub Kaczmarczyk
                                        

            Pod hasłem Improwizualizacja, rozumianej jako połączenie świata muzyki klasycznej i improwizowanej, w sobotę w Krośnie rozpocznie się druga edycja Young Arts Festival. Gwiazdami festiwalu będą polscy jazzmani - pianista Leszek Możdżer oraz skrzypek Adam Bałdych.
      
            "W tym roku pragniemy odkrywać nowe odcienie muzyki poważnej, pokazać jak blisko siebie leży świat klasyki i improwizacji. Chcemy przybliżyć publiczności dialog między tymi dwoma muzycznymi krainami - tak, by mogli poczuć energię, która powstaje z ich konfrontacji i kooperacji" - zauważył współpomysłodawca i organizator imprezy Bartłomiej Tełewiak.

W programie festiwalu, który potrwa do 9 lipca, przewidziano sześć koncertów, które odbywać się będą w nietypowych miejscach, jak hangar lotniska, wieża kościoła farnego, Centrum Dziedzictwa Szkła, a także w parku Pałacu Polanka, kościele farnym i na Rynku Krosna, które - zdaniem Tełewiaka - "mają niezwykłą aurę i klimat" i wraz z muzyką "stworzą interesujące wydarzenie".

Festiwal zainauguruje w sobotni wieczór koncert plenerowy w parku Pałacu Polanka, z którym zabrzmią kompozycje z epoki Ignacego Łukasiewicza. Publiczność usłyszy takie dzieła jak m.in. Kwartet fortepianowy c-moll op. 61 i Kołysanka op. 32 na wiolonczelę i fortepian autorstwa Władysława Żeleńskiego; Adagio na 2 skrzypiec i fortepian Guillaume’a Lekeu oraz Kwartet smyczkowy nr 2 "Company" Philipa Glassa. Dzieła te wykonają skrzypkowie Szymon Krzeszowiec i Bartłomiej Tełewiak, altowiolinista Piero Massa, wiolonczelista Roberto Trainini i dwaj pianiści Michał Sadzikowski i Michał Francuz.

W programie festiwalu znajdzie się jeszcze m.in. koncert muzyki baroku niemieckiego i włoskiego połączony z improwizacjami Adama Bałdycha, koncert znakomitego pianisty jazzowego Leszka Możdżera, który wystąpi w industrialnej przestrzeni hangaru krośnieńskiego lotniska, czy koncert kameralny w wieży kościoła farnego, w którym wiolonczelistka Anna Banaś zaprezentuje kompozycje napisane na wiolonczelę solo takich mistrzów jak Paul Hindemith, Jan Sebastian Bach, Krzysztof Penderecki.

Festiwal zamknie koncert Orkiestry Young Arts pod dyrekcją wybitnego dyrygenta młodego pokolenia - Sebastiana Perłowskiego. W programie finałowego wieczoru znajdą się arcydzieła muzyki orkiestrowej takich twórców jak Edward Grieg, Gustaw Holst, Bela Bartok.

Oprócz koncertów w czasie festiwalu odbywać się będą też kursy mistrzowskie Young Arts Masterclass dla młodzieży i studentów z udziałem znakomitych pedagogów i wirtuozów muzyki poważnej, w czasie których odbędą się zajęcia z improwizacji, z zakresu autoprezentacji scenicznej, mediów i budowania własnej marki. Przewidziano też warsztaty dla dzieci.

Atrakcją będzie wspólny koncert profesjonalistów z mieszkańcami miasta, którzy zagrają na własnych instrumentach.