Zmarł w piątek Marek Wysocki, aktor filmowy i telewizyjny najbardziej znany z roli Pana Samochodzika - poinformowała rodzina artysty. Wysocki - także kompozytor, konferansjer i twórca "Pana Tik-Taka"- miał 61 lat.
      
            Marek Wysocki urodził się 15 maja 1956 roku w Wołominie. Był absolwentem Wydziału Państwowej Wyższej Szkoły Filmowej, Telewizyjnej i Teatralnej im. Leona Schillera w Łodzi, którą ukończył w 1981 roku.

Na szklanym ekranie zadebiutował jeszcze przed ukończeniem studiów - w 1980 roku, gościnnie, na planie filmu psychologicznego Gerarda Zalewskiego "Ciosy". W tym samym roku zagrał w "Haraczu szarego dnia" Romana Wionczeka. Później wystąpił m.in. w filmach "Ultimatum" (1983), serialu filmie telewizyjnym "Bariery" (1984), "Czasie nadziei" (1985), "Penelopach" (1986) oraz miniserialu "Gorzka miłość" (1988). W 1985 roku otrzymał nagrodę im. Zbigniewa Cybulskiego.

Po uzyskaniu dyplomu łódzkiej Filmówki Wysocki rozpoczął też pracę w Teatrze Narodowym w Warszawie, gdzie wcielił się m.in. w Oficera i Szlachcica w "Panu Tadeuszu" wg Hanuszkiewicza (1982), Pawła Krakowiaka w "Cudzie mniemanym, czyli Krakowiakach i Góralach" Wojciecha Bogusławskiego (reż. Jerzy Krasowski, 1983), Willema w "Procesie" Franza Kafki (reż. Michalik Bogdan, 1984), Ludmira w "Panu Jowialskim" Aleksandra Fredry (reż. Tadeusz Minc, 1985), Dymitra w "Braciach Karamazow" Fiodora Dostojewskiego (reż. Jerzy Krasowski, 1987), Zbyszka Dulskiego w "Moralności pani Dulskiej" Gabrieli Zapolskiej (reż. Krzysztof Chamiec, 1988) oraz Wadima Marasiewicza w "Dzieciach Arbatu" Anatolija Rybakowa (reż. Jerzy Krasowski, 1988).

W 1988 roku Wysocki zagrał swoją najsłynniejszą rolę - główną postać w ekranizacji powieści Zbigniewa Nienackiego - "Panu Samochodziku i praskich tajemnicach" w reż. Kazimierza Tarnasa. W roli zastąpił Stanisława Mikulskiego, który występował w ekranizacjach wcześniejszych tomów serii.
W latach 90. grał w stołecznym Teatrze Syrena, gdzie był m.in. Kitajcem w inscenizacji „Cafe pod Minogą” w reż. Zbigniewa Korpolewskiego.

Wysocki zostanie zapamiętany także jako współtwórca - obok Krzysztofa Marca - muzyki do telewizyjnego programu dla dzieci "Tik-Tak", współorganizator Ogólnopolskiego Festiwalu Piosenki Międzywojennej Orchidea w Wołominie oraz dyrektor konkursu Miss Polski.

Był laureatem Złotego Ekranu - wyróżnienia przyznawanego dawniej przez czasopismo "Ekran". Na liście jego wyróżnień znalazła się także nominacja z 1997r. do amerykańskiej nagrody World Championship za... najlepsze widowisko telewizyjne w Tunezji.

Wysocki był założycielem i wieloletnim dziekanem Wydziału Aktorskiego w Wyższej Szkole Komunikowania i Mediów Społecznych im. Jerzego Giedroycia w Warszawie oraz dyrektorem artystycznym Międzynarodowego Festiwalu Piosenki Musicalowej im. George'a Gershwina w Ząbkach. W tym mieście tworzył także lokalne radio, "Ząbki". Prócz tego pełnił rolę prezesa Polskich Festiwali SA i prowadził Teatr Młodych w stołecznym Pałacu Młodzieży. Pracował - jako dyrektor artystyczny - w Teatrze Equus w Zielonce, oraz jako dyrektor Instytutu Sztuki Aktorskiej w Mistrzowskiej Szkole Technik Aktorskich Wyższej Szkoły Współpracy Międzynarodowej i Regionalnej.

Grał we współczesnych, popularnych serialach telewizyjnych - m.in. "Czasie nadziei", "Samym życiu" i "Kryminalnych", a wcześniej także w Teatrze Polskiego Radia - w tym w dwóch sztukach Andrzeja Zakrzewskiego - oraz Teatrze Telewizji (m.in. "Zapis ojca Hermanna" w reż Jerzego Krasowskiego, 1985). Prócz tego w Bielańskim Ośrodku Kultury w Warszawie wyreżyserował spektakl "Mam na imię Psyche".

W 2007 roku, obok m.in. Krzysztofa Kowalewskiego, Anny Korcz i Jerzego Turka, zagrał w "Rysiu" w reż. Stanisława Tyma. 