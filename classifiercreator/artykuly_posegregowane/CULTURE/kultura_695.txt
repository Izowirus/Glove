Łódź, 20.11.2008. Magdalena Abakanowicz przed swoim "Abakanem". (gm/cat) Archiwum fot. PAP/Grzegorz Michałowski
                                        

            Centralne Muzeum Włókiennictwa w Łodzi przygotowuje wystawę poświęconą etapom twórczości Magdaleny Abakanowicz. Ekspozycja ma zobrazować rewolucyjne zmiany w języku sztuki wprowadzone przez jedną z najwybitniejszych polskich artystek XX wieku, autorki słynnych abakanów.
      
            Zdaniem kuratorki wystawy Marty Kowalewskiej, artystyczna droga Magdaleny Abakanowicz - twórczyni znanej na całym świecie z tworzenia przestrzennych form zwanych abakanami; rzeźb kształtowanych z miękkiej materii lub brązu - rozpoczęła się od fascynacji tkaniną.

"Jest zatem naturalne, że ekspozycja, przypominająca źródła intelektualnych i twórczych sukcesów artystki, które tak pozytywnie zaważyły na artystycznym obrazie Polski na świecie, jest przygotowywana w Centralnym Muzeum Włókiennictwa w Łodzi" - podkreślają organizatorzy wydarzenia.

Na wystawie Metamorfizm I, która ma obrazować kolejne etapy rozwoju twórczości Abakanowicz, będzie można zobaczyć m.in. jej 13 prac znajdujących się w kolekcji Muzeum. Będzie wśród nich malowana tkanina z 1960 roku oraz płaskie gobeliny - w tym słynny lozański z 1962 roku, jak i należący do cyklu prezentowanego w Sao Paulo, gdzie artystka zdobyła złoty medal na VIII Biennale.

Na przykładzie pojawiających się w twórczości Abakanowicz tkanin strukturalnych, przybierających kształt reliefów z pęknięciami i ażurowymi prześwitami, będzie można prześledzić proces zmian i stopniowego nawarstwiania struktur oraz linię rozwoju języka formalnego jej prac. Nie zawiodą się wielbiciele jej abakanów, które również będą wyeksponowane w salach Muzeum Włókiennictwa.

Pierwsza część wystawy zostanie otwarta 30 listopada, natomiast jej kontynuacja - Metamorfizm II - przewidziana na przełom maja i czerwca przyszłego roku zaplanowana jest jako prezentacja dzieł artystki do tej pory w Polsce niepokazywanych.

Trafią one do Łodzi dzięki współpracy ze szwajcarską Fundacją Toms & Pauli, przechowującą dokumenty i dzieła sztuki związane z historią Biennale w Lozannie, które jest imprezą o kluczowym znaczeniu dla rozwoju nowoczesnej tkaniny artystycznej na świecie. Według kuratorki, taka forma ekspozycji pozwoli pełniej zapoznać się z drogą twórczą Abakanowicz, bowiem Metamorfizm I pokaże kierunki rozwoju jej myśli artystycznej i drogę dochodzenia do rewolucyjnych rozwiązań formalnych, a Metamorfizm II ukaże pełnię dokonań i dojrzałość osiągnięć.

Integralną częścią ekspozycji będzie pokaz filmu, zrealizowanego przez Kazimierza Muchę z muzyką Bogusława Schaffera, nagraną przez Studio Eksperymentalne Polskiego Radia. W obrazie tym wykorzystano zapis instalacji plenerowej w Łebie z 1968 roku, podczas którego abakany poddają się ruchom podmuchów wiatru, integrując się z naturalnym otoczeniem dzikich wydm, a tym samym podkreślając swoją biologiczną proweniencję.

W opinii Kowalewskiej, film "przez połączenie plastycznych ruchomych obrazów z niezwykłą muzyką, świetnie komentującą twórczość artystki, ale też przez ukazanie sensualnych abakanów w naturalnym środowisku piaszczystego krajobrazu, pozwala pełniej odebrać twórczość Abakanowicz".

Pierwsza część wystawy poświęconej inspiracjom i etapom twórczości Abakanowicz będzie dostępna w łódzkim Muzeum do końca kwietnia.