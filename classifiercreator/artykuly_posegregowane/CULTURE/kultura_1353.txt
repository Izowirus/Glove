01.10.2016. Od lewej: wojewoda kujawsko-pomorski Mikołaj Bogdanowicz, posłanka PiS Ewa Kazanecka, dyrektor Opery Nova Maciej Figas, wicepremier, minister kultury i dziedzictwa narodowego Piotr Gliński, poseł PiS Tomasz Latos, podczas uroczystości podpisania umowy na dofinansowanie Opery Nova w Bydgoszczy, 1 bm. Opera Nova w Bydgoszczy otrzymała blisko 9,5 mln zł w ramach VIII osi priorytetowej "Ochrona dziedzictwa kulturowego i rozwój zasobów kultury" Programu Operacyjnego Infrastruktura i Środowisko 2014-2020.  PAP/Tytus Żmijewski 
                                        

            Nakłady na kulturę w przyszłym roku wzrosną o ponad 200 mln zł i po raz pierwszy przekroczą 1 proc. budżetu państwa - poinformował w sobotę w Bydgoszczy wicepremier, minister kultury i dziedzictwa narodowego Piotr Gliński.
      
            "Przyjęty przez rząd w tym tygodniu budżet w dziale kultura opiewa na ponad 200 mln zł więcej niż w tym roku. Po raz pierwszy przekroczymy 1 proc. budżetu na kulturę. Niezmiernie się z tego cieszę" - powiedział wicepremier, minister kultury i dziedzictwa narodowego.

Podkreślił, że jest to odpowiedzialne działanie kierownictwa rządu i jego formacji politycznej. "Myśmy dotrzymali słowa, skoro kultura miała być priorytetem, jest priorytetem" - dodał.

Gliński przypomniał też, że obejmując stanowisko ministra kultury zapowiedział, że kultura będzie jednym z priorytetów obecnego rządu. "Cieszę się, że wreszcie kultura zostaje wyniesiona na właściwą pozycję. Kultura jest mechanizmem rozwojowym" - mówił.

Dofinansowanie modernizacji Opery Nova - wartość projektu sięgnie 13,5 mln zł

Wicepremier w Bydgoszczy podpisał umowę w sprawie dofinansowania modernizacji Opery Nova ze środków Programu Infrastruktura i i Środowisko, w części przeznaczonej na kulturę. Wsparcie wyniesie 9,5 mln zł, a wartość całego projektu sięgnie 13,5 mln zł.

"W Operze Nova, która kojarzy się z nie najkrótszym okresem budowy (34 lata - PAP), będziemy mogli wreszcie zrealizować ostatni etap tej budowy" - powiedział Gliński.

Zaznaczył, że opera ma problemy m.in. z oświetleniem, systemem sterowania mechaniką sceny, stanem samej sceny, nagłośnieniem, a także brakiem instrumentów.

Projekt przewiduje zakup nagłośnienia dużej sali wraz konsoletą foniczną i cyfrową siecią dźwiękową, nagłośnienia sali kameralnej, bezprzewodowych urządzeń radiowych (mikroporty, mikrofony), sprzętu oświetleniowego dla obu sal.

W ramach inwestycji również zaplanowano wymianę systemu sterowania mechaniką sceny, remont sceny głównej, tzw. kieszeni scenicznych, zascenia i magazynu dekoracji, a także zakup instrumentów.

Dyrektor Opery Nova Maciej Figas podkreślił, że praktycznie do każdego spektaklu operowego i koncertu wypożyczane są aparaty oświetleniowe czy instrumenty, a dekoracje zapadają się na scenie, która ulega uszkodzeniom wskutek zabezpieczeniom przed ogniem.

"Zakupiony zostanie fortepian koncertowy, którego nigdy nie mieliśmy. Kiedy organizowaliśmy jeden z pierwszych koncertów Rafała Blechacza po wygraniu przez niego Konkursu Chopinowskiego, musieliśmy posiłkować się pożyczonym fortepianem. Co roku organizujemy kilkanaście koncertów, na które musimy wypożyczać fortepiany, co obciąża nasz budżet" - mówił Figas.

Gliński: oprócz modernizacji opery również remont głównego budynku Muzeum Okręgowego

Wicepremier zaznaczył, że w ramach pierwszej tury środków unijnych Bydgoszcz zrealizuje dwa projekty, oprócz modernizacji opery również remont głównego budynku Muzeum Okręgowego im. Leona Wyczółkowskiego, który od wielu lat jest nieczynny z powodu stanu technicznego. Umowa na dofinansowanie remontu budynku w wysokości 14,5 mln zł została już wcześniej podpisana.

Gliński podał też, że Bydgoszcz w tym roku w ramach finansowania centralnego ze środków europejskich i budżetowych wynosi ponad 70 mln zł, a w zeszłym roku wynosiła niecałe 50 mln zł. Zaznaczył, że resort kultury w tym roku dofinansował organizowany przez Operę Nova 23. Bydgoski Festiwal Operowy i galę z okazji obchodzonego przez nią jubileuszu 60-lecia jej istnienia.

Opera Nova jest współprowadzona przez resort kultury i samorząd województwa.

Z okazji jubileuszu Opera Nova zaplanowała w sobotę i niedzielę koncerty, w czasie których przypomniane zostaną najgłośniejsze spektakle wystawione na przestrzeni lat.