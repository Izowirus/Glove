Historię komiksu w Polsce i jego bohaterów, m.in. Tytusa, Romka i A'Tomka oraz kapitana Żbika, przypominają twórcy wystawy, którą można od czwartku oglądać w Muzeum Narodowym w Krakowie. Nigdy wcześniej w "poważnym" muzeum w Polsce nie było takiej ekspozycji - mówił dyrektor MNK Andrzej Betlej.
      
            Widzowie będą mogli zobaczyć ponad 600 prac, wydawnictw i przedmiotów z lat 1871–2017, związanych z komiksem w Polsce, które pochodzą z kolekcji miłośnika komiksu Wojciecha Jamy. Są wśród nich: szkice, plansze, albumy z rysunkami i autografami, katalogi, czasopisma, druki ulotne oraz unikalne figurki, zabawki, monety, znaczki i przedmioty codziennego użytku.

"Komiks jest częścią współczesnej kultury wizualnej" - mówił Betlej. Przypomniał, że wystawy komiksu były wcześniej organizowane w prywatnych galeriach lub przy okazji zjazdów miłośników tego gatunku. "W państwowej instytucji kultury, a zwłaszcza w muzeum narodowym w Polsce taka ekspozycja pojawia się po raz pierwszy" - podkreślił i przypomniał, że momentem zwrotnym, w którym komiks zaczął być traktowany jako coś więcej niż element popkultury było pojawienie się scen komiksowych w pracach amerykańskiego artysty Roya Lichtensteina.

Krakowska wystawa jest okazją do przypomnienia sobie postaci takich jak Bezrobotny Froncek - bohater najdłuższej, liczącej ponad 2 tys. "odcinków" serii prasowej publikowanej w latach międzywojennych w gazecie "Siedem groszy", Koziołek Matołek, prof. Filutek i jego pies Filuś, Kajko i Kokosz, Tytus, Romek i A’Tomek, kapitan Żbik i kapitan Kloss.

Zwiedzający będą mogli wejść do zaaranżowanej pracowni Papcia Chmiela z pojazdami kosmicznymi, "chwytaczem barw", "dośmieszaczem tekstów" i innymi instalacjami, obejrzeć filmy animowane z postaciami z komiksów oraz sfotografować się z ulubionymi bohaterami.

Właściciel kolekcji Wojciech Jama podkreślił, że kocha komiks za walory artystyczne. "Początki mojej przygody z opowieścią rysunkową to twórczość Bohdana Butenki i Anny Hoffman, bohaterowie tacy jak Gapiszon, Gąska Balbinka Gucio i Cezar, czasopisma +Miś+ i +Świerszczyk+, na które niecierpliwie czekałem" - wspominał Jama.

Wystawa, której koncepcję Wojciech Jama przygotował wspólnie z Tomaszem Trzaskalikiem i Arturem Wabikiem, przypomina historię komiksu w Polsce od 1871 roku. Najstarszym z prezentowanych obiektów jest tygodnik "Kłosy" z historią obrazkową autorstwa Franciszka Kostrzewskiego. Pokazywane są także albumy prekursorów komiksu: Rodolpha Topffera, publikującego pod pseudonimem Christophe - Marie Louisa Colomba oraz Wilhelma Buscha.

Z okresu wojny pochodzą zdjęcia Juliena Bryana, który sfotografował chłopców pochłoniętych czytaniem komiksu o Mikim oraz Tadeusza Bukowskiego przedstawiające powstańca warszawskiego z powieścią graficzną "Błysk Gordon i królowa błękitnej magii". Jedno z polskojęzycznych wydań tej książki przy okazji wystawy zostało poddane konserwacji.

Miłośnicy komiksu zobaczą na wystawie prace m.in. Janusza Christy, Szarloty Pawel, Tadeusza Baranowskiego, Tomasza Leśniaka i Rafała Skarżyckiego. "Żałuję, ale z braku miejsca nie udało nam się zaprezentować wszystkich twórców komiksu" - mówił Wojciech Jama.

Ekspozycji towarzyszy album pod redakcją Artura Wabika, zaplanowano także spotkania z autorami i wydawcami komiksów, projekcje filmów, wykłady i warsztaty.

"Teraz komiks!" potrwa w gmachu głównym Muzeum Narodowego do 22 lipca.