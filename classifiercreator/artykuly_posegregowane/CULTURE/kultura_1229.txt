Warszawa, 27.12.2016. Wicepremier, minister kultury i dziedzictwa narodowego Piotr Gliński (L) oraz prezydent miasta Ostrów Mazowiecka Jerzy Bauer (P) podpisali, 27 bm. w Warszawie umowę o współprowadzeniu Muzeum - Domu Rodziny Pileckich w Ostrowi Mazowieckiej. (zuz/cat)  PAP/Radek Pietruszka
                                        

            Umowę o wspólnym prowadzeniu Muzeum-Dom Rodziny Pileckich w Ostrowi Mazowieckiej podpisali we wtorek w Warszawie wicepremier, minister kultury i dziedzictwa narodowego Piotr Gliński i prezydent miasta Ostrów Mazowiecka Jerzy Bauer.
      
            "Muzeum - Dom Rodziny Pileckich w Ostrowi Mazowieckiej to przykład działania naszego ministerstwa, ukierunkowanego na wspieranie oddolnych inicjatyw, ważnych dla polskiej kultury i dziedzictwa" - powiedział minister kultury, dodając, że budżet ministerstwa w przyszłym roku będzie o ok. 200 mln większy. "Część tych pieniędzy przeznaczona jest np. na zabytki, ale część skierowana będzie na współprowadzenie pewnych instytucji: artystycznych, jak teatry, filharmonie, instytucje muzealne, które zajmują się upamiętnianiem polskiego dziedzictwa" - powiedział Gliński.

Umowę podpisano podczas wtorkowej konferencji prasowej w warszawskim gmachu Ministerstwa Kultury i Dziedzictwa Narodowego.

Jak ocenił Gliński, wspólna inicjatywa miasta Ostrów Mazowiecka i ministerstwa kultury jest przykładem "dobrego łączenia polityki centralnej, prowadzonej przez ministerstwo, i aktywności oddolnej, samorządowej. Ta umowa mówi o zaangażowaniu ministerstwa w prowadzenie tej nowej instytucji. Na jej funkcjonowanie ministerstwo przeznacza 1 mln zł rocznie, miasto przeznacza 200 tys. na prowadzenie muzeum. Oprócz tego ministerstwo przeznacza także 3,3 mln na 2-letni cykl renowacji, remontów Domu Pileckich i na zorganizowanie tam wystawy stałej" - dodał.

Minister podkreślił, że chce, aby instytucja lokalna uzyskała szersze znaczenie, by upamiętniała postać rotmistrza Pileckiego, ale także dzieje miasta i jego okolic w czasie wojny. Jak zauważył, był to bardzo aktywny rejon, zarówno jeśli chodzi o funkcjonowanie polskiego podziemia w trakcie II wojny światowej, jak i podziemia antykomunistycznego po wojnie. "Bardzo ważna jest także kwestia upamiętniania pomocy miejscowej ludności dla prześladowanych przez niemieckiego okupanta miejscowych Żydów. Te wszystkie elementy będą obecne w tym muzeum" - zapowiedział.

Umowę między ministerstwem a miastem podpisali Gliński i prezydent miasta Ostrów Mazowiecka Jerzy Bauer. "Kończymy ważny etap realizowania Muzeum - Dom Rodziny Pileckich. Do niedawna informacja o tym, że żona rotmistrza Pileckiego była rodowitą ostrowianką była nieobecna w przestrzeni publicznej. 85 lat temu w kościele w Ostrowi Mazowieckiej ślub wzięli Maria Ostrowska i Witold Pilecki. Do dziś zachował się oryginalny dom murowany, dom rodzinny Marii Ostrowskiej. Tam powołaliśmy muzeum(...).Współpraca z ministrem kultury pozwala wyjść poza krąg lokalności" - podkreślił Bauer.

Podczas wtorkowej uroczystości głos zabrała również inicjatorka projektu, podsekretarz stanu w ministerstwie kultury Magdalena Gawin. "Polska potrzebuje nie tylko muzeów w tak dużych miastach jak Warszawa, Wrocław, Kraków, Gdańsk, ale także w miastach mniejszych (...) To ważne także dlatego, aby zachęcić lokalne samorządy do prowadzenia aktywnej polityki kulturalnej. Jeśli nie będą chciały tego robić z własnej inicjatywy, na pewno władza centralna tego nie będzie za nich mogła zrobić" - powiedziała.