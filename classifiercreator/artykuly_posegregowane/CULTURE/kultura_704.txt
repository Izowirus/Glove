epa06240308 Polish-French film director Roman Polanski poses on the Green Carpet before the screening of the film 'Based on a True Story - D'apres une histoire vraie' during the 13th Zurich Film Festival (ZFF) in Zurich, Switzerland, 02 September 2017. The festival runs from 28 September to 08 October.  EPA/ENNIO LEANZA 
Dostawca: PAP/EPA. Archiwum PAP/EPA © 2017 / ENNIO LEANZA
                                        

            Rozpoczynająca się w poniedziałek w Paryżu retrospektywa wszystkich filmów Romana Polańskiego została nazwana „skandalem” przez stowarzyszenia feministyczne, które postanowiły manifestacją zaprotestować przeciw hołdowi, składanemu reżyserowi "Noża w wodzie".
      
            Ten protest, mający odbyć się w poniedziałek wieczór, tuż przed otwarciem imprezy, w którym ma uczestniczyć Roman Polański, jest ostatnią próbą udaremnienia retrospektywy.

Paryski Cinematheque Francaise odmówił anulowania od dawna planowanego przeglądu. Jego prezes Constantin Costa-Gavras podkreślił w komunikacie, że „Cinematheque nie zamierza zastępować organów sprawiedliwości. Rolą muzeum kina nie jest stawianie kogokolwiek na piedestale moralności”.

„Polański honorowany i wyklęty” brzmi tytuł w poniedziałkowym numerze dziennika „Le Figaro”, a amerykański portal Huffington Post pyta w tytule długiego artykułu, „Czy Roman Polański ucierpi na skutek afery Weinsteina”. Natomiast publiczne radio France Info mówiło o różnicach „między odrzuceniem cenzury a protestem przeciw kulturze gwałtu”.

Media cytują inicjatorkę manifestacji, feministkę Laurę Salmonę, według której "nadszedł czas, by skończyć z bezkarnością słynnych mężczyzn, którzy gwałcą, napadają, prześladują i zabijają kobiety i dzieci, co w ogóle nie przeszkadza im w karierze”.

Huffington Post, przypominając, że Polański jest w Ameryce oskarżony o gwałt na nieletniej, dokonany w 1977 roku, zaznacza, że „od tego czasu (Polański) realizował swe najpiękniejsze filmy”, przypomina Oscary i Złote Palmy w Cannes i nazywa go „jednym z największych reżyserów XX wieku”.



„Historia Romana Polańskiego nie zaczęła się wczoraj” – pisze autor artykułu i dodaje, że przez wiele lat media, w tym pisma kobiece, interesowały się przeszłością Polańskiego jedynie jako dziecka uratowanego z getta i męża okrutnie zamordowanej w roku 1969 Sharon Tate.

Media sugerują, że wyrozumiałość aktorów wobec Polańskiego wynika z tego, że polski reżyser jest idolem, z którym każdy aktor i każda aktorka chcieliby pracować.

Radio Europe1 przypomniało, że gdy w styczniu br. te same stowarzyszenia feministyczne zmusiły Polańskiego do rezygnacji z przewodniczenia ceremonii Cesarów, czyli „francuskich Oscarów”, w jego obronie stanęło wielu artystów, wśród nich kobiety, w tym słynna francuska aktorka Catherine Deneuve.

„Le Figaro” cytuje francuską minister kultury Francoise Nyssen, która „jasno i lakonicznie” powiedziała, że „należy rozróżniać między osobą a jej dziełem”. Na falach radia Europe1 padła jakby odpowiedź na tę opinię w wypowiedzi feministki Raphaelle Remy-Leleu - „jakoś o piekarzu nie mówi się, że +to prawda, trochę gwałci dzieci, ale piecze przecież wspaniałe bagietki+”.

Artykuł w „Le Figaro” kończy się interpretacją dzieła Polańskiego, który – jak odczytuje to autor – sprawie poświęca swój najnowszy film „Prawdziwa historia" (D'apres une histoire vraie"), gdyż „rozgrywa się on wokół napastowania, manipulowania i psychologicznego zawładnięcia jednej osobowości drugą”.

Z Paryża Ludwik Lewin