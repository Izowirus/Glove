An installation part of the exhibition during a preview of The Pink Floyd Exhibition: Their Mortal Remains at the Museum of Contemporary Art of Rome, usually known as MACRO, in Rome, Italy, 16 January 2018. The exhibit will runs from 19 January to 01 July 2018.  EPA/ETTORE FERRARI 
Dostawca: PAP/EPA. PAP/EPA © 2018 / ETTORE FERRARI
                                        

            Wielką sugestywną wystawę poświęconą zespołowi Pink Floyd można zwiedzać do 1 lipca w muzeum sztuki współczesnej Macro w Rzymie. Po raz pierwszy ekspozycja ta prezentowana jest poza Wielką Brytanią. W wernisażu uczestniczyli Roger Waters i Nick Mason.
      
            Wizyta w rzymskim Macro to niezwykła, pełna emocji podróż w czasie, po krainie wyobraźni i historii muzyki, w której zespół założony w 1965 roku odegrał ogromnie ważną rolę.

Muzyczną drogę i portrety artystów przedstawiono na tle robiącej wielkie wrażenie scenografii, przywołującej okładki płyt na czele z niezapomnianym wizerunkiem z „Dark Side of the Moon” z 1973 roku, sceny z teledysków i spektakli, jakimi były koncerty grupy.

Są gitary Davida Gilmoura i Rogera Watersa, perkusja Nicka Masona, klawisze Richarda Wrighta. Wśród najcenniejszych pamiątek są rękopisy utworów i kostiumy, a także fragment słynnego muru z płyty „The Wall”.

W kolejnych salach wystawowych zwiedzający wtapiają się w klimat muzyki i świata Pink Floyd przechodząc wśród wiszących wokół kukieł znanych z koncertów i masek z okładki albumu "The Division Bell".

Nie mogło zabraknąć słynnej nadmuchiwanej „latającej świni” z płyty „Animals”, zaprojektowanej przez Watersa. Przywołany też został ważny włoski etap w historii legendarnej grupy, czyli występ w Pompejach w 1971 roku.

Zwiedzanie ekspozycji, na której zaprezentowano 350 pamiątek, kończy projekcja ostatniego występu zespołu w 2005 roku w londyńskim Hyde Parku.

Spodziewany jest wielki sukces wystawy, która we włoskiej stolicy rozpoczyna swe światowe tournee. Przypomniano przy okazji, że w Victoria & Albert Museum w Londynie obejrzało ją 400 tysięcy osób.

Uczestniczący w rzymskim wernisażu Roger Waters podkreślił, że wystawa wydaje mu się „technologicznym cudem”. „Ale - wyznał od razu - szczerze mówiąc nie bardzo interesuje mnie nasze dziedzictwo i nasza przeszłość, ciekawi mnie teraźniejszość”.

„Jestem relatywnie wciąż dość młody i myślę, że mam przed sobą jeszcze dużo pracy” - dodał artysta, który w lipcu przyjedzie do Włoch na koncerty w Rzymie i w mieście Lukka.

Bilet wstępu na wystawę kosztuje 18 euro.

Z Rzymu Sylwia Wysocka