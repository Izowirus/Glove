Konstancin-Jeziorna (woj. mazowieckie), 08.09.2018. Prezydent RP Andrzej Duda (4P) z małżonką Agatą Kornhauser-Dudą (5P) oraz aktorzy Małgorzata Kożuchowska (2P), Paweł Królikowski (P), Marta Chodorowska (3P), Włodzimierz Nowak (3L), Halina Kowalska (4L), Piotr Ligienza (L) i Anna Smołowik (2L) podczas akcji Narodowego Czytania "Przedwiośnia" Stefana Żeromskiego, 8 bm. w Domu Artystów Weteranów Scen Polskich "Skolimów" w Konstancinie-Jeziornej. (nlat) PAP/Paweł Supernak PAP © 2018 / Paweł Supernak
                                        

            To wielkie dzieło patriotyczne - powiedział w sobotę prezydent Andrzej Duda o pracy aktorów, którzy "budują polską kulturę" i "pielęgnują polskie słowo". Prezydent wraz z małżonką uczestniczył w Narodowym Czytaniu "Przedwiośnia" w Domu Artystów Weteranów Scen Polskich w Skolimowie.
      
            Prezes ZASP Paweł Królikowski i wiceprezes ZASP Małgorzata Kożuchowska, Halina Kowalska i Włodzimierz Nowak byli wśród aktorów, którzy w sobotę czytali w sobotę fragmenty "Przedwiośnia" w ogrodzie Domu Artystów Weteranów Scen Polskich im. Wojciecha Bogusławskiego w Skolimowie. Fragmenty powieści przeczytała także para prezydencka. W ogrodzie zgromadzili się pensjonariusze, ich rodziny, mieszkańcy Konstancina i goście z Warszawy.

Prezydent pytany czy ma tremę, czytając w otoczeniu zawodowych aktorów, powiedział: "To tak jak publicznie zagrać w piłkę z Robertem Lewandowskim. Wielkie przeżycie". "Tutaj spotkali się aktorzy, którzy są bohaterami czterech pokoleń (...) - moich dziadków, rodziców, nas samych i naszej córki. (...) To jedyna w swoim rodzaju okazja, żeby tym pokoleniom aktorskim, państwu, złożyć serdecznie podziękowanie za pielęgnowanie polskiego słowa, podziękowania za budowanie polskiej kultury przez tyle, tyle lat. Fakt, że państwo przekazujecie to wielkie dzieło z pokolenia na pokolenie ucząc młodych sztuki aktorskiej, to jest wspaniałe i jesteśmy za to bardzo wdzięczni. To także wielkie dzieło patriotyczne" - dodał prezydent.

Agata Kornhauser-Duda powiedziała: "Dla nas to jest wieli zaszczyt, ale też ogromna trema występować wśród aktorów, które całe swoje życie poświęcają na interpretowanie tekstów". Pierwsza dama podkreśliła, że cechą Narodowego Czytania jest otwartość - każdy może uczestniczyć i zorganizować to na swój własny sposób. "Ja nie mogę sobie wyobrazić życia bez książek" - powiedziała i przypomniała słowa Umberto Eco: "kto czyta książki, żyje dwa razy".

W tym roku Narodowe Czytanie ma największy zasięg ze wszystkich dotychczasowych edycji - jest czytane w 2930 miejscach. Jak mówiła Agata Kornhauser-Duda, otwierając akcję w sobotę rano w Ogrodzie Saskim, "nie tylko liczba miejsc robi wrażenie, ale też kreatywność organizatorów". "+Przedwiośnie+ czytane jest m.in. na wodzie w Świnoujściu, pod ziemią w Opatowie, na motocyklach w Kleczewie, na plaży w Rewalu, w środkach komunikacji miejskiej np. w Żorach, Szczecinie, Sochaczewie" - wymieniała pierwsza dama. Jak przypomniała, Narodowe Czytanie odbywa się w szkołach, przedszkolach, szpitalach, więzieniach, bibliotekach, muzeach i domach opieki społecznej oraz aż 142 teatrach. Czytane jest na setki różnych sposobów - we fragmentach, w całości, z podziałem na role, głośno, publicznie, ale też w domowym zaciszu.

Akcja Narodowe Czytanie organizowana jest przez Prezydenta RP od 2012 roku. Została zainicjowana wspólną lekturą Pana Tadeusza Adama Mickiewicza. W 2013 roku w całej Polsce odbyło się czytanie dzieł Aleksandra Fredry, a podczas następnych edycji przeczytano kolejno: Trylogię Henryka Sienkiewicza oraz "Lalkę" Bolesława Prusa. W 2016 roku Andrzej Duda i Agata Kornhauser-Duda rozpoczęli Narodowe Czytanie "Quo vadis" Henryka Sienkiewicza w warszawskim Ogrodzie Saskim. W 2017 roku lekturą Narodowego Czytania było "Wesele" Stanisława Wyspiańskiego. W całej Polsce i za granicą dramat ten przeczytano w ponad 2000 miejsc.