Europejskie Centrum Bajki w Pacanowie (woj. świętokrzyskie) i odbywający się w tej miejscowości finał 16. Międzynarodowego Festiwalu Kultury Dziecięcej odwiedziła w niedzielę Agata Kornhauser-Duda. Zachęcała dzieci i ich rodziców do czytania książek.
      
            Na trwającą od piątku w Pacanowie imprezę złożyły się m.in. przeglądy najlepszych krajowych dziecięcych i młodzieżowych grup teatralnych i wokalistów, występy estradowe, warsztaty twórcze i naukowe, konkursy, gry i zabawy. Podczas tegorocznego festiwalu promowano kulturę Hiszpanii.

W niedzielę, podczas gali finałowej festiwalu, obchodzono 85. urodziny patrona tutejszego centrum bajki - Koziołka Matołka, bohatera książek Kornela Makuszyńskiego. Z tej okazji przygotowano czterowarstwowy, wysoki niemal na dwa metry tort, który ozdobiło 85 świec, a sympatycznej bajkowej postaci odśpiewano "100 lat".

Podczas wizyty w Pacanowie małżonka prezydenta RP - która objęła festiwal honorowym patronatem - czytała dzieciom fragmenty książki o koziołku. "Bardzo jest mi miło, że mogę gościć w miejscowości, której mieszkańcy tak bardzo kochają dzieci, ale także lubią czytać książki. Miejscowości, którą niegdyś rozsławił Kornel Makuszyński, a która dzisiaj tak pięknie wypełnia jego literacki testament" - podkreśliła w wystąpieniu do zgromadzonych na pacanowskim rynku Agata Kornhauser-Duda.

Małżonka prezydenta gratulowała pomysłu organizacji festiwalu. "Inicjatywa ta z jednej strony promuje naszą rodzimą kulturę, a jest to niezwykle ważne, ponieważ to właśnie kultura jest bardzo ważnym elementem społecznego rozwoju. I to dzięki niej budujemy naszą narodową tożsamość, to dzięki niej budujemy naszą przynależności do wspólnoty. I wreszcie - uczymy się szacunku do tradycji" - zaznaczyła Pierwsza Dama.

Dodała, że festiwal, przybliżając kulturę i zwyczaje innych krajów, uczy także najmłodszych otwartości na nowe doświadczenia i innych ludzi. "Dzięki festiwalowi dzieci uczą się, że świat nie toczy się tuż za rogiem, ale że jest wielki, piękny, barwny, fascynujący - czasem zaskakujący - ale na pewno bardzo różnorodny" - oceniła małżonka prezydenta.

Zwiedziła też działające w Pacanowie od 2010 r. Europejskie Centrum Bajki - nowoczesny, dziecięcy dom kultury. "Od początku swojego istnienia dokłada wszelkich starań i podejmuje różnego rodzaju działania, by promować wśród najmłodszych światową literaturę" - powiedziała Kornhauser-Duda o placówce.

"Państwa przykład jest godny naśladowania dla nas wszystkich. Ja od początku działalności w roli małżonki prezydenta staram się bardzo mocno wspierać wszelkiego rodzaju akcje czytelnicze - tak w Polsce, jak i za granicą wśród dzieci polonijnych" - zaznaczyła.

Pierwsza Dama podkreśliła, że literatura i czytanie książek są jej "ogromną pasją", a jej miłość do książek to zasługa głównie rodziców - taty pisarza i mamy polonistki. "Miałam to szczęście, że wychowałam się w domu, w którym książki zawsze czytano, o książki dbano, o książkach bardzo dużo rozwiano. Książki dawaliśmy sobie w prezencie, a mieszkanie moich rodziców wyglądało jak jedna wielka biblioteka" - opisywała.

"Do tej pory doskonale pamiętam wiersze, opowiadania, pierwsze powieści czy baśnie, które czytali mi rodzice, a po które sięgałam sama, gdy już nauczyłam się czytać, które również potem polecałam mojej córce" - podkreśliła.

Dodała, że są wśród nich baśnie Andersena i braci Grimm, baśnie ukraińskie, mołdawskie, kirgiskie zebrane w zbiorze "Srebrna gołębica". Zaznaczyła, że uwielbiała m.in. wiersze Tuwima, Brzechwy, czytała powieści Lindgren, utwory Makuszyńskiego, później Ożogowskiej, Nienackiego i Niziurskiego.

"Pamiętam doskonale to uczucie dumy i satysfakcji, kiedy mój tato wydał pierwszy zbiór wierszy dla dzieci, zatytułowany +Tyle rzeczy niezwykłych. Wiersze dla Agatki+" - wspominała Kornhauser-Duda.

"Jestem przekonana, że czytanie ma same zalety - nie wyobrażam sobie swojego życia bez książek. Ponieważ czytanie, i to od najmłodszych lat, w tym również czytanie bajek, przede wszystkim przyczynia się do rozwoju osobistego, do wzbogacania słownictwa. Dzięki czytaniu kształtujemy nasze poglądy, charaktery, wreszcie pobudza wyobraźnię, a także rozwija twórcze myślenie" - zaznaczyła Pierwsza Dama.

Agata Kornhauser-Duda zachęcała dzieci, aby czytały, a ich rodziców - do dawania dobrego przykładu i czytania wspólnie z dziećmi. Złożyła też najmłodszym życzenia z okazji Dnia Dziecka - aby nie zabrakło im uśmiechu i wytrwałości w realizacji własnych celów.

Pomysłodawcą przekształcenia Pacanowa w Europejską Stolicę Bajki był Waldemar Dąbrowski - minister kultury w latach 2002-05. Z jego inicjatywy w 2003 r. w Pacanowie zorganizowano pierwszy Festiwal Kultury Dziecięcej.

Europejskie Centrum Bajki im. Koziołka Matołka to wielofunkcyjny obiekt dla dzieci, w którym znajdują się m.in. biblioteka z czytelnią i księgarnią, kino, sala teatralna oraz sale warsztatowe. Budynek otaczają ogród z altanami oraz kuźnia, która ma upamiętniać słynnych kowali ze "120 przygód Koziołka Matołka". Nad stawem znajduje się amfiteatr.

Na odwiedzających placówkę czeka też niezwykła wystawa pt. "Bajkowy świat", utrzymana w charakterze interaktywnej zabawy przy wykorzystaniu m.in. technik multimedialnych, oraz "Kraina Soria Moria" - także wykorzystująca nowoczesne technologie wystawa - gra, oparta na fińskim systemie edukacji, która nawiązuje do skandynawskich tradycji bajarskich, łącząc świat baśni, legend i podań krajów Północy. W planach jest zbudowanie przy centrum parku edukacyjnego Akademia Bajki. W zeszłym roku pacanowskie centrum odwiedziło około 180 tys. turystów.

Koziołka Matołka - podróżnika szukającego mitycznego Pacanowa - powołali do życia w 1933 r. pisarz Kornel Makuszyński i rysownik Marian Walentynowicz w książeczce "120 przygód Koziołka Matołka". W kolejnych latach powstały jeszcze trzy tomiki traktujące o przygodach tego sympatycznego zwierzaka. Koziołek - "mądra głowa" i "miłe zwierzę" ubrane w krótkie czerwone spodenki - stał się symbolem Festiwalu Kultury Dziecięcej.

Młodzi uczestnicy imprezy w Pacanowie jak co roku uczestniczyli w korowodzie bajkowych postaci. Dzieci mogły brać także udział w licznych warsztatach - m.in. z robotyki, fizyki, chemii, wiedzy o kosmosie, ekologii, kowalstwa artystycznego, ceramicznych, garncarskich, malarskich, kaligraficznych. Wieczorem w finale imprezy wystąpi z koncertem wokalistka Sylwia Grzeszczak.