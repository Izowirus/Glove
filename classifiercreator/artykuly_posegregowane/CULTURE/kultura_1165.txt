Rapa 05.06.2011. Piramida "mazurska piramida" - grobowiec rodzinny pruskiego rodu baronów von Fahrenheid, zaprojektowany przez duńskiego rzeźbiarza Bertela Thorvaldsena- zbudowany w 1811 w mazurskiej wsi Rapa. Charakterystyczną cechą jest kształt, przypominający starożytne egipskie piramidy. Podstawa zbudowana jest z kamienia polnego, na planie kwadratu długość boku podstawy: 10,4 m, wysokość piramidy: 15,9 m. ar/soa PAP/Artur Reszko PAP © 2017 / Artur Reszko
                                        

            Do końca lutego gotowa będzie dokumentacja techniczna niezbędna do przeprowadzenia prac remontowych dla ratowania zabytkowej piramidy w Rapie - poinformowało Nadleśnictwo Czerwony Dwór.
      
            Ta unikatowa budowla niszczała przez wiele lat i grozi zawaleniem.

Jak powiedział PAP Tomasz Łaskowski - sekretarz nadleśnictwa, na którego terenie znajduje się zabytek - opracowywany jest program konserwatorski i projekt konstrukcyjno-budowlany. Według niego stworzenie takiej dokumentacji jest ważnym krokiem dla ratowania piramidy, która przez dekady ulegała stopniowej degradacji i obecnie jest w fatalnym stanie technicznym.

Piramida w Rapie jest uważana za jeden z najbardziej osobliwych na Mazurach i unikatowy w skali kraju zabytek. Konstrukcja stoi na gruntach Skarbu Państwa i znajduje się w zarządzie Lasów Państwowych.

Zgodnie z tzw. decyzją nakazową, którą wydał wojewódzki konserwator zabytków, prace konserwatorskie powinny zostać wykonane do końca roku. Ich łączny koszt szacowany jest na ok. 1 mln zł.

"Nadleśnictwo nie może sfinansować tej inwestycji z własnych środków, bo w budżecie Lasów nie przewidziano możliwości finansowania przedsięwzięć niezwiązanych z gospodarką leśną. Jako państwowa jednostka organizacyjna nieposiadająca osobowości prawnej, zarządzająca mieniem Skarbu Państwa, nie możemy też ubiegać się o dofinansowanie z programów unijnych" - mówił sekretarz.