Warszawa, 16.05.2018. Śniadanie prasowe, zapowiadające otwarcie sezonu w „Pokoju na lato” Muzeum Powstania Warszawskiego oraz Miasta Stołecznego Warszawy, 16 bm. Pokój na lato to letni pawilon rekreacyjno-kulturalny zlokalizowany przy MPW. (mr) Archiwum fot. PAP/Bartłomiej Zborowski
                                        

            Podczas tegorocznej, 15. edycji Nocy Muzeów, która odbędzie się w sobotę, mieszkańcy stolicy będą mogli wybierać spośród 240 placówek, które wezmą udział w wydarzeniu. Oprócz najbardziej popularnych muzeów, swoje podwoje otworzą m.in. MKiDN, MSWiA, Urząd Patentowy czy Dom Arcybiskupów Warszawskich.
      
            Noc w Muzeum Narodowym rozpocznie się od "Wieczorynki w muzeum", czyli zajęć dla dzieci w wieku od 5 do 12 lat, które pozwolą im przenieść się do odległych krajów i w dawne epoki. Zwiedzający zajrzą także do pracowni i magazynów, m.in. Gabinetu Monet i Medali, Pracowni Konserwacji Rzeźby i Malarstwa na Drewnie czy do Zbiorów Sztuki Orientalnej.

W Noc Muzeów otwarta zostanie także siedziba Ministerstwa Kultury i Dziedzictwa Narodowego, mieszcząca się w dawnym pałacu Potockich - Czartoryskich. Pierwszą grupę oprowadzi osobiście wicepremier, minister kultury i dziedzictwa narodowego Piotr Gliński. Szef resortu otworzy także wystawę "Pod opieką Niepodległej" - Państwo, kultura dziedzictwo 1918-1939. Przewidziano także m.in. koncert solistów i orkiestry Polskiej Opery Królewskiej oraz pokaz filmów WFDiF z serii Polska Niepodległa - Historia w ożywionych obrazach. W Noc Muzeów zainaugurowany zostanie także doroczny projekt Muzeum Utracone, którego współorganizatorem jest szef MKiDN. Tegoroczną edycję poświęcono kolekcji artystycznej ostatniego króla I Rzeczpospolitej Stanisława Augusta Poniatowskiego.

Muzeum Historii Żydów Polskich POLIN zaplanowało nocne zwiedzanie wystawy czasowej "Obcy w domu. Wokół Marca '68", a także ekspozycji stałej prezentującej "1000 lat historii Żydów polskich". Będzie to również okazja do wzięcia udziału w spacerze i odwiedzeniu miejsc niedostępnych na co dzień oraz poznania pracy muzeum z perspektywy opiekuna zbiorów, realizatora dźwięku czy pracownika działu bezpieczeństwa. Dodatkowo w POLIN odwiedzający będą świadkami iluminacji, wykorzystującej projekt muralu nawiązującego do obchodów 50. rocznicy Marca '68 oraz wystawy #obcywdomu. Odwiedzić będzie można również miejsce edukacji rodzinnej "U króla Maciusia".

Pałac Kultury i Nauki - wspólnie z pałacowymi instytucjami - przygotował m.in. #Salon Wirtualnej Rzeczywistości, w którym - dzięki aplikacji #HoryzontHistorii - przenieść będzie się można do dawnej stolicy. Zwiedzający wjadą także na taras widokowy na 30. piętrze budynku, a także zobaczą wystawę pamiątek znajdujących się w zbiorach placówki. Wezmą też udział w grze, która będzie okazją do odwiedzenia najciekawszych miejsc w pałacu, m.in. Teatru Lalka czy Muzeum Ewolucji PAN.

Muzeum Powstania Warszawskiego w Noc Muzeów zainauguruje "Pokój na lato" - pawilon kulturalny, który do końca wakacji stanie się dla mieszkańców stolicy miejscem spotkań i warsztatów. Uroczystość uświetni koncert Warszawskiej Orkiestry Rozrywkowej, z którą wystąpi wokalistka Gaba Kulka.

Z soboty na niedzielę będzie można także zwiedzić Muzeum Pałacu Króla Jana III w Wilanowie, w którym będzie możliwość bliższego przyjrzenia się dziełom z kolekcji sztuki dalekowschodniej. Zwiedzający zobaczą także przygotowane przez placówkę spektakl historyczny ukazujący życie na dworze Jana III oraz widowisko kostiumowe inspirowane modą okresu międzywojennego.

Na Noc Muzeów zaprasza także Biuro Poszukiwań i Identyfikacji Instytutu Pamięci Narodowej, którego pracownicy przybliżą uczestnikom rezultaty prac poszukiwawczo-ekshumacyjnych prowadzonych na Wojskowych Powązkach na tzw. Łączce. Uczestnicy wydarzenia będą mieli możliwość odbycia wirtualnego spaceru po "Łączce", zapoznania się z multimedialną ekspozycją "Kwatera Ł. Panteon Narodowy pod cmentarnym murem" i zobaczenia przedmiotów odnalezionych w dołach śmierci.



W muzealną noc włączy się także Orkiestra Sinfonia Varsovia, która zaprosi gości do swoich zabytkowych przestrzeni, a także zagra plenerowy koncert, pokaże spektakl teatralny o roli sztuki we współczesnym świecie oraz wystawę na temat archaicznych i alternatywnych technik fotograficznych.

Również Warszawska Opera Kameralna przygotowała na tę noc szereg atrakcji, m.in. kiermasz płyt CD. Odbędzie się pokaz części spektaklu według opery "Czarodziejski flet" W.A. Mozarta oraz koncert kameralny Warsaw Opera Quartet.

Z kolei wizyta w Muzeum Azji i Pacyfiku będzie okazją do zapoznania się z tradycyjnymi grami i zabawami z Azji. W wydarzeniu wezmą udział przedstawiciele organizacji World Traditional Culture Play Association z Seulu, którzy zaprezentują uczestnikom tradycyjne zabawy dzieci i dorosłych w Korei Południowej.

Centrum Nauki Kopernik udostępni zwiedzającym ponad 400 eksponatów, w tym zupełne nowości. Będzie można wziąć udział w eksperymentach, a także zobaczyć pokaz laserowy oraz przetestować możliwości nowego systemu projekcyjnego.

Sobotnia noc będzie również okazją do odwiedzenia Muzeum Naparstków, gdzie obejrzeć będzie można kilkaset eksponatów z całego świata, m.in. z Ameryki Północnej. Oprócz tego odbędzie się także pokaz modniarstwa Europejskiej Szkoły Modystek.

Noc Muzeów będzie okazją do zwiedzenia nie tylko placówek muzealnych. Swoje podwoje otworzy dla zwiedzających np. Dom Arcybiskupów Warszawskich, gdzie będzie można zobaczyć i dotknąć przedmiotów, wśród których żył i pracował przez ponad 30 lat prymas Polski, kard. Stefan Wyszyński. Dom Arcybiskupów Warszawskich otwierany jest dla zwiedzających raz w roku z okazji rocznicy śmierci prymasa Wyszyńskiego. W tym roku, po raz drugi, dzień otwarty połączony zostanie z warszawską Nocą Muzeów.

Swoje drzwi otworzy także Urząd Patentowy RP, gdzie dowiedzieć będzie się można wielu ciekawostek na temat funkcjonowania tej instytucji, powołanej do życia dekretem Naczelnika Państwa Józefa Piłsudskiego jako jednej z pierwszych po odzyskaniu przez nasz kraj niepodległości. Goście m.in. wcielą w rolę ekspertów w sporze o naruszenie patentu oraz zapoznają się z opisami polskich technologii z lat 20. czy 30. XX w.

Ministerstwo Spraw Wewnętrznych i Administracji zaprasza na Noc Muzeów ze służbami mundurowymi. Zwiedzający siedzibę ministerstwa przy ul. Batorego będą mogli m.in. wsiąść do policyjnych radiowozów, obejrzeć sprzęt pirotechników, zobaczyć limuzyny SOP czy spróbować swoich sił na strażackim torze przeszkód.

Obejrzeć będzie można również wnętrza dawnego aresztu śledczego Ministerstwa Bezpieczeństwa Publicznego przy ul. Rakowieckiej, w którym więzieni byli m.in. Emil Fieldorf "Nil" i Jan Rodowicz "Anoda".

W obchody muzealnej nocy włączą się także Koleje Mazowieckie, które na Stacji Muzeum zaprezentują szynobus spalinowy, a kolejarze opowiedzą o tajnikach ich pracy.

Pierwsza Noc Muzeów na świecie odbyła się w Berlinie w 1997 r. W Polsce w 2003 r. zorganizował ją jako pierwszy Poznań. Warszawska publiczność po raz pierwszy mogła wziąć udział w tym wydarzeniu rok później. Zgłosiło się wówczas 11 placówek, które zwiedziło 16 tys. osób. W ubiegłym roku muzea, instytucje kultury, budynki administracji państwowej i samorządowej, siedziby policji, wojska i straży pożarnej, uczelnie czy kluby odwiedziło ponad 200 tys. osób.