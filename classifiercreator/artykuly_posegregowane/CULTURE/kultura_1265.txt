Warszawa, 24.09.2014. Jerzy Maksymiuk - dyrygent, kompozytor, pianista - odebrał statuetkę "Dzieło życia" podczas gali Nagród im. Cypriana Kamila Norwida na Zamku Królewskim w Warszawie. Archiwum fot. PAP/Jakub Kamiński 
                                        

            W Pałacu Prymasowskim w Warszawie odbędzie się w niedzielę koncert z okazji 80. urodzin Jerzego Maksymiuka. Orkiestra Sinfonia Viva pod jego batutą wykona utwory m.in. Szymanowskiego, Mozarta, Czajkowskiego.
      
            W programie koncertu znalazły się Etiuda K. Szymanowskiego, Divertimento D- dur W.A. Mozarta, Serenada na smyczki P. Czajkowskiego i Vers per archi J. Maksymiuka.

Orkiestra Sinfonia Viva, która wystąpi podczas niedzielnego koncertu, powstała w 1998 roku z inicjatywy kompozytora, aranżera i dyrygenta - Tomasza Radziwonowicza. Orkiestrę tworzą utalentowani muzycy, absolwenci Akademii Muzycznej im. Fryderyka Chopina w Warszawie. Sinfonia Viva słynie z bogatego dorobku zarówno w muzyce klasycznej, jazzowej, jak i filmowej. Orkiestra współpracuje z uznanymi muzykami, takimi jak: Grażyna Auguścik, Ewa Bem, Anna Maria Jopek, Konstanty Andrzej Kulka, Henryk Miśkiewicz, Andrzej Smolik. Towarzyszy międzynarodowym gwiazdom jazzu, takim jak Branford Marsalis, Manu Katche, Richard Bona.

Jerzy Maksymiuk - dyrygent i pianista - urodził się 9 kwietnia 1936 roku w Grodnie. W latach 1970-72 był dyrygentem Teatru Wielkiego w Warszawie. Od 1972 roku prowadził zespół Warszawskiej Opery Kameralnej. Orkiestra pod jego kierownictwem zyskała międzynarodową sławę. W 1984 roku zmieniła nazwę na Sinfonia Varsovia - Polska Orkiestra Kameralna.

W latach 70. ubiegłego wieku Maksymiuk rozpoczął pracę z Wielką Orkiestrą Symfoniczną Polskiego Radia - obecnie NOSPR. W roku 1975 roku dyrygował orkiestrą podczas finałowych przesłuchań na Międzynarodowym Konkursie im. Fryderyka Chopina w Warszawie.

W 1979 roku wystąpił z Polską Orkiestrą Kameralną w Carnegie Hall w Nowym Jorku, a dwa lata później odbył z nią koncerty w Japonii, Australii, Nowej Zelandii, Stanach Zjednoczonych i Niemczech. W latach 1983-93 kierował BBC Scottish Symphony Orchestra w Glasgow. W 1990 debiutował na koncertach BBC Proms w Royal Albert Hall, w Londynie. Podjął też współpracę z English National Opera.

Jerzy Maksymiuk jest promotorem muzyki współczesnej. Przez wiele lat współtworzył "Warszawską Jesień" jako członek komisji repertuarowej festiwalu.

Na początku tego roku ukazał się dwupłytowy album "Maksymiuk/Sinfonia Varsovia - historia niezwykłej artystycznej przyjaźni spisana muzyką" z nagraniami Sinfonii Varsovii, zarejestrowanymi w 2015 roku i z nagraniami archiwalnymi Polskiej Orkiestry Kameralnej. Wydawnictwo związane jest z przypadającym w tym roku jubileuszem Jerzego Maksymiuka i stanowi artystyczny hołd, jaki swemu mistrzowi i wieloletniemu dyrygentowi składają artyści Orkiestry Sinfonia Varsovia.