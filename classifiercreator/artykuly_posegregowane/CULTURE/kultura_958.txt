13-letni Bartek Peszuk z Białej Podlaskiej i 30-letnia Paulina Gruszecka z Aleksandrowa Łódzkiego zajęli pierwsze miejsca w konkursie 13. Festiwalu Zaczarowanej Piosenki im. Marka Grechuty w Krakowie. Konkurs rozstrzygnięto w sobotnią noc na Rynku Głównym.
      
            Do tegorocznej edycji napłynęło 219 zgłoszeń niepełnosprawnych artystów. Do sobotniego finału przeszło 12 osób. Podczas koncertu finałowego na scenie przed wieżą ratuszową z młodymi wokalistami wystąpiły gwiazdy: Katarzyna Cerekwicka, Halina Mlynkova, Marek Piekarczyk, Anna Karwan, Andrzej Kraiński, Mateusz Ziółko. Finaliści śpiewali po dwie piosenki: jedną z repertuaru artysty, który im towarzyszył, drugą z dorobku Wojciecha Młynarskiego.

Ogłoszenie wyników nastąpiło w nocy. 13-letni Bartek Peszuk z Białej Podlaskiej zwyciężył w kategorii dzieci (do lat 16), a 30-letnia Paulina Gruszecka z Aleksandrowa Łódzkiego w kategorii dorośli (powyżej 16 lat). Zwycięzcy otrzymali statuetki Złotego Ptaszka oraz stypendia w wysokości 24 tys. zł (I miejsce), 10 tys. zł (II miejsce) i 5 tys. (III miejsce).

Bartek Peszuk zachwycił publiczność i jury piosenkami: "Między słowami" (w duecie z Kasią Cerekwicką), "Dziewczyny, bądźcie dla nas dobre na wiosnę", natomiast Paulina Gruszecka została doceniona za utwory: "W prezencie" (w duecie z Anną Karwan), "Jest fantastycznie".

W jury pod przewodnictwem Jana Młynarskiego zasiedli m.in.: Ewa Błaszczyk, Stanisława Celińska, Artur Barciś, Anna Maria Jopek, Jan Kanty Pawluśkiewicz, Maciej Zakościelny.

Wieczór prowadzili Anna Dymna, Piotr Głowacki, Maciej Musiał, Zbigniew Zamachowski, Bronia Zamachowska.

Koncert finałowy i rozstrzygnięcie konkursu poprzedziły różnorodne atrakcje, w tym pokazy niepełnosprawnych mistrzów sportu (rugby, szermierka, wioślarstwo, kolarstwo, koszykówka, ampfutbol, kulturystyka, narciarstwo, parawioślarstwo) i mecz siatkówki (niepełnosprawni sportowcy kontra gwiazdy).

Na zakończenie festiwalu w niedzielę na Rynku Głównym odbędzie się koncert „Tylko miłość". Przed publicznością wystąpią laureaci Festiwalu Zaczarowanej Piosenki z poprzednich lat oraz Stanisława Celińska, Natalia Kukulska, Joanna Kulig, Robert Janowski, Janusz Radek, Justyna Schneider. Wieczór poprowadzi Anna Dymna i Piotr Polk.

Festiwal Zaczarowanej Piosenki jest jednym z przedsięwzięć organizowanych przez Fundację Anny Dymnej 14. Ogólnopolskich Dni Integracji "Zwyciężać Mimo Wszystko", nad którymi honorowy patronat sprawuje małżonka prezydenta Agata Kornhauser-Duda.