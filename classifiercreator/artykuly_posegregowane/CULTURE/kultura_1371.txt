Wrocławska Fundacja Filmowa organizująca spotkania filmowe dla obcokrajowców i Europejski Festiwal Filmowy „Integracja Ty i Ja” są wśród laureatów Nagród Polskiego Instytutu Sztuki Filmowej. Konkurs rozstrzygnięto na Festiwalu Filmowym w Gdyni.
      
            Doroczne Nagrody PISF to wyróżnienie przyznawane w branży filmowej, będące formą docenienia pracy osób oraz instytucji niezwiązanych z produkcją filmów. Statuetki wręczane są, w różnych kategoriach, za osiągnięcia w upowszechnianiu i promocji polskiego kina oraz za ułatwienie dostępu do polskiej twórczości filmowej.

Laureatów 9. edycji konkursu ogłoszono podczas gali na 41. Festiwalu Filmowym w Gdyni. Uroczystość odbyła się w gdyńskim Teatrze Muzycznym.

„Nie byłoby polskiego środowiska filmowego bez państwa. Twórcy są ważni, polskie filmy są ważne, ale najważniejszy jest widz. I żeby ten widz istniał, żeby chciał chodzić na polskie filmy, potrzebna jest taka praca, która uświadamia, czym sztuka filmowa jest, która potrafi tworzyć konteksty, która przybliża - czyli praca, którą państwo wykonujecie na co dzień” – powiedziała, zwracając się do nominowanych i laureatów, dyrektor PISF Magdalena Sroka.

Wśród wręczających statuetki podczas gali byli: Magdalena Cielecka, Kinga Dębska, Marta Nieradkiewicz, Andrzej Seweryn, Wiktor Zborowski, Bartłomiej Topa, Arkadiusz Jakubik. Uroczystość prowadził Krzysztof Materna.

W kategorii kino Nagrodę PISF zdobyło Kino Narew w Pułtusku. Za edukację filmową nagrodzona została Wrocławska Fundacja Filmowa – za cykl spotkań filmowych dla obcokrajowców „Polish Cinema for Beginners” w Kinie Nowe Horyzonty we Wrocławiu.

W kategorii wydarzenie filmowe uhonorowano z kolei 12. Europejski Festiwal Filmowy „Integracja Ty i Ja” w Koszalinie, czyli festiwal podejmujący temat niepełnosprawności.