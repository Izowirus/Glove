PAP/Jakub Kaczmarczyk
      
            
        

        
        PAP/Jakub Kaczmarczyk
      
            
        

        
        PAP/Jakub Kaczmarczyk
      
            
        

        
        PAP/Jakub Kaczmarczyk
      
            
        

        
        PAP/Jakub Kaczmarczyk
      
            
        

        
        PAP/Jakub Kaczmarczyk
      
          
  


  
            Koncertem laureatów zakończył się w niedzielę trwający od 8 października w Poznaniu 15. Międzynarodowy Konkurs Skrzypcowy im. H. Wieniawskiego. Decyzją jury pierwszą nagrodę otrzymała Veriko Tchumburidze (Gruzja/Turcja).
      
            W uroczystej gali wieńczącej konkurs uczestniczył wicepremier, minister kultury i dziedzictwa narodowego Piotr Gliński.

„Przez ostatnie dwa tygodnie oczy całego muzycznego świata skierowane były na Poznań. Już po raz 15. dowiedliśmy, że polska kultura to nie tylko dzieło Fryderyka Chopina, jego wybitna muzyka fortepianowa. Międzynarodowy konkurs im. Henryka Wieniawskiego, najstarszy turniej skrzypcowy w dziejach kultury zachodniej, pokazał młodemu pokoleniu wirtuozów i ogromnej rzeszy melomanów, że warto poznać polską literaturę wiolinistyczną, warto ją wykonywać i należy słuchać muzyki naszych kompozytorów” – mówił w Poznaniu wicepremier.

Gliński podkreślił także, że patron konkursu - Henryk Wieniawski - był postacią niezwykłą, która łączyła w sobie „pasję kreowania muzycznego uniwersum na dwóch płaszczyznach”.

„Pierwsza z nich to ta, której beneficjentami jesteśmy do dzisiaj – kompozytorska. Zachwycają nas przecież niezwykłej urody koncerty skrzypcowe, fascynują wirtuozowskie etiudy, wreszcie wciąż zaskakują urocze utwory kameralne, wśród których tak wiele jest polskich tańców; polonezów, kujawiaków, mazurów. Druga aktywność Wieniawskiego to ta wykonawcza – prowadzona w całej Europie i Stanach Zjednoczonych, w tak trudnym dla nas, dla naszego kraju wieku XIX. Pozwalała ona pielęgnować polskość w noc zaborów i zachować naszą własną tożsamość” – zaznaczył minister.

W trakcie gali wręczono nagrody konkursu, w tym nagrodę główną - złoty medal i 30 tys. euro dla Veriko Tchumburidze. Werdykt jury został ogłoszony w sobotę wieczorem.

Veriko Tchumburidze (Gruzja/Turcja) urodziła się w 1996 r. Grę na skrzypcach rozpoczęła w wieku 4 lat. Kształciła się w Państwowym Konserwatorium w Mersinie oraz pod kierunkiem Dory Schwarzberg w wiedeńskiej Hochschule fuer Musik jako stypendystka „Young Musicians on World Stages”. Zdobyła pierwsze nagrody w Konkursie Skrzypcowym „Gulden Turali” (2004), Państwowym Konkursie w Gruzji (2006) oraz VII Międzynarodowym Konkursie dla Młodych Muzyków im. P. Czajkowskiego (2012).

W 2013 r. otrzymała zaproszenie do udziału w kursie mistrzowskim organizowanym przez Akademię Seiji Ozawy oraz w Festiwalu Verbier w Szwajcarii, gdzie doskonaliła swoje umiejętności pod kierunkiem Any Chumachenco. Występowała jako solistka z orkiestrami symfonicznymi w Eskisehirze, Stambule, Izmirze i Bursie oraz z Brandenburską Orkiestrą Kameralną. Obecnie kontynuuje naukę w klasie Any Chumachenco w Musik Hochschule w Monachium.

Finaliści wykonywali wybrane koncerty skrzypcowe, w tym obowiązkowo jeden z koncertów Wieniawskiego, występując z towarzyszeniem Orkiestry Filharmonii Poznańskiej im. T. Szeligowskiego.

Laureatami drugiej nagrody (po 20 tys. euro) zostali Bomsori Kim (Korea Południowa) i Seiji Okamoto (Japonia). Czwartą nagrodę (10 tys. euro) zdobył Luke Hsu (USA), piątą (10 tys. euro) – Richard Lin (Tajwan/USA). Na szóstym miejscu uplasowała się Maria Włoszczowska, siódme miejsce przypadło Ryosuke Suho(Japonia). Oboje zdobyli po 5 tys. euro.

Jury przewodniczył wybitny skrzypek Maxim Wengerov. Finałowe przesłuchania trwały od czwartku do soboty, uczestniczyło w nich siedmioro skrzypków.

W niedzielę w poznańskim Ratuszu wręczono także ponad 40 nagród pozaregulaminowych, w tym nagrody finansowe oraz zaproszenia na krajowe i zagraniczne występy – laureatką większości z nich została Veriko Tchumburidze.