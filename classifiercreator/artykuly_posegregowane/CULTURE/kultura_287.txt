epa06832117 Mick Jagger of the British Rock band The Rolling Stones performs during a concert at the Olympiastadion in Berlin, Germany, 22 June 2018. About 67,000 tickets for The Rolling Stones 'No Filter' tour concert were sold out.  EPA/HAYOUNG JEON 
Dostawca: PAP/EPA. Archiwum PAP/EPA © 2018 / HAYOUNG JEON
                                        

            Za każdym razem, kiedy kończą trasę koncertową, mówi się też o końcu The Rolling Stones. Sam Charlie Watts przyznał, że taki los wróżono im już w 1965 roku. W niedzielę muzycy wystąpią w Warszawie po raz trzeci.
      
            Gdy 5 lipca 1969 roku, The Rolling Stones, zagrali darmowy koncert dla fanów w Hyde Park, menedżer sceny, Sam Cutler, podszedł do mikrofonu i zapowiedział entuzjastycznie: „panie i panowie, powitajmy największy zespół rockowy na świecie!". W ten sam sposób zapowiedział ich występ w Stanach Zjednoczonych w 1969 roku. Jaggerowi bardzo nie podobało się to określenie. Powiedział wtedy, że to „głupi epitet”. Cutler wspominając tę sytuację po latach, przyznał, że Jagger bardzo się zdenerwował, mówiąc, że to określenie jest nad wyraz. Dziś nikt nie ma wątpliwości, że Cutler się nie pomylił.

Można nie znać dokładnie ich bogatej dyskografii – w czasie ponad 50-letniej kariery wydali 30 albumów studyjnych, 24 albumy live, 25 albumów kompilacyjnych i 120 singli – jednak, kiedy rozbrzmiewają pierwsze dźwięki „(I Can't Get No) Satisfaction” nikt nie pozostaje obojętny. Utwór, który doczekał się ponad 98 coverów, pierwotnie nie był nawet brany pod uwagę jako singiel. Stonesi byli w połowie swojej drugiej trasy po USA, cieszyli się już dużą popularnością, ale potrzebowali mocnego, definiującego ich singla, który zaprowadziłby zespół na szczyt. Hit był na wyciągnięcie ręki.

W maju 1965 roku Keith Richards obudził się w środku nocy z melodią w głowie. Jego gitara była na łóżku obok niego. Po omacku znalazł przenośny magnetofon na nocnym stoliku. Nacisnął przycisk nagrywania i zagrał riff gitarowy. Towarzyszyła mu wymamrotana linia wokalna: "(I Can't Get No) Satisfaction". Potem zasnął. „Kiedy obudziłem się rano, usłyszałem dwie minuty utworu, kolejnych 40 minut to moje chrapanie” – wspominał.

Richards początkowo nie zauważył, że melodia nagrana w pokoju motelowym była dokładnie tym, czego szukali. "Nigdy nie myślałem, że jest to coś komercyjnego, żeby mogło być singlem" - powiedział. W rzeczy samej, basista Stones, Bill Wyman, powiedział później, że Richards wymyślił to jako "folkową piosenkę, prawdopodobnie dobry utwór uzupełniający na kolejny album".

"Myślę, że Keith uważał, że to zbyt banalne" - powiedział Mick Jagger. "Nie sądzę, że naprawdę dobrze go wysłuchał. Był zbyt blisko i po prostu czuł, że to głupi rodzaj riffu". Ale Jagger był zainspirowany tym pomysłem i szybko napisał tekst. Utwór szybko powędrował na szczyty list przebojów.

To właśnie Stonesi zdefiniowali, co to znaczy być zespołem rockowym w nowoczesnym sensie. Kiedy zaczynali grać koncerty w Londynie w 1962 roku, przekonanie, że zespół rockowy przetrwa pięć lat, a co dopiero pięćdziesiąt lat, było absurdem. Nowa moda – jak każda inna, pojawi się i przeminie.

„Nie mówiło się o muzyce popularnej na żadnym intelektualnym poziomie. Nie było takiego określenia jak +kultura popularna+. Żadna z tych rzeczy nie istniała. Ale nagle popularna muzyka stała się większa niż kiedykolwiek wcześniej. Stała się ważną, być może najważniejszą, formą sztuki tego okresu" – wspominał Jagger.

Zespół szybko przeniknął do obu tych płaszczyzn, na dobre wpisując się w muzykę popularną i pop kulturę. Przykładem niech będzie utwór Maroon 5 ”Move like Jagger”. Jednak nie tylko Jagger inspiruje. Wygląd i bezczelny styl Keitha Richardsa stał się inspiracją dla Johnny'ego Deppa, gdy ten przygotowywał się do roli Jacka Sparrowa w filmie „Piraci z Karaibów”, w którym zresztą Richards też wystąpił. Pojawił się również w kreskówce „Simpsonowie” w 2002 roku.

No i słynne logo zespołu, które można znaleźć na koszulkach. Jeden z najpopularniejszych symboli współczesnej kultury został zaprojektowany przez studenta sztuki Johna Paschego w 1970 roku. Zaprojektowanie logo "Tongue and Lip Design" zajęło studentowi dwa tygodnie i miało kosztować jedyne 50 funtów. Muzycy byli tak zadowoleni z projektu, że zapłacili za nie 200 funtów. Ikoniczne logo pojawiło się po raz pierwszy na okładce albumu "Sticky Fingers".

Zapytany o swoją inspirację, Pashe zauważył, że jest to oczywiste ... ”Chciałem czegoś buntowniczego, jednak przypuszczam, że pomysł na usta zrodził się, gdy po raz pierwszy spotkałem Micka Jaggera w biurze Stonesów. Wszedłem do wyłożonej boazerią sali konferencyjnej i on tam był. Pierwszą rzeczą, którą dostrzegłem, był rozmiar jego ust" – wspominał Pashe. Oryginalny projekt logo został sprzedany za ponad 92 tys. dolarów.

Stonesi znani są ze swoich energetycznych występów na żywo i szalonej reputacji poza sceną, dlatego być może największym osiągnięciem nie jest nakład ich wszystkich albumów sięgający 250 mln egzemplarzy na całym świecie, a to, że po pięćdziesięciu latach wciąż z tą samą energią występują na scenie. Wielu zastanawia się, kiedy ogłoszą swoją emeryturę - w końcu obecni członkowie: Mick Jagger, Keith Richards, Ron Wood i Charlie Watts mają w sumie 296 lat – żaden z nich o emeryturze nie myśl.

"Wiele razy myślałem, że to już koniec. Kiedyś ta myśl przychodziła na końcu każdej trasy. Miałem dość tego. Myślę, że gdyby Mick lub Keith odeszli na emeryturę, to byłby koniec. Oni są niezastąpieni” – wspomniał w jednym z ostatnich wywiadów Charlie Watts. Sam Keith Richards zapewnia, że to nie koniec: „my dopiero się rozkręcamy”.