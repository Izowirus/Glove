Warszawa 2000. Teatr Królewski w Starej Oranżerii (Teatr Stanisławowski w Starej Pomarańczarni) w Łazienkach Królewskich.  Archiwum PAP/Jan Morek
                                        

            Trzecia odsłona Festiwalu Oper Barokowych „Dramma per Musica” rozpocznie się w sobotę w Teatrze Królewskim Muzeum Łazienki Królewskie w Warszawie. Koncerty odbywać się będą do 17 września.
      
            Na scenie Teatru Królewskiego, zabytkowego teatru dworskiego w odrestaurowanej Starej Oranżerii w Łazienkach Królewskich, w trakcie 12 festiwalowych wieczorów wystąpi prawie 90 artystów. Dodatkowo koncerty kameralne odbywać się będą również w Sali balowej Pałacu na Wyspie.

Tegoroczną edycję muzycznej imprezy zainauguruje opera „Farnace” Vivaldiego, którego twórczość operowa nie doczekała się polskiej inscenizacji. Na scenie w Łazienkach Królewskich zaprezentują się: Anna Radziejewska, Urszula Kryger, Elżbieta Wróblewska i Joanna Krasuska-Motulewicz (mezzosopran), Kacper Szelążek, Jan Jakub Monowid (kontratenor), Przemysław Baiński (tenor), a także Orkiestra Royal Baroque Ensemble pod kierownictwem Lilianny Stawarz.

Celem imprezy jest stworzenie oferty dla miłośników muzyki barokowej, zwłaszcza opery. Jak podkreślono podczas konferencji prasowej w Warszawie, zapowiadającej festiwal, zgodnie z tradycją także w tym roku w programie znalazł się koncert oratoryjny. W tym roku odbędzie się on w Bazylice Archikatedralnej św. Jana Chrzciciela. Warszawska widownia wysłucha kompozycji „Missa Votiva”, skomponowanej w 1739 r. przez Jana Dismasa Zelenkę, czeskiego twórcę, związanego z orkiestrą dworu królów polskich i elektorów saskich.

Mszę wykona soliści, Chór Kameralny Collegium Musicum Uniwersytetu Warszawskiego, a także Royal Baroque Ensemble, prowadzona przez Andrzeja Borzyma.

Szczegółowy program III. Festiwalu Oper Barokowych „Dramma per Musica” dostępny jest na stronie internetowej pod adresem www.drammapermusica.pl