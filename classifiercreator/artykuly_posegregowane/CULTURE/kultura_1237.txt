Warszawa, 16.12.2016. Laureaci nagrody, od lewej: pisarz scenarzysta Józef Hen, reżyser, scenarzysta, pedagog Wojciech Marczewski, krytyk filmowy, historyk kina Andrzej Kołodyński, twórca filmów animowanych Stanisław Lenartowicz, kostiumograf, aktor Andrzej Szenajch, kierownik produkcji, historyk kinematografii polskiej Edward Zajicek oraz  II reżyser Zorika Zarzycka podczas uroczystości. Gala Nagród Stowarzyszenia Filmowców Polskich odbyła się 16 bm. w Hotelu Hilton w Warszawie. Wyróżnienia przyznawane są przez Zarząd Stowarzyszenia filmowcom, których praca przyczyniła się w wyjątkowy sposób do rozwoju polskiej kinematografii. (cat)
PAP/Leszek Szymański PAP © 2016 / Leszek Szymański
                                        

            Zorika Zarzycka, Edward Zajicek, Andrzej Szenajch, Andrzej Kołodyński, Stanisław Lenartowicz, Wojciech Marczewski oraz Józef Hen (Nagroda Specjalna) to laureaci dziesiątej edycji Nagród Stowarzyszenia Filmowców Polskich. Ich wręczenie odbyło się w piątek w Warszawie.
      
            Nagrody SFP przyznawane są osobom, których praca przyczyniła się w wyjątkowy sposób do rozwoju polskiej kinematografii. Od początku intencją pomysłodawców było, aby statuetki trafiały w ręce nie tylko reżyserów i operatorów, ale także tych, którzy pozostając nieco w cieniu, mają ogromny wpływ na ostateczny kształt dzieła filmowego - dźwiękowców, montażystów czy scenografów.

W tym roku wśród nagrodzonych znalazła się Zorika Zarzycka, II reżyser, "prawa ręka większości polskich reżyserów filmowych, od Lesiewicza po Zaorskiego, od Wajdy po Machulskiego" - czytamy w uzasadnieniu. Zarzycka przez pół wieku pracowała przy ponad 70 filmach, serialach i widowiskach TV. Początkowo chciała być aktorką, ukończyła krakowską PWST, ale Aleksander Ford zachęcił ją do zmiany planów życiowych.

"Zorika Zarzycka to rzadki przypadek osoby bez reszty oddanej filmom kręconym z jej udziałem. Obrotna, operatywna, wszystkiego pilnująca osobiście. A przy tym bardzo wesoła" – mówił Janusz Zaorski.

Zarzycka współpracowała też z Jackiem Bromskim, Feliksem Falkiem, Kazimierzem Kutzem, Andrzejem Wajdą. "W mojej pracy najpiękniejsze było to, że reżyserzy obdarzyli mnie swoim zaufaniem. Wielu z nich, po pierwszym filmie, nad którym razem pracowaliśmy, chciało, abym towarzyszyła im przy kolejnych, co z przyjemnością czyniłam" – wspominała Zarzycka.

Nagrodzono też Edwarda Zajicka, kierownika produkcji, historyka kinematografii polskiej. Ten profesor nauk ekonomicznych i zarządzania, związany jest z kinem od 1945 roku. Kierował produkcją wielu filmów fabularnych i dokumentalnych. Pracował też jako szef produkcji Zespołów Filmowych "Syrena", "Iluzjon" i "Kadr".

"Do naukowego filmoznawstwa Edward Zajicek wchodził stopniowo w latach 70. jako absolutny unikat: jedyny w Polsce badacz-specjalista w dziedzinie historii gospodarczej kinematografii i organizacji produkcji filmowej" – pisze Marek Hendrykowski. Zagadnieniom tym Zajicek poświęcił m.in. prace naukowe "Film polski – ekonomika i organizacja produkcji" oraz "Polska produkcja filmowa – problemy rentowności".

W tym roku nagrodę SFP otrzymał też kostiumograf i aktor Andrzej Szenajch. Absolwent warszawskiej ASP w latach 1960-1985 występował w Teatrze Współczesnym w Warszawie.

"Kostiumografem zostałem dzięki Wajdzie. W jego +Pannach z Wilka+ miałem epizod aktorski, kiedy poczyniłem trafną uwagę o jednym z mundurów, reżyser poradził mi, abym zajął się profesjonalnie kostiumami wojskowymi i militariami w filmach" - wspominał laureat. Z Wajdą pracował przy 17 filmach, m.in. "Panu Tadeuszu" i "Kronice wypadków miłosnych", "Katyniu", współpracował też m.in. z Jerzym Hoffmanem, Tadeuszem Konwickim, Krzysztofem Zanussim. Trzy filmy w których Andrzej Szejnach był kostiumografem - "Lista Schindlera" Stevena Spielberga, "Pianista" Romana Polańskiego i "Katyń" - ubiegały się o Oscary.

Wśród laureatów tegorocznych nagród SFP jest też krytyk filmowy i historyk kina Andrzej Kołodyński, od 1994 roku redaktor naczelny "Kina", wcześniej wieloletni kierownik działu zagranicznego "Filmu". Autor, współautor, redaktor lub tłumacz wielu książek o kinie. Doktor filmoznawstwa wykładający obecnie na dwóch uczelniach. Andrzej Kołodyński jest autorem wielu książek o kinie m.in. „Film grozy", "Filmy fantastyczno-naukowe", "100 filmów angielskich", "Historia filmu SF".

Kolejny tegoroczny laureat to twórca filmów animowanych Stanisław Lenartowicz: reżyser, scenarzysta, scenograf, animator. Zrealizował blisko 50 filmów w różnych gatunkach kina animowanego. Zdobył ponad 30 nagród w kraju i za granicą. Pracował w łódzkim Studiu Małych Form Filmowych Se-Ma-For. Sam Lenartowicz, spośród prawie 50 swoich filmów, które nakręcił w ciągu bez mała 40 lat, za najbardziej znaczące uważa: "Kontrapunkt", "Wózek", "Jak Stolem gasił gwiazdy", "Portret", "Śniadanie na trawie", "Martwą naturę z ptakiem", "Ruchome okno".

Nagrodę SFP otrzymał w tym roku także reżyser, scenarzysta i pedagog Wojciech Marczewski. Jego najważniejsze filmy to m.in. "Zmory", "Klucznik", "Dreszcze", "Ucieczka z kina Wolność", "Czas zdrady", "Weiser". Jest wykładowcą reżyserii w PWSFTviT w Łodzi i Szkole Filmowej Andrzeja Wajdy.

Laureatem nagrody specjalnej SFP został pisarz i scenarzysta Józef Hen. W uzasadnieniu przypomniano, że na podstawie jego prozy powstały m.in. głośne filmy: "Krzyż walecznych", "Nikt nie woła", "Prawo i pięść", a także popularne seriale telewizyjne jak "Królewskie sny".

Wśród zdobywców Nagród SFP w poprzednich latach są m.in.: reżyser filmów animowanych Witold Giersz, montażystka Irena Choryńska, kierownik produkcji Zygmunt Król, operator Wiesław Zdort, reżyser Sylwester Chęciński, scenograf i kostiumolog Wiesława Chojkowska, operator dźwięku Halina Paszkowska i Jerzy Płażewski – krytyk filmowy, historyk i teoretyk sztuki filmowej.