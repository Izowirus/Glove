Kraków, 30.05.2017. Uroczystości pogrzebowe Zbigniewa Wodeckiego na cmentarzu Rakowickim w Krakowie, 30 bm. Artysta został pochowany w rodzinnym grobowcu. Kompozytor, muzyk, multiinstrumentalista i piosenkarz Zbigniew Wodecki zmarł 22 maja w jednym z warszawskich szpitali w wieku 67 lat.  PAP/Jacek Bednarczyk 
                                        

            Tłumy krakowian i fanów przyszły we wtorek na cmentarz Rakowicki w Krakowie, aby pożegnać Zbigniewa Wodeckiego. Podczas pogrzebu kuzyn artysty odegrał na trąbce utwór "I did it my way" Franka Sinatry.
      
            Artysta spoczął w grobowcu rodzinnym. Przed ceremonią pogrzebową w bazylice Mariackiej odprawiona została msza św. Modlitwę na cmentarzu Rakowickim poprowadził bp Tadeusz Pieronek.

Życzeniem rodziny było, by ceremonia miała skromny charakter, bez publicznych przemówień. Uczestnicy pogrzebu pożegnali muzyka brawami. Utwór Franka Sinatry "I did it my way" odegrał kuzyn Wodeckiego Michał Bylica.

Rodzina poprosiła, by uczestnicy pogrzebu zamiast kwiatów i wieńców przekazywali datki na rzecz Małopolskiego Hospicjum dla Dzieci.



Zbigniew Wodecki, autor licznych polskich szlagierów, zmarł 22 maja w jednym z warszawskich szpitali. Miał 67 lat. 5 maja przeszedł zabieg wszczepienia bypass-ów, trzy dni później niespodziewanie doznał rozległego udaru mózgu. "Mimo niezwykłej woli życia i starań lekarzy udar dokonał nieodwracalnych obrażeń" - informowano na stronie internetowej artysty.

Wodecki z Krzyżem Oficerskim Orderu Odrodzenia Polski

Za wybitne zasługi dla rozwoju polskiej kultury prezydent Andrzej Duda uhonorował pośmiertnie Zbigniewa Wodeckiego Krzyżem Oficerskim Orderu Odrodzenia Polski.

"Za wybitne zasługi dla rozwoju PL kultury #PAD uhonorował pośmiertnie Zbigniewa Wodeckiego Krzyżem Oficerskim Orderu Odrodzenia Polski" - podała na Twitterze Kancelaria Prezydenta.