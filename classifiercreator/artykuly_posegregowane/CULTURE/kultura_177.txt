Pianiści Nelson Goerner i Dang Thai Son odebrali w czwartek z rąk wiceminister kultury Wandy Zwinogrodzkiej Złoty Medal "Zasłużony Kulturze Gloria Artis". Jesteście najlepszymi ambasadorami nie tylko naszej muzyki, ale także polskości - podkreślił dyrektor NIFC dr Artur Szklener.
      
            W czwartek w siedzibie MKiDN odbyła się uroczystość wręczenia argentyńskiemu pianiście Nelsonowi Goernerowi oraz wietnamskiemu pianiście Dang Thai Sonowi Złotego Medalu "Zasłużony Kulturze Gloria Artis". W uroczystości uczestniczyli m.in. wiceminister kultury Wanda Zwinogrodzka, ambasador Wietnamu w Polsce Vu Dang Dzung, konsul i sekretarz Ambasady Argentyny w Polsce Miguel Angel Cuna oraz dyrektor Narodowego Instytutu Fryderyka Chopina dr Artur Szklener.

"Naszych szanownych gości pana Dang Thai Sona i Nelsona Goernera różni pozornie bardzo wiele - urodzeni na Antypodach, w różnych kręgach kulturowych, różnym czasie, mówiący różnymi ojczystymi językami, z różnymi doświadczeniami młodości związanymi z Polską i warszawskim konkursem Chopinowskim, wreszcie w różny sposób budujący ścieżki swych artystycznych karier, a jednak trudno znaleźć mistrzów sztuki pianistycznej, których tak wiele by łączyło" - ocenił dyrektor NIFC.

"To kunszt pianizmu doceniony przez krytykę na całym świecie, niezwykła wprost subtelność i precyzja artystycznych interpretacji, niezrównana wszechstronność programowa, eksplorowanie możliwości instrumentów wraz z sięganiem po oryginały z I poł. XIX wieku, bezcenna aktywność pedagogiczna, wreszcie - co dla nas Polaków szczególnie ważne - umiłowanie polskiej muzyki i szczególne jej oddanie, emanujące m.in. częstą obecnością tu w Warszawie, na przykład w trakcie festiwali +Chopin i jego Europa+, czy też bezprecedensową aktywnością fonograficzną" - wskazał Szklener.

Podkreślił, że "głębokie zainteresowanie polską kulturą, w połączeniu z wielkim talentem, wyjątkową wrażliwością i głęboką refleksją nad każdą artystyczną interpretacją czynią z panów najlepszych ambasadorów nie tylko naszej muzyki, ale polskości per se w jej najlepszym wykonaniu". "W uznaniu zasług dla polskiej kultury - minister kultury i dziedzictwa narodowego prof. Piotr Gliński nadał panu Dang Thai Sonowi i panu Nelsonowi Goernerowi Złote Medale Gloria Artis. Pragniemy w ten sposób wyrazić nasze uznanie dla kunsztu artystycznego i głęboki szacunek dla artystów, którzy tak wiele czynią dla ukazania światu piękna i wartości polskiego dziedzictwa kulturowego" - powiedział. 

Nelson Goerner nie krył zaskoczenia. "Jestem głęboko wzruszony, zupełnie zaskoczony, gdyż nie spodziewałem się takiego wyróżnienia i brak mi słów, by wyrazić głębię moich uczuć" - podkreślił Goerner. "Po raz pierwszy przyjechałem do Warszawy w roku 1995 i stale od owego roku przyjeżdżam do Warszawy, wydaje mi się, że ani jednego roku nie ominąłem. Wspominam o tym dlatego, że świadczy to o tym, jak wiele nie tylko Warszawa, ale w ogóle kultura polska dla mnie znaczy" - podkreślił. 

Wietnamski pianista Dang Thai Son wyznał, że w roku 1980, kiedy zdobył I nagrodę Międzynarodowym Konkursie im. Fryderyka Chopina w Warszawie niespodziewanie "muzyka Chopina i Polska" zmieniły jego życie. "Ale spójrzmy na to szerzej, zmieniło się nie tylko moje życie, ale w ogóle sposób myślenia panujący w Wietnamie i szerzej w całej Azji - dlatego, że nie mieliśmy wówczas przekonania, że tę muzykę możemy zrozumieć i dobrze wykonywać" - podkreślił. 

Nelson Goerner należy do grona najwybitniejszych pianistów swojego pokolenia. Studiował w Konserwatorium w Buenos Aires u Juana Carlosa Arabiana i Carmen Scalicione oraz w Konserwatorium w Genewie. Jest zwycięzcą Konkursu Pianistycznego im. Ferenca Liszta w Buenos Aires (1986) i Konkursu Pianistycznego w Genewie (1990). Grywa regularnie w największych salach koncertowych Europy, Japonii i obu Ameryk z najsłynniejszymi orkiestrami. W repertuarze kameralnym występował m.in. z Marthą Argerich, Janine Jansen, Stevenem Isserlisem i Garym Hoffmanem. Koncertuje w ramach londyńskich BBC Proms, festiwali w Salzburgu, La Roque d’Antheron i Verbier, jest też stałym gościem Festiwalu "Chopin i jego Europa". Dla Narodowego Instytutu Fryderyka Chopina Nelson Goerner dokonał wielu nagrań – m.in. na instrumentach historycznych w ramach serii "The Real Chopin", za które otrzymał Diapason d’Or. Nagrodę tę zdobyła również płyta z koncertami Paderewskiego i Martucciego, nagrana podczas Festiwalu "Chopin i jego Europa". Na Festiwalu "Progetto Martha Argerich" w 2016 r. artysta, jak podkreśla MKiDN, odniósł spektakularny sukces, wykonując z polskimi muzykami Kwintet fortepianowy Józefa Nowakowskiego. W latach 2014–2017 był członkiem Rady Programowej Narodowego Instytutu Fryderyka Chopina.

Dang Thai Son jest pierwszym pianistą azjatyckim, który w 1980 roku zdobył I nagrodę w Międzynarodowym Konkursie im. Fryderyka Chopina w Warszawie i jednym z najwybitniejszych muzyków naszych czasów. Początkowo uczył się gry na fortepianie pod kierunkiem swojej matki, następnie kontynuował edukację muzyczną w Konserwatorium im. Piotra Czajkowskiego w Moskwie w klasie Vladimira Natansona i Dymitra Bashkirova. Występuje z najznakomitszymi zespołami i dyrygentami w najsłynniejszych salach koncertowych na całym świecie. Uczestniczył w historycznych wydarzeniach artystycznych, m.in. w wielkim koncercie japońskiej telewizji NHK wraz z Kathleen Battle, Yo-Yo Ma, Seiji Ozawą i Mścisławem Rostropowiczem (1995), ostatnim festiwalu Isaaka Sterna w Miyazaki (2001) czy w wielkim koncercie galowym z okazji obchodów 200. rocznicy urodzin Fryderyka Chopina (2010). Jest regularnym gościem Festiwalu "Chopin i jego Europa". Obecnie Dang Thai Son wykłada gościnnie na Uniwersytecie w Montrealu, a od tego roku będzie prowadził zajęcia na Oberlin Conservatory of Music w Stanach Zjednoczonych. Jest również jurorem wielu prestiżowych konkursów pianistycznych, m.in.: Clary Haskil w Szwajcarii, Sergiusza Rachmaninowa i Światosława Richtera w Rosji, Chopina w Polsce, Artura Rubinsteina w Tel Awiwie. Artysta dokonał licznych nagrań dla takich wytwórni jak: Deutsche Grammophon, CBS Sony i Victor JVC. Narodowy Instytut Fryderyka Chopina wydał kilka albumów z interpretacjami artysty, m.in. Nokturny Chopina, koncerty fortepianowe Chopina oraz płytę dedykowaną twórczości Paderewskiego, na której znalazł się wybór solowych utworów oraz zarejestrowany podczas festiwalu "Chopin i jego Europa" w 2015 r. Koncert fortepianowy a-moll.