Po kilkuset latach we Florencji zostało ponownie otwarte i udostępnione zwiedzającym historyczne przejście między Palazzo Vecchio a Galerią Uffizi. „To historyczne wydarzenie” - podkreślił w środę minister kultury Włoch Dario Franceschini.
      
            Przejście, które łączy oba budynki muzealne na wysokości ok. 10 metrów, to pierwszy odcinek tzw. Trasy Księcia, jaka po zakończeniu prac, ma zostać wkrótce oddana do użytku. Ta trasa spacerowa została zrealizowana na zamówienie Medyceuszy przez architekta Giorgio Vasariego w 1565 roku. Łącznik umożliwiał florenckim książętom bezpieczne poruszanie się między Palazzo Vecchio, który był ich oficjalną siedzibą rządową, a ich rezydencją w Palazzo Pitti.

Otwartym dla zwiedzających odcinkiem korytarza między XIV-wiecznym Starym Pałacem na Piazza della Signoria a galerią bezcennych dzieł sztuki można przejść od środy mając bilet, który upoważnia do zobaczenia obu tych historycznych obiektów.

Na odcinku tym konieczne są ograniczenia w ruchu turystów, by nie dopuścić do nadmiernych tłumów i zagrożenia dla bezpieczeństwa. Dlatego trzeba uprzednio zarezerwować miejsce w grupie. Każda będzie liczyć maksimum 25 osób.

"Określenia +historyczne wydarzenie+ należy używać ostrożnie i z umiarkowaniem, ale w tym przypadku można się nim naprawdę posłużyć" - powiedział minister Franceschini, który otworzył zabytkowy korytarz.

Szef resortu kultury przypomniał, że łącznik ten był zamknięty przez kilka wieków i otwierany jedynie przy nadzwyczajnych okazjach. Minister wyraził przekonanie, że przygotowywana do oddania do użytku Trasa Księcia będzie jedynym takim szlakiem na świecie.

Z Rzymu Sylwia Wysocka