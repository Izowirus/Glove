W wieku 85 lat zmarł aktor teatralny i filmowy związany z Teatrem Polskiego Radia Mieczysław Gajda. Informację o śmierci znanego również z dubbingu artysty podała w czwartek Informacyjna Agencja Radiowa.
      
            Mieczysław Gajda urodził się 13 czerwca 1931 r. w Warszawie. Był absolwentem stołecznej PWST. Wystąpił w licznych filmach m.in. "Awantura o Basię", "Wspólny pokój" oraz "Podróże Pana Kleksa".

Przez lata był związany z dubbingiem. Jego głosem mówił Ważniak ze "Smerfów", kaczor Daffy, nietoperz Gacuś z "Zamku Eureki", a także wiele postaci z kreskówek Hanny-Barbery.

Artysta pracował również w Teatrze Polskiego Radia. W znanej radiowej sadze "Matysiakowie" był Kostkiem.

Angażował się także społecznie. Przez lata, razem z kukiełką smerfa Ważniaka w dniu Wielkiej Ulicznej Zbiórki Darów w ramach akcji charytatywnej Pomóż Dzieciom Przetrwać Zimę, przyjmował ofiarodawców w sztabie radiowym przy Al. Niepodległości.