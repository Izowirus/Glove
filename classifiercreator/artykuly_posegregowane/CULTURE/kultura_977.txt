Kraków, 27.07.2008. Gheorghe Zamfir – rumuński kompozytor i wirtuoz fletni pana występuje podczas Festiwalu Rozstaje 2008 na krakowskim Rynku, 26 bm. (jb/kru) PAP/Jacek Bednarczyk PAP © 2017 / Jacek Bednarczyk
                                        

            Wirtuoz gry na fletni Pana Gheorghe Zamfir jest gościem specjalnym trwającego w Krakowie 17. Festiwalu Nauki i Sztuki. Pochodzący z Bukaresztu artysta da koncert w piątek w kościele św. Katarzyny Aleksandryjskiej.
      
            Zamfir wystąpi w towarzystwie Orkiestry Uniwersytetu Pedagogicznego i chórów akademickich pod dyrekcją Adama Korzeniowskiego. Jak poinformowali organizatorzy na czwartkowej konferencji prasowej, wszystkie wejściówki na koncert już się rozeszły.

Rumuński muzyk (ur. 1941) rozpoczął naukę gry na fletni Pana w wieku 14 lat i przez kolejnych sześć lat uczył się od - jak sam mówił - największych mistrzów tamtych czasów.

„Muzyka i ten instrument to dla mnie walka ze złem" - zaznaczył na konferencji prasowej. Przypomniał, że kiedy zaczynał przygodę z muzyką, w Rumunii rodził się system komunistyczny. „Życie, tak jak w innych krajach Europy Wschodniej, było bardzo trudne. Ten instrument mnie uratował" - powiedział Zamfir.

Zamfir zmodernizował styl grania na fletni Pana - zwiększył liczbę piszczałek w instrumencie z 20 do 30. Artysta sprzedał miliony albumów, zdobył ponad 100 złotych i platynowych płyt. Jego grę można usłyszeć w takich filmach jak m.in. „Dawno temu w Ameryce", „Karate Kid", „Kill Bill".

Festiwal Nauki i Sztuki potrwa w Krakowie do soboty. W tym czasie na Rynku Głównym stać będą namioty, w których uczelnie krakowskie prezentować będą swoje dokonania. W organizację imprezy zaangażowało się 13 krakowskich uczelni wyższych oraz instytuty Polskiej Akademii Nauk i kuratorium oświaty. Głównym organizatorem 17. festiwalu jest Uniwersytet Pedagogiczny.

Na czas festiwalu jego organizatorzy udostępniają też wnętrza swoich budynków, gdzie można oglądać pokazy naukowe. W programie są także wydarzenia artystyczne.

Rok temu festiwal przyciągnął ok. 300 tys. uczestników.