Warszawa, 14.05.2015. Rozpoczęły się 6. Warszawskie Targi Książki, 14 bm. Przez cztery dni na Stadionie Narodowym nowości i bestsellery prezentować będzie ponad 850 wystawców z Polski i z 28 krajów. Targi odwiedzi ponad 800 pisarzy z całego świata. (mr) PAP/Rafał Guz ***Zdjęcie do depeszy PAP pt. Rozpoczęły się 6. Warszawskie Targi Książki*** PAP © 2017 / Rafał Guz
                                        

            Spośród ponad 400 zgłoszeń jury nominowało 12 tytułów do Nagrody Literackiej m.st. Warszawy. Laureatów poznamy 27 kwietnia.
      
            Jak mówił przewodniczący jury na środowej konferencji prasowej Janusz Drzewucki, do tegorocznej 10. edycji nagrody zgłoszono rekordową liczbę książek, aż 449 tytułów. W kategorii „proza” nominowano książki: „Inna od siebie” Brygidy Helbig (W.A.B.), „Galicyanie” Stanisława Aleksandra Nowaka ( W.A.B.) i „Bieżeństwo 1915. Zapomniani uchodźcy” Anety Prymaki-Oniszk (Czarne).

W kategorii „poezja” o nagrodę ubiegają się tomiki: „Skok w dal” Jerzego Kronholda (Wydawnictwo Literackie), „Raptularz” Adriana Sinkowskiego (Biblioteka „Toposu”) i „Ściszone nagle życie” Dariusza Suski (Znak). Z literatury dziecięcej nominowano książki: „Ala ma kota. A Ali?” Jolanty Nowaczyk i Darii Solak (Wydawnictwo Dwie Siostry), „Bajka o tym, jak błędny rycerz nie uratował królewny, a smok przeszedł na wegetarianizm" Łukasza Olszackiego i Joli Richter-Magnuszewskiej (Papilon) oraz „Klątwa dziewiątych urodzin” Marcina Szczygielskiego i Magdy Wosik (Wydawnictwo Bajka).

Książki nominowane do Nagrody Literackiej m.st. Warszawy w kategorii „edycja warszawska” to: „Dorożkarstwo warszawskie w XIX wieku” Łukasza Lubryczyńskiego i Karoliny Gańko ( Wydawnictwo Uniwersytetu Kardynała Stefana Wyszyńskiego), „Warszawskie sezony teatralne 1944-1949” Tomasza Mościckiego (Fundacja Historia i Kultura), oraz „Sanator. Kariera Stefana Starzyńskiego” Grzegorza Piątka (W.A.B.).

Pula dla laureatów wynosi 200 tys. zł. Zdobywcy wyróżnień w poszczególnych kategoriach otrzymają po 20 tys. zł. W kategorii „literatura dziecięca” nagroda trafi zarówno do autora tekstu, jak i ilustratora. Zdobywca specjalnego tytułu Warszawskiego Twórcy otrzyma nagrodę pieniężną w wysokości 100 tys. zł. Zwycięzców Nagrody Literackiej m.st. Warszawy poznamy w trakcie uroczystej gali 27 kwietnia w Teatrze Studio.

Historia Nagrody Literackiej m.st. Warszawy historia sięga lat przedwojennych. Po raz pierwszy została przyznana w 1926 r., jej tradycję przerwał wybuch wojny. Powróciła w 2008 r. i w tym roku obchodzi jubileuszową edycję. Laureatami poprzednich edycji byli między innymi Anna Janko, Justyna Bednarek, Urszula Kozioł, Joanna Papuzińska, Ignacy Karpowicz, Andrzej Stasiuk, Eustachy Rylski, Wiesław Myśliwski i Janusz Głowacki.

W jury warszawskiej nagrody literackiej zasiadają: krytyk literacki, poeta, dziennikarz i przewodniczący w tegorocznej edycji konkursu - Janusz Drzewucki, profesor nauk humanistycznych – Grażyna Borkowska, prezes Polskiego Towarzystwa Wydawców Książek – Rafał Skąpski, dziennikarka – Karolina Głowacka, poetka – Joanna Kulmowa, publicysta Krzysztof Masłoń oraz historyk literatury – Anna Romaniuk.