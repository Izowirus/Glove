Sto teatrów z 39 polskich miast zagra spektakle, na które wstęp kosztować będzie 300 groszy. Organizowana w ramach Dnia Teatru Publicznego akcja pn. "Bilet do teatru za 300 groszy" rozpocznie się w sobotę i potrwa do 19 maja.
      
            Sprzedaż biletów będzie prowadzona wyłącznie w kasach teatrów, które przyłączyły się do akcji. Jedna osoba będzie mogła kupić maksymalnie dwa bilety na spektakle dla dorosłych i pięć biletów na przedstawienia dla dzieci.

Jak przypomniał w rozmowie z PAP rzecznik Instytutu Teatralnego Łukasz Orłowski, w tym roku Dzień Teatru Publicznego obchodzony będzie po raz czwarty. "Idea tego święta narodziła się w 2015 r. przy okazji obchodów 250-lecia teatru publicznego w Polsce, które koordynował Instytut Teatralny. Bardzo zależało nam wówczas, aby te obchody nie były jednorazowym wydarzeniem, ale byśmy mogli regularnie przypominać o idei teatru finansowanego z publicznych środków. Instytut jest miejscem, które 15 lat temu powstało po to, aby +opowiadać teatr Polakom+. Wierzę, że między innymi dzięki takim działaniom nam się to udaje" – powiedział.

Jak dodał, cena biletu na spektakle jest symboliczna i nawiązuje do badania przeprowadzonego na zlecenie Instytutu Teatralnego przez ekspertów ze Szkoły Głównej Handlowej. "Zbadaliśmy, jak subwencje i środki publiczne przekazywane do teatrów oddziałują na region, w którym działa dana placówka. Okazało się, że jedna złotówka, czyli 100 groszy publicznych środków przekazywanych do teatrów generują ponad 300 groszy, czyli 3 zł zysku dla regionu. Badania wykazały także, że środki przenoszone na stałą działalność bardziej efektywnie stymulują region, w którym ta działalność się odbywa, niż jednorazowe wydarzenie artystyczne" – wyjaśnił Orłowski.

Rzecznik Instytutu Teatralnego podkreślił, że "repertuar jest na tyle zróżnicowany, że każdy znajdzie w nim coś dla siebie". "Decyzję o wyborze spektakli, które będą grane w ramach tego wydarzenia zawsze pozostawiamy teatrom. Robimy to bardzo świadomie. Ufamy, że to właśnie teatry najlepiej znają oczekiwania swojej publiczności. Natomiast zwracamy uwagę, żeby teatry skorzystały z szansy i zaprezentowały się w sieci ponad stu różnorodnych teatrów publicznych działających w Polsce. Aby zaproponowały widzom to, co mają najlepszego w swoim repertuarze" – powiedział Orłowski.

W akcję włączyło się sto teatrów z 39 polskich miast. Publiczność będzie mogła zobaczyć m.in. "Bulwar Zachodzącego Słońca" w Teatrze Rozrywki w Chorzowie, "Dwie wyspy" w Teatrze Lalki i Aktora "Kubuś" w Kielcach, "Kordiana" w Teatrze Narodowym w Warszawie, "Mistrza i Małgorzatę" w Teatrze Groteska w Krakowie, "Ożenek" w Teatrze Dramatycznym im. Aleksandra Węgierki w Białymstoku, "Piaf" w Teatrze im. Wandy Siemaszkowej w Rzeszowie, "Romea i Julię" w Teatrze Miejskim w Gliwicach, "Szalone nożyczki" Teatrze Powszechnym w Łodzi oraz "Upiora w operze" w Operze i Filharmonii Podlaskiej w Białymstoku.

Symbolicznym zakończeniem tygodniowego święta będzie wspólny spacer w ramach projektu "Spacerowników teatralnych". Proponowane trasy spacerów, które mają zachęcać mieszkańców do poznawania teatralnej historii miast, odbędą się m.in. w Kaliszu, Białymstoku, Szczecinie i Kielcach.

"Bilet do teatru za 300 groszy" jest akcją ogólnopolską, finansowaną ze środków Ministerstwa Kultury i Dziedzictwa Narodowego, a organizowaną i koordynowaną przez Instytut Teatralny im. Zbigniewa Raszewskiego.

Szczegółowe informacje na temat spektakli granych w ramach akcji można uzyskać pod adresem: www.dzienteatrupublicznego.pl.