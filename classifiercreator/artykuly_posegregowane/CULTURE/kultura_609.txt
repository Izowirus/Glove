Gdańsk, 2008-07. Stare Miasto; manierystyczny Ratusz Staromiejski (Ratusz Starego Miasta) wzniesiony w latach 1587-1589 przez Antoniego van Obberghena. Nz. fragment kamiennego portalu (oprawa wejścia głównego Ratusza Staromiejskiego) autorstwa Willema van der Meera.
mta
PAP/Marek Angiel

Dokładny dzień wydarzenia nieustalony. Archiwum PAP © 2017 / Marek Angiel
                                        

            Występ sześciu zespołów, w tym legendarnej, trójmiejskiej Apteki, koncert muzyki klasycznej, spektakl teatralny i "Spotkanie z jedną książką" - to główne punkty programu 11. edycji festiwalu "Metropolia jest Okey", który rozpocznie się w środę w Gdańsku.
      
            W poprzednich dziesięciu edycjach festiwalowe imprezy odbywały się też w Gdyni i Sopocie. Organizatorem "Metropolia jest Okey" jest Nadbałtyckie Centrum Kultury (NCK) w Gdańsku.

"Obchodzimy w tym roku 11. urodziny. Gdy zaczynaliśmy w 2007 r., pomiędzy świętami Bożego Narodzenia a Nowym Rokiem, w Trójmieście niewiele się działo. Jesteśmy teraz na etapie zmiany formuły całej imprezy. Po rozmowach z naszymi partnerami i publicznością doszliśmy do wniosku, że najwyższa pora na przeformatowanie festiwalu" - poinformował PAP koordynator "Metropolia jest Okey" Tomasz Lipski.

Wyjaśnił, że w nowej wersji festiwal nie ograniczałby się tylko do miast tworzących Trójmiasto tj. Gdańska, Gdyni i Sopotu. "Chcemy wyjść w szerzej w region. Mamy za sobą rozmowy z placówkami kulturalnymi w Tczewie i Wejherowie. Naszym marzeniem jest, aby +wyeksportować+ dokonania naszych pomorskich twórców na całą Polskę" - dodał.

W ramach tegorocznego festiwalu "Metropolia jest Okey" w klubie Parlament w czwartek zaplanowano koncert, w którym wystąpi sześć rockowych i alternatywnych kapel: Aleph, Sloth, Eurazja, Sinice, Fake Logic i jako gwiazda wieczoru Apteka. Trójmiejski zespół, którego założycielem jest Jędrzej "Kodym" Kodymowski, przygotowuje się obecnie do trasy koncertowej z okazji 25-lecia powstania grupy. Fani Apteki będą mieli okazję usłyszeć jej najlepsze utwory w nowych aranżacjach, a także piosenki premierowe.

Zespół Eurazja powstał z inicjatywy Sławomira Ciesielskiego (perkusisty Republiki) i Eurazji Srzednickiej (wokalistki, zwyciężczyni jednego z odcinków popularnego programu "Szansa na Sukces"). W zespole Sinice śpiewa natomiast Ewa Brylewska, córka Roberta Brylewskiego, muzyka znanego z takich zespołów jak Kryzys i Brygada Kryzys.

Na "Metropolia jest Okey" nie zabraknie też muzyki klasycznej. Publiczność w Ratuszu Staromiejskim (siedziba NCK) usłyszy w czwartek utalentowaną artystkę Aleksandrę Dąbrowską w dwóch odsłonach jako pianistkę i jako wokalistkę.

27-latka jest absolwentką Akademii Muzycznej im. Stanisława Moniuszki w Gdańsku. Pianistka ma na swoim koncie wiele osiągnięć artystycznych. Jest m.in. jedyną polską laureatką Nagrody Instytutu F. Chopina w Brukseli, co umożliwiło pianistce wyjazd na staż muzyczny do Francji, gdzie pracowała pod okiem wybitnego pianisty i jurora Międzynarodowego Konkursu im. Królowej Elżbiety w Brukseli Jean'a Claude'a Vanden Eyndena. Dąbrowska koncertuje w Polsce i zagranicą, swoje umiejętności muzyczne prezentowała m.in. we Francji, Belgii, Niemczech, Wielkiej Brytanii oraz Australii.

W środę w Ratuszu Staromiejskim odbędzie się "Spotkanie z jedną książką", podczas którego troje zaproszonych gości opowie o swoich ulubionych lekturach. W wydarzeniu promującym czytelnictwo wezmą udział: dziennikarka i autorka książki "Cybulski, Podwójne salto" Dorota Karaś; reżyser, autor filmu dokumentalnego "Beksińscy. Album wideofoniczny" Marcin Borchardt oraz pedagog, badaczka literatury dla dzieci, Małgorzata Cackowska.

W programie festiwalu jest także m.in. premiera przedstawienia "Bez przesady" na podstawie tekstu Szymona Jachimka, w reżyserii Mariusza Babickiego. "Będzie to prześmiewczy spektakl o tym, co się stanie, kiedy mężczyźni zamienią się rolami życiowymi z kobietami" - powiedział Lipski. W sztuce, która pokazana zostanie w Ratuszu Staromiejskim, wystąpią twórcy związani z trójmiejską sceną kabaretową.

Festiwal "Metropolia jest Okey" potrwa do 30 grudnia.