Warszawa, 31.01.2018. Prezes TVP Jacek Kurski (L) i prezydent Opola Arkadiusz Wiśniewski (P) podczas konferencji prasowej nt. organizacji 55. Krajowego Festiwalu Piosenki Polskiej w Opolu, 31 bm. w siedzibie Telewizji Polskiej w Warszawie. (mr) PAP/Paweł Supernak PAP © 2018 / Paweł Supernak
                                        

            Koncert piłkarskich piosenek i przegląd związany ze stuleciem polskiej piosenki odbędą się podczas 55. Krajowego Festiwalu Piosenki Polskiej w Opolu. Umowę ws. organizacji tegorocznej edycji imprezy podpisali w środę w Warszawie prezydent Opola i prezes TVP.
      
            "Tegoroczny 55. Festiwal Krajowy Festiwal Polskiej Piosenki (...) odbędzie się w Opolu. Jest coś więcej, tegoroczny czerwcowy Festiwal w Opolu odbędzie się w czerwcu, między 8 a 10 czerwca" - zapowiedział na środowej konferencji prasowej prezes Telewizji Polskiej Jacek Kurski. "Umówiliśmy się z prezydentem Opola Arkadiuszem Wiśniewskim, że zeszłoroczny kontredans wokół Festiwalu traktujemy jako zorganizowaną, przemyślaną i uzgodnioną akcję promocyjną Festiwalu w Opolu, króra wyszła na dobre chyba wszystkim - i Opolu, i Telewizji Polskiej, która umocniła swoją pozycję na rynku organizatora wielkich prestiżowych widowisk artystycznych muzycznych" - dodał.

Kurski zapowiedział, że podczas tegorocznego Festiwalu łącznie odbędzie się sześć koncertów, w tym tradycyjne koncerty debiutów i premier. Prócz tego "koncert przeglądowy najważniejszych wydarzeń w roku +Od Opola do Opola+ i trzy tematyczne koncerty, jeden związany z podsumowaniem jubileuszu 55-lecia Opola, drugi związany z przeglądem stulecia polskiej piosenki w związku ze stuleciem odzyskania niepodległości przez Polskę i wydarzenie, które jest niepowtarzalne".

"Cztery dni przed rozpoczęciem Mundialu w Rosji (...) będziemy mieli przegląd piłkarskich piosenek polskiej muzyki, od +Entliczka, pentliczka+ Bohdana Łazuki, przez +Futbol, futbol+ - (...) z 1974 roku Maryli Rodowicz i kilkanaście innych tego rodzaju wykonań. To będzie niezapomniany koncert" - dodał.

"Myślę, że to wszystko będzie naprawdę wspaniałe i jestem przekonany, że tegoroczny Festiwal przejdzie do historii i będzie zjawiskiem wyjątkowym. Czuwa nad nim i gwarantuje jakość tego projektu doskonały zestaw opiekunów artystycznych z Remigiuszem Trawińskim jako dyrektorem artystycznym. Ekipa sprawdziła się już w zeszłym roku, nie zmienia się zwycięskiej drużyny" - podkreślił.

Koncerty reżyserować będą Konrad Smuga, Bolesław Pawica i Beata Szymańska. "To ekipa, która gwarantuje artystyczną jakość" - ocenił Kurski.

Prezes TVP Kurski zapowiedział także, że Telewizja Polska wyprodukuje i umieści w wiosennej ramówce widowisko "Od Opola do Opola". Program muzyczno-rozrywkowy, który wyreżyseruje Konrad Smuga, ma być "podprowadzeniem pod tegoroczne Opole". Będzie pokazywany w niedzielę po serialu "Dziewczyny wojenne", który wiosną także wróci na ekrany telewizorów.

Podczas tegorocznej edycji imprezy zostaną prócz tego odsłonięte kolejne gwiazdy w opolskiej Alei Gwiazd. Odbędzie się także tradycyjny Rajd Festiwalowy, w ramach którego festiwalowi wystartują w samochodach rajdowych.