120 stoisk, 220 wydawców z Polski i zagranicy oraz spotkania autorskie czekają na uczestników 26. Targów Książki Historycznej. Wydarzenie na Zamku Królewskim w Warszawie, podczas którego wręczona zostanie nagroda KLIO za najlepszą publikację, potrwa od czwartku do niedzieli.
      
            "Tegoroczna edycja Targów Książki Historycznej to ok. 220 wydawców z Polski i zagranicy oraz możliwość spotkania z wieloma znanymi historykami i pisarzami. Chciałbym wspomnieć o Wojciechu Roszkowskim, Piotrze Zychowiczu, Leszku Moczulskim, Andrzeju Sołtanie, Teresie Kaczorowskiej, Karolu Modzelewskim, Waldemarze Janie Dziaku, Barbarze Wachowicz i wielu innych, którzy będą podpisywać książki" - powiedział w poniedziałek PAP dyrektor Targów Książki Historycznej Waldemar Michalski.

Jak dodał, organizatorzy 26. edycji targów przygotowali ponad 120 stoisk, możliwość udziału w debatach, konferencjach, spacerach historycznych, gali wręczenia nagród w konkursie dla młodzieży, konkursie dla uczniów szkół ponadpodstawowych, a także koncercie połączonym z dyskusją pt. "Sarmacja Sedno i Obrzeża".

"W targach udział weźmie także sześciu białoruskich wydawców niezależnych. Myślę, że każdy kto interesuje się historią znajdzie coś dla siebie. Targi umożliwią dostęp zarówno do książek wysokonakładowych z powszechnego obiegu oraz wydawnictwa regionalne i biblioteczne, które nie zawsze są dostępne w sieciach księgarskich" - mówił Michalski.

Targi na Zamku Królewskim w Warszawie rozpoczną się od wręczenia nagrody KLIO za najlepszą historyczną publikację roku. Ustanowiona w 1995 r. i przyznawana corocznie nagroda to wyróżnienie dla polskich autorów i wydawców zajmujących się literaturą historyczną za ich wkład w popularyzację historii i literatury w Polsce.

"Książki, które otrzymaliśmy do oceny w roku bieżącym, niespecjalnie różnią się od tych sprzed roku, dwóch, czy dwudziestu lat - nie można mówić o nagłym wzroście poziomu prac historycznych. Mogę więc powiedzieć, że i tym razem dostaliśmy wiele fantastycznych, ciekawych, wspaniałych książek historycznych, będących wynikiem niesłychanie rzetelnej pracy historyka ze świetnym warsztatem" - powiedział przewodniczący jury nagrody KLIO prof. Tomasz Szarota.

Jak wyjaśnił, podobnie jak w ubiegłych latach, do konkursu trafiło ponad 150 publikacji. "Mamy niewątpliwie do czynienia z dominacją prac z dziedziny historii najnowszej" - podkreślił prof. Szarota.

Do nagrody nominowanych zostało dwanaście pozycji w trzech kategoriach tematycznych. Są to m.in. książka pt. "Dom, którego nie było. Powroty ocalałych do powojennego miasta" Łukasza Krzyżanowskiego (kategoria autorska i monografii naukowych), "Władza, symbole i rytuały" Aleksandra Gieysztora wydana przez Zamek Królewski w Warszawie - Muzeum (kategoria edytorska), a także książka pt. "Julian Kulski. Prezydent okupowanej walczącej Warszawy" autorstwa Magdaleny Stopy (kategoria varsaviana).

Jak podkreślają organizatorzy, 26. edycja targów to nie tylko książki, ale także atrakcje dla najmłodszych uczestników. Drugiego grudnia, w sobotę, odbędzie się m.in. lekcja muzealna dla dzieci pt. "Józef Piłsudski. Rewolucjonista, brygadier, marszałek" przygotowane przez Muzeum Niepodległości w Warszawie oraz spacer historyczny zatytułowany "Królowe, królewny i kochanki królów na Zamku Królewskim". Tego samego dnia, Muzeum Mazowieckie w Płocku przygotowało zajęcia dla młodzieży w wieku 11-15 lat, podczas których będzie można poznać historię zamku i katedry płockiej. W niedzielę obędą się m.in. warsztaty kaligrafii.

26. edycja Targów Książki Historycznej w Arkadach Kubickiego Zamku Królewskiego w Warszawie potrwa od czwartku do niedzieli. Wstęp na targi i wszystkie imprezy towarzyszące jest bezpłatny. Patronem medialnym wydarzenia jest portal dzieje.pl