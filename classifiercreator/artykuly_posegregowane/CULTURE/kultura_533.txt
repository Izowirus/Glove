Warszawa, 07.06.2017. Obraz Jana Matejki “Zabicie Wapowskiego w czasie koronacji Henryka Walezego” został prezentowany w siedzibie Domu Aukcyjnego, 7 bm. Arcydzieło Jana Matejki będzie można wylicytować podczas Aukcji Sztuki Dawnej, 8 bm. w Domu Aukcyjnym DESA Unicum. Cena wywoławcza – 2,3 mln zł.  (bz/awol)
PAP/Bartłomiej Zborowski Archiwum PAP © 2018 / Bartłomiej Zborowski
                                        

            Prace klasyków grafiki przedwojennej i artystów współczesnych licytowane będą na Aukcji Grafiki Artystycznej 15 lutego w galerii DESA Unicum.
      
            "Na aukcji znajdzie się 181 obiektów: od drzeworytów poprzez akwaforty, miedzioryty i współczesne serigrafie - powiedziała PAP Karolina Łuźniak-Marchlewska z DESA Unicum. - Są to grafiki klasyków polskiej sztuki przedwojennej, m.in. - litografie Leona Wyczółkowskiego, dwie bardzo rzadkie i ciekawe akwaforty Józefa Pankiewicza z Francji, piękne, wielkiej urody prace Mojżesza Kislinga, pejzaż Henryka Haydena oraz prace Zofii Stryjeńskiej z teki +Polskie stroje ludowe+ i +Tańce Polskie+".

Na szczególną uwagę zasługuje - według Łuźniak-Marchlewskiej - praca w miękkim werniksie Józefa Mehoffera. Jest to wizerunek hiszpańskiej tancerki, bohaterki jednego z najsłynniejszych cykli grafik.

"Mehoffer pierwszy raz zobaczył Rosarię Guerrero podczas jej występu w Monachium w maju 1905 roku. Nie mógł oderwać od niej wzroku. Zafascynowany ruchami hiszpańskiej tancerki artysta na gorąco zapełniał swój szkicownik jej wizerunkami. Ten słynny cykl grafik artysty - Tancerka Guerrero - powstawał przez dwa lata" - przedstawiła historię dzieła Łuźniak-Marchlewska. Na aukcji w DESA Unicum pojawi się jedna z cyklu grafik pt. "Wznosząca różę". Cena wywoławcza pracy to 2,6 tys. zł.

Wśród wystawianych na aukcji obiektów znajdzie się dzieło Teodora Axentowicza - narysowany w duchu "fin de siecle" projekt plakatu "Sztuka" do XVI Wystawy Towarzystwa Artystów Malarzy i Rzeźbiarzy w Krakowie (okładka Axentowicza do katalogu tej samej wystawy znajduje się w Muzeum Narodowym w Krakowie). "W pozbawionym uśmiechu, ale pełnym wdzięku i urody portrecie kobiecym widać inspiracje malarstwem Giovanniego Boldiniego i Jamesa McNeilla Whistlera" - napisano w katalogu. Cena wywoławcza pracy to 3,5 tys. zł.

Lutowa aukcja grafik została podzielona na dwie części: sztukę dawną i współczesną - licytować będzie można także prace: Warhola, Winiarskiego, Lebensteina i Nowosielskiego.

Serigrafia Andy'ego Warhola "Marilyn Monroe" to dobrze znany w kulturze popularnej wizerunek słynnej aktorki - cena wywoławcza 3,6 tys. zł. Obok poliptyku Warhola na aukcji znajdą się też prace m.in. Jana Lebesteina, Jerzego Nowosielskiego czy Jana Tarasina`, a także grafiki artystów tworzących w nurcie op-artu – Victora Vasarely'ego, Juliana Stańczaka i Richarda Anuszkiewicza.

Na specjalną uwagę - według organizatorów aukcji - zasługuje dzieło Ryszarda Winiarskiego "Poliptyk". Grafika powstała w 1990 r. "Pochodzi z przełomowego dla artysty okresu twórczości, kiedy Winiarski zaczął zwracać się ku +matematycznemu mistycyzmowi+. Praca składa się z czterech serigrafii. Każda z nich zbudowana jest z nierównomiernie rozmieszczonych kwadratów w odcieniach szarości, czerni, bieli. Prace różnią się między sobą stopniem skomplikowania kompozycji oraz kolorystyczną intensywnością. Zestawione w poliptyk tworzą niezwykle harmonijną całość" - scharakteryzowano pracę w katalogu. Cena wywoławcza pracy to 16 tys. zł.

Aukcja Grafika Artystyczna odbędzie się 15 lutego w Domu Aukcyjnym DESA Unicum.