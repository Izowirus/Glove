Warszawa, 06.12.2013. Bartek "Fisz" Waglewski (P), Wojciech Waglewski (L) i Piotr "Emade" Waglewski (C-za prekusją) w trakcie występu projektu Waglewski Fisz Emade podczas specjalnego, mikołajkowego wydania Listy Przebojów Trójki na Stadionie Narodowym w Warszawie, 6 bm. (obm) PAP/Tomasz Gzell Archiwum PAP © 2017 / Tomasz Gzell
                                        

            Pidżama Porno, grupa Ørganek, Therion, Riverside czy trzy różne koncerty Waglewskich - to niektóre z atrakcji Cieszanów Rock Festiwal (CRF). Jego 8. edycja rozpocznie się w czwartek w Cieszanowie i potrwa do niedzieli.
      
            W czasie tego największego festiwalu w południowo–wschodniej Polsce, na dwóch festiwalowych scenach: głównej i alternatywnej wystąpi łącznie ponad 40 zespołów z Polski i z zagranicy.

Jedną z największych atrakcji tegorocznej odsłony festiwalu będą – zdaniem kuratora programowego festiwalu Artura Tylmanowskiego - trzy różne koncerty Waglewskich, którzy w tym roku staną się bohaterami znanej i lubianej formuły „3x…”.

Jako pierwszy z cyklu wystąpi zespół Waglewski Fisz Emade. To międzypokoleniowy projekt łączący muzyczne fascynacje lidera Voo Voo Wojciecha Waglewskiego z twórczością jego synów: Bartosza „Fisza” Waglewskiego i Piotra „Emade” Waglewskiego.

Kolejnego wieczoru przewidziano koncert znanego z oryginalnego połączenia rocka z jazzem i folkiem zespołu Voo Voo Wojciecha Waglewskiego, a w niedzielę serię „3x…” zamknie koncert zespołu braci Waglewskich - Fisz Emade Tworzywo.

„Zapraszam Państwa na spotkanie z Waglewskimi w różnych wersjach. Pierwsza wersja to muzyka dojrzała, wyrafinowana, niezwykłej urody czyli zespół Voo Voo, druga to połączenie muzyki wyrafinowanej z młodzieńczą ekspresją czyli Waglewski Fisz Emade oraz zespół Fisz Emade Tworzywo. Nie za bardzo wiem, co grają ci ostatni, ale są pokrewni do pewnego stopnia ze mną, więc z całą pewnością będzie to niesamowite przeżycie” – tak zaprasza na koncerty sam Wojciech Waglewski.

Polską scenę muzyczną na tegorocznym CRF reprezentować będą jeszcze: zespół Riverside, uznawany za „nasz produkt eksportowy” w kategorii rocka progresywnego; grupa Ørganek, znana „ze swobodnego żonglowania odległymi stylistykami jak punk czy country”, który na cieszanowskiej scenie wystąpi po raz pierwszy, a także znany zespół Pidżama Porno, który jednorazowo zagra w całości płytę „Złodzieje zapalniczek” z 1997 r.

„+Złodzieje zapalniczek+ to płyta pełna paradoksów. Powstawała po pięcioletniej nieobecności Pidżamy na scenach i miała być pierwszym oficjalnym albumem zespołu. Stąd też jej dosyć dziwny skład piosenkowy (…). Patrząc na ten album z dzisiejszej perspektywy - pamiętam niemal nieograniczoną liczbę utworów, którą mieliśmy wtedy do dyspozycji oraz album, który mógł pomieścić ledwie dwanaście z nich. Najważniejsze na „Złodziejach” są piosenki, o których można powiedzieć, że były +premierowe+: +Ezoteryczny Poznań+, +Stąpając po niepewnym gruncie+, +28(One Love)+, +Bal u Senatora'93+, +Xero z kota+ te utwory ciągnęły ten album i do dziś są żelaznymi punktami na każdym niemal koncercie Pidżamy” – tak o albumie mówi Krzysztof „Grabaż” Grabowski, wokalista i lider Pidżamy Porno.

Wśród zagranicznych gwiazd tegorocznego CRF znajdzie się znana na całym świecie szwedzka legenda metalu symfonicznego grupa Therion. Zdaniem Tylmanowskiego będzie to najmocniejszy punkt tegorocznego programu CRF.

„To oni wytyczyli szlak i stali się inspiracją dla takich zespołów jak Nigthwish, Within Temptation czy Epica. Ich znakiem rozpoznawczym są operowe damskie wokale. Aktualnie z zespołem nagrywa i koncertuje sopranistka Chiara Malvestiti oraz wokalistka Linnéa Vikström. Zespół, któremu w tym roku stuknie 30 lat na scenie, ma na swoim koncie 15 albumów, a także bardzo duże i oddane grono fanów w Polsce” – przypomniał kurator programowy festiwalu.

Na festiwalu będzie można jeszcze usłyszeć takie zespoły jak: świętujący swoje jubileusze: 30-lecie Ga-Ga/Zielone Żabki i 20-lecie Podwórkowi Chuligani, a także Koniec Świata, Romantycy Lekkich Obyczajów, Zwłoki, Kobranocka, Happysad, Bednarek, The Bartenders, Jelonek, Kabanos, Corruption, Shame Yourself oraz reprezentanci mocnego grania zza wschodniej granicy – ukraińska grupa Jinjer, grająca muzykę z pogranicza progresywnego metalcore’a i groove metalu z domieszką funku, reggae i jazzu.

Podczas tej edycji w ramach corocznego przeglądu CRF na scenie alternatywnej zostaną zorganizowane trzy odrębne konkursy: podkarpacki, ogólnopolski i międzynarodowy.

Tradycyjnie na uczestników festiwalu czekać będzie też miasteczko CITY NGO, gdzie odbywać się będą wystawy, spotkania z zespołami oraz nocne koncerty. Działać będzie też Laboratorium Przyrody, w ramach którego odbędą się warsztaty przyrodnicze i mikroskopowe, cykl prelekcji o zwierzętach i historii ochrony przyrody w Polsce, a także spotkanie z przyrodnikiem.

Agnieszka Pipała