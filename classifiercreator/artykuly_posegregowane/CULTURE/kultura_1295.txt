Wrocław, 04.09.2013. Kompozytor Zbigniew Preisner, podczas konferencji prasowej na której poinformowano o przygotowaniach do koncertu „Pamiętniki pisane nadzieją", 4 bm. we Wrocławiu, Koncert odbędzie się 8 października br. we wrocławskiej synagodze. (mr)  Archiwum PAP/Maciej Kulczyński 
                                        

            Premiera spektaklu muzycznego "2016 Dokąd?" w reżyserii Zbigniewa Preisnera odbędzie się w czwartkowy wieczór w Narodowym Forum Muzyki we Wrocławiu. Tematem widowiska, do którego scenariusz napisała poetka Ewa Lipska, są pytania o kondycję współczesnej cywilizacji.
      
            Spektakl Zbigniewa Preisnera jest częścią programu artystycznego Wrocławia jako Europejskiej Stolicy Kultury.

Scenariusz widowiska muzycznego, wykorzystując dzieła Lucjusza Anneusza Seneki i własne utwory, napisała poetka Ewa Lipska. Preisner podkreślił, że filozofia Seneki w trafny sposób opisuje ludzkie słabości. "A dzisiaj w tym zbałamuconym świecie jego tezy są jak S.O.S. Z kolei Ewa Lipska czuje w sposób genialny nasze współczesne czasy. Pięknie opisuje je w swoich wierszach, ale też świetnie czuje współpracę z muzyką i doskonale wie, jaką siłę przekazu ma połączenie tych dwóch sztuk" - powiedział reżyser spektaklu.

Tematem przestawienia jest kondycja współczesnej cywilizacji oraz rodzące się pytania o kierunki jej rozwoju i tożsamość jej mieszkańców.

W spektaklu wystąpią australijska wokalistka i kompozytorka Lisa Gerrard znana m.in. z przedsięwzięć Dead Can Dance czy This Mortal Coil oraz polscy artyści, w tym Jerzy Trela, Beata Rybotycka, Anna Szałapak, Edyta Krzemień, Jacek Wójcicki oraz Joanna Pocica. Ponadto Chór Narodowego Forum Muzyki oraz artyści z Wrocławskiego Teatru Pantomimy.