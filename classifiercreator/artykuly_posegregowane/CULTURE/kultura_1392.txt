Łódź, 06.09.2016. Wielkoformatowe malowidło australijskiego artysty Stormiego Millsa powstaje 6 bm. na ścianie łódzkiej kamienicy przy ulicy Młynarskiej 2. Oficjalne odsłonięcie muralu nastąpi w niedzielę podczas „Bigla na Młynarskiej”. (gm/mr) PAP/Grzegorz Michałowski PAP © 2016 / Grzegorz Michałowski
                                        

            Australijski artysta street-artu Stromie Mills jest autorem muralu, powstającego na ścianie kamienicy przy ul. Młynarskiej w Łodzi. Mural powstaje w ramach poświęconego sztuce miejskiej łódzkiego Festiwalu "Energia Miasta". 
      
            Obraz to tylko jedno z artystycznych działań, które zaplanowano w tej części dzielnicy Bałuty, by ożywić pamięć o jej dawnych mieszkańcach.

Realizowany w ramach poświęconego sztuce miejskiej łódzkiego Festiwalu "Energia Miasta" mural to część międzynarodowego projektu Stormie Millsa "Lost Giants" (z ang. zaginieni olbrzymi). Artysta od 2009 roku tworzy wizerunki gigantycznych postaci wpasowujące się w przestrzeń wielkich miast; malowidła z tego cyklu powstały już m.in. w Perth i Melbourne, a także we Nowym Jorku, Miami, Tokio i Londynie.

"Mills to jeden z najbardziej uznanych artystów street-artu na świecie. Cechą charakterystyczną jego twórczości jest monochromatyczna paleta barw - czerń symbolizuje w niej brud, biel mówi o wymazywaniu, szarość nawiązuje do krajobrazu miejskiego, zaś srebro do języka snów" - podkreśliła prezes Fundacji Urban Forms Teresa Latuszewska-Syrda, która wspólnie z autorem prezentowała powstające malowidło na konferencji we wtorek.

Mural przy ul. Młynarskiej przedstawia dwie splecione ze sobą postaci - mężczyznę i kobietę - utrzymane w tonacji czarno-białej.