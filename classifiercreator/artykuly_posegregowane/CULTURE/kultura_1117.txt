Warszawa, 11.09.2014. Artysta Mirosław Bałka podczas wernisażu swojej najnowszej instalacji "Luftzug", 11 bm. w Galerii Foksal w Warszawie. Instalacja składa się z tunelu łączącego dwa przeciwległe okna sali wystawowej. Inspiracją dla pracy Bałki było zdjęcie "My Was Widzimy", przedstawiające portrety założycieli galerii umieszczone w jednym z okien galerii, wykonane przez Tadeusza Rolkego w 1969 roku. (mgo) PAP/Marcin Obara PAP © 2017 / Marcin Obara
                                        

            Wystawa 15 prac Mirosława Bałki otwarta jest od środy w Mediolanie. To pierwsza we Włoszech retrospektywa rzeźb, instalacji i projekcji wideo polskiego artysty, który przedstawiany jest jako jeden z najwybitniejszych twórców ostatnich 30 lat.
      
            Ekspozycję „Crossover/s”, która będzie otwarta do 30 lipca, zorganizowano w postindustrialnej, prestiżowej przestrzeni wystawowej Hangar Bicocca.

Włoskie media podkreślają, że Bałka opowiada swą sztuką o egzystencji jednostki i zbiorowości oraz o dramatach i historycznych doświadczeniach Polski, a także o dzisiejszej Europie.

“Wystawa bardzo przypomina to, czym jest obecnie Europa, gdzie jest kryzys, stan alarmu, a tutaj mamy okazję przemyśleć europejską historię XX wieku i aktualny kontekst polityczny”- dodał cytowany przez włoskie media Bałka.

Artysta wyjaśnił też: „W obliczu sytuacji, w której słowa nie wystarczają, by coś zakomunikować, sztuka wizyjna daje możliwość dyskusji na trudne tematy w sposób inny, ale ważny”.

Uwagę krytyki zwraca między innymi instalacja „Korytarz mydlany”, zaprezentowana na Biennale w Wenecji w 1993 roku. Jest też praca „Common Ground”, złożona ze 178 ułożonych obok siebie wycieraczek pochodzących z krakowskich domów.

Do tragedii Holokaustu nawiązuje instalacja wideo „BlueGasEyes”, przedstawiająca palniki kuchenki gazowej.

Urodzony w 1958 roku w Warszawie Mirosław Bałka to najbardziej ceniony we Włoszech polski artysta współczesny. Jego prace znajdują się w wielu prywatnych i państwowych kolekcjach w tym kraju.

Wystawa w Mediolanie, zorganizowana przy wsparciu Instytutu Polskiego w Rzymie, wywołuje ogromne zainteresowanie. Jej kuratorem jest Vicente Todoli, były dyrektor londyńskiej galerii sztuki współczesnej Tate Modern.