Kraków, 29.07.2012. Spektaklem „Na scenach XVIII-wiecznej Europy” w wykonaniu tancerzy Baletu Dworskiego "Cracovia Danza", rozpoczął się 29 bm. w Krakowie XIII Festiwal Tańców Dworskich Cracovia Danza. (jb/awol) Archiwum, fot. PAP/Jacek Bednarczyk
                                        

            Spektakl prezentujący tańce dworskie z dawnej Korei będzie jedną z największych atrakcji 18. Festiwalu Tańców Dworskich "Cracovia Danza" zaczynającego się w niedzielę w Krakowie. W tym roku motywem przewodnim jest wachlarz, ważny rekwizyt w różnych stylach i epokach.
      
            W programie festiwalu, zorganizowanego do 6 sierpnia w zabytkowych przestrzeniach krakowskiego Starego Miasta, znalazły się także pokazy i warsztaty tańca oraz wielki bal dla publiczności.

"Ten festiwal, jak mało który jest znakomicie zharmonizowany ze wspaniałymi, zabytkowymi wnętrzami i plenerami, jakimi dysponuje nasze miasto" - zaznaczył zastępca prezydenta Krakowa Andrzej Kulig.

Dyrektor festiwalu Romana Agnel poinformowała, że tegoroczna edycja imprezy, która otrzymała podtytuł "Na Dalekim Wschodzie", zwrócona będzie w stronę Azji. Do Krakowa przyjedzie międzynarodowe grono tancerzy. Wezmą oni udział w plenerowych spektaklach, pokazach oraz warsztatach tańców dawnych z całego świata. Motywem przewodnim festiwalu bedzie wachlarz, rekwizyt pełniący niezwykle ważną rolę w tańcach i choreografiach w różnych stylach i epokach.

"Konsekwentnie staramy się realizować ideę połączenia sztuki tańca, dbałości o historyczne stroje i rekwizyty z zabytkową przestrzenią miasta - chcielibyśmy, aby widzowie mieli wrażenie podróży w czasie" - zaznaczyła Agnel.

Po raz pierwszy na festiwalu wystąpią koreańskie tancerki Chum-Sarang Arts Academy, które do Polski przyjadą z zespołem muzycznym Jeolla Samhyenyukak. Zespół zaprezentuje tańce dworskie z dawnej Korei na otwarcie festiwalu w renesansowej Willi Decjusza oraz podczas widowiska "Tańce tysiąca i jednej nocy", w sobotę na Rynku Głównym. W przedstawieniu na Rynku wystąpi też goszcząca w Krakowie już po raz kolejny Alaknanda Bose, mistrzyni indyjskiego tańca dworskiego kathak, wraz ze swoim zespołem Sanskriti.

W sobotę atrakcją dla publiczności będzie też występ na Rynku Głównym grupy Sbandieratori z Ferrary, która wraz z muzykami z Rione Santo Spirito przedstawi niezwykły popis żonglowania flagami. Wieczór w zakończy się wielkim balem dla publiczności.

Drugiego finałowego wieczoru, 6 sierpnia, zaprezentowany będzie "Tańczący wachlarz", spektakl w wykonaniu Baletu Cracovia Danza i zaproszonych artystów.

Dziedziniec Barbakanu będzie miejscem pokazów pod hasłem "Podróże z tańcem", w Pałacu Biskupa Erazma Ciołka zostaną zaprezentowane tańce "Na dworze i w pałacu", a w Collegium Maius, najstarszym budynku Uniwersytetu Jagiellońskiego, stanie siuę miejscem pokazów "Od nauki do tańca".

"W każdym z tych miejsc spektakle będą przedstawiane po trzy razy w ciągu dnia, aby przybywający widzowie, zmieniając tylko lokalizacje, mogli obejrzeć cały program w ciągu jednego popołudnia" - zapowiedziała dyrektor.

W tym roku został przyznany po raz pierwszy tytuł zespołu-rezydenta, będący wyróżnieniem dla młodych, zdolnych artystów. W ten sposób szansę na zaprezentowanie się szerokiej publiczności na Rynku Głównym otrzymał Zespół Muzyki i Tańca Dawnego "La Danza Antica" z Lęborka, laureat tegorocznego Festiwalu "Schola Cantorum".

Tradycyjnie już festiwalowi towarzyszą trwające pięć dni warsztaty, które w tym roku odbędą się pod hasłem Kraków tańczy. Około 200 uczestników z kraju i zagranicy weźmie udział w kursach prowadzonych przez mistrzów tańca z całego świata.

Jak podkreśla organizator - Balet Dworski Cracovia Danza, istniejący od 2000 roku Festiwal Tańców Dworskich "Cracovia Danza" to jedyne tego typu wydarzenie w Polsce i unikatowe na skalę światową. Odbywający się latem w Krakowie Festiwal co roku skupia mistrzów tańca historycznego oraz liczne zespoły specjalizujące się w tańcu dworskim z całego świata.