Blisko 100 eksponatów - m.in. wyposażenie klas, pomoce naukowe - znalazło się na wystawie "Dawna klasa" w Muzeum Historii miasta Przemyśla. "Większość z nich pochodzi z przełomu XIX i XX wieku" - powiedziała w środę PAP współautorka wystawy Bożena Mocarska-Szwic.
      
            "Pokazujemy klasę oraz wyposażenie szkolnych gabinetów. Są też ówczesne pomocy naukowe. Pochodzą one z okresu zaborów, niektóre z czasów II RP" - wyjaśniła Mocarska-Szwic.

Dodała, że celem wystawy było "przypomnienie klimatu dawnej szkoły".

W przemyskim muzeum została odtworzona klasa szkolna z oryginalnymi uczniowskimi ławkami, tablicami i typowym wyposażeniem sali lekcyjnej. "Szereg drobnych pamiątek szkolnych, takich jak piórniki, pióra, kałamarze, stare podręczniki szkolne wprowadzają w aurę dawnej klasy" - powiedziała współautorka wystawy.

Z kolei w części gabinetów szkolnych w szafach z początku XX stulecia prezentowane są pomoce naukowe służące do nauki botaniki, zoologii, anatomii, geografii i fizyki. Wśród eksponatów są m.in. unikatowe gipsowe modele, teraz osobliwe i wyjątkowe, a które przez wiele dziesięcioleci służyły uczniom do zgłębiania tajników anatomii człowieka.

Wszystkie eksponaty stanowiły wyposażenie przemyskich szkół. Niektóre z nich używane były na początku poprzedniego stulecia. Na przełomie XIX/XX wieku w Przemyślu było 16 szkół.

Otwarta w listopadzie wystawa "Dawna klasa" będzie stałą ekspozycją Muzeum Historii miasta Przemyśla.