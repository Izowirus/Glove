Warszawa, 04.12.2017. Ogólnopolska konferencja nt. "Wolontariat w kulturze: uczestnictwo, społeczność, rozwój" z udziałem wicepremiera, ministra kultury i dziedzictwa narodowego Piotra Glińskiego (n/z), 4 bm. w Warszawie. Jej głównymi założeniami jest m.in.: dyskusja o wartości i wizerunku wolontariatu w kulturze oraz wypracowanie narzędzi do koordynacji działań ochotników. (awa) PAP/Radek Pietruszka PAP © 2017 / Radek Pietruszka
                                        

            Wolontariat to element szerszej całości, którą można nazwać społeczeństwem obywatelskim - powiedział wicepremier, minister kultury i dziedzictwa narodowego Piotr Gliński podczas poniedziałkowej konferencji "Wolontariat w kulturze: uczestnictwo, społeczność, rozwój".
      
            W poniedziałek w Warszawie zorganizowano II ogólnopolską konferencję "Wolontariat w kulturze" z udziałem m.in. ministra kultury i dziedzictwa narodowego prof. Piotra Glińskiego. Wydarzenie, objęte honorowym patronatem wicepremiera, odbywa się w warszawskich Łazienkach Królewskich pod hasłem "Uczestnictwo, społeczność, rozwój". Celem spotkania jest stworzenie możliwości wymiany doświadczeń i dobrych praktyk między pracownikami sektora kultury i ekspertami z zakresu wolontariatu z całego kraju.

"Wolontariat to element szerszej całości, którą można nazwać społeczeństwem obywatelskim, zaangażowaniem obywatelskim. Ta szersza całość jest oczywiście bardzo potrzebna w życiu społeczeństwa – ona powoduje, że demokracja lepiej funkcjonuje" - powiedział Gliński. Jak zauważył, działalność w ramach wolontariatu, polegająca na "obustronnej wymianie", w Polsce wciąż się rozwija i coraz więcej instytucji podchodzi do niego profesjonalnie.

Szef resortu kultury zaznaczył, że "ta wymiana służy do podnoszenia poziomu tego, co w socjologii nazywamy kapitałem społecznym, czyli cechy społecznej, która jest bardzo trudna do rozwijania, wykształcenia, a równocześnie jest niezbędna do tego, żeby społeczeństwa lepiej funkcjonowały". Jak dodał, kapitał ten "tworzy się poprzez tego typu długoletnie procesy budowania m.in. wolontariatu".

Konferencję zainaugurował panel ekspercki "Zarządzanie, strategia, misja instytucji a wolontariat" z udziałem dyrektorów instytucji ją współorganizujących. Debatujący zwrócili uwagę na konieczność profesjonalizacji i poważniejszego traktowania idei pracy dobroczynnej, porównując sytuację w Polsce do tej w Stanach. Jak zaznaczył wicepremier Gliński, "wciąż istnieje wciąż ogromna przepaść między pozycją wolontariatu w kulturze amerykańskiej, a tej w Polsce, mimo wspaniałych tradycji społecznikowskich w naszym kraju".

"Jako wartość wolontariat w Stanach jest czymś niebywale silnym i o wysokiej pozycji. I ta siła została uznana i jeszcze wzmocniona siłą państwa amerykańskiego" - podkreślił i dodał, że podejmowanie tego typu działań jest dowodem posiadania "pewnego systemu wartości, związku ze wspólnotą". Dodał również, nasz kraj ma obecnie na celu "rozwój wolontariatu i podkreślenie, że państwo polskie uważa prace wolontaryjną za ważną".

Na istotną wolę pracy dobroczynnej, zwrócił również uwagę dyrektor Narodowego Centrum Kultury dr hab. Rafał Wiśniewski, który podkreślił, że "wolontariat jest soczewką procesów społecznych". "On diagnozuje, wskazuje. Ludzie, którzy tak pracują dostrzegają, co rzeczywiście jest potrzebne. Oni dają siebie, ale tworzy to też sumę różnych sił" - podkreślił. Jak dodał, "nie jesteśmy w stanie zaprogramować takich działań, przewidzieć skutków, ale wolontariat pokazuje, że jest to potrzebne i wartościowe"; wskazał również na główny cel NCK, którym jest profesjonalizacja tego rodzaju pracy dobroczynnej.

Konferencja stanowi część wieloletniego programu NCK "Wolontariat w kulturze", którego zadaniem jest rozwój i profesjonalizacja wolontariatu w instytucjach kultury w kraju.