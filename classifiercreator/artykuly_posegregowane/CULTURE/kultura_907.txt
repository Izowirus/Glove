epa04841696 US jazz musician Bill Frisell performs on stage during the Guitar Festival of Cordoba, south Spain, 10 July 2015. EPA/RAFA ALCAIDE Dostawca: PAP/EPA. Archiwum PAP/EPA © 2017 / RAFA ALCAIDE
                                        

            Zespoły prowadzone przez gitarzystów Juliana Lage’a i Billa Frisella zagrają w piątek w warszawskiej SOHO Factory. Koncerty odbywać się będą w ramach festiwalu Warsaw Summer Jazz Days.
      
            Podczas piątkowego wieczoru w SOHO Factory dla fanów muzyki jazzowej zagra także grupa Harriet Tubman w składzie: Brandon Ross (gitara, banjo, śpiew), Melvin Gibbs (bas) i JT Lewis (perkusja). Największymi wydarzeniami będą koncerty zespołów, prowadzonych przez uznanych gitarzystów jazzowych.

Julian Lage – któremu w Warszawie akompaniować będzie basista Jorge Roeder i perkusista Eric Doob – amerykański gitarzysta i kompozytor poza prowadzeniem własnej grupy występuje także w formacjach innych artystów m.in. w New Quartet Gary’ego Burtona i Voyager Erica Harlanda. Lage jest jednym z najchętniej zatrudnianych gitarzystów sesyjnych; koncertował i nagrywał u boku takich artystów jak Jim Hall, Ambrose Akinmusire, Fred Hersch, John Zorn czy Nels Cline.

Od dziecka był kształcony na muzyka; w 1997 r. młody gitarzysta został bohaterem filmu dokumentalnego „Jules at Eight”. Jako trzynastolatek został zaproszony do zagrania podczas ceremonii rozdania nagród Grammy. Choć występujący najczęściej w jazzowym kontekście, Lage jest gitarzystą klasycznie wykształconym, absolwentem San Francisco Conservatory of Music i bostońskiej Berklee College of Music. W 2009 r. ukazał się debiutancki album muzyka pt. „Sounding Point”; Lage nagrał jeszcze trzy płyty, ostatnia – „Arclight” – ukazała się w 2016 r.

Bill Frisell należy do najpopularniejszych gitarzystów amerykańskich, w swojej pracy twórczej przeplatających jazzowe konteksty z wpływami muzyki bluesowej i rockowej. Wśród swoich gitarowych inspiracji Frisell wymienia Jimi'ego Hendriksa, jak również mistrzów jazzowej gitary – Jima Halla i Wesa Montgomery’ego.

Swoje pierwsze trzy albumy nagrał dla prestiżowej monachijskiej oficyny ECM. Do pracy przy czwartym krążki muzyk zaangażował zespół The Bill Frisell Band, wykonujący kompozycje jazzowe, a także utrzymane w konwencji bluesa, country, bluegrassu, reggae, swingu i rocka.

Frisell chętnie sięga po piosenki The Beatles, Johna Lennona („wspaniałej czwórce” z Liverpoolu i Lennonowi gitarzysta poświęcił album „All We Are Saying”), Muddy’ego Watersa czy Boba Dylana. Gitarzysta był również członkiem zespołów perkusisty Paula Motiana i saksofonisty Johna Zorna. W SOHO Factory Fisell wystąpi w towarzystwie basisty Tony’ego Scherra i perkusisty Kenny’ego Wollesena.

Festiwal potrwa do 9 lipca. Dla warszawskiej widowni zagrają jeszcze: Branford Marsalis Quartet feat. Kurt Elling, Miguel Zenon Quartet, The Orion Trio, Magnus Oestroem Group, Tonbruket.

Szczegóły dotyczące tegorocznej edycji festiwalu Warsaw Summer Jazz Days dostępne są na stronie internetowej pod adresem www.warsawsummerjazzdays.pl