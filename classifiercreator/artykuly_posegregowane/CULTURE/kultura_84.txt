Krótkometrażowa animacja "Odrodzenie" opowiada o drodze Polski do niepodległości i ciągłości wysiłków naszych rodaków, by ją odzyskać. Od piątku będzie można ją oglądać w kinach - poinformowało w sobotę na Twitterze Ministerstwo Kultury i Dziedzictwa Narodowego.
      
            "Odrodzenie" jest utrzymaną w klimacie przygodowym podróżą do wyobraźni nastolatki, która w ramach pracy domowej ma stworzyć własną interpretację burzliwej historii Polski. Dziewczyna przybliża historię swojego pradziadka legionisty, który "staje się dla niej przewodnikiem po krainie polskich symboli". W filmie ukazano m.in. postać marszałka Józefa Piłsudskiego, rozwój kraju w XX-leciu międzywojennym oraz czas II wojny światowej. Producentem animacji, przygotowanej z okazji stulecia odzyskania przez Polskę niepodległości, jest Ruch Społeczny im. Prezydenta RP Lecha Kaczyńskiego. Adresatami są młodzi widzowie na całym świecie. Animacja dostępna jest również na stronie www.odrodzenie-film.pl.

"Krótkometrażowa animacja +Odrodzenie+ opowiada o drodze Polski do niepodległości i ciągłości wysiłków naszych rodaków, by ją odzyskać. Od piątku będzie można go również oglądać w kinach..." - poinformował resort kultury i dziedzictwa narodowego na Twitterze.

Prezes Ruchu Społecznego im. Prezydenta Lecha Kaczyńskiego Marta Kaczyńska zwróciła uwagę, że "historię Polski trzeba na nowo opowiadać każdemu kolejnemu pokoleniu". "Sięgamy do polskiego malarstwa i odświeżamy narodowe ikony i symbole, by metaforycznie przedstawić historyczne wydarzenia. Film +Odrodzenie+ jest naszą odpowiedzią na potrzebę czasu i wkład Ruchu w obchody 100-lecia odzyskania przez Polskę niepodległości i stulecia przywrócenia naszej Ojczyzny na mapę Europy" - powiedziała Kaczyńska, cytowana na profilu MKiDN na Instagramie.

"Odrodzenie" wejdzie na ekrany kin Cinema City Poland. Animację wyprodukowano przy wsparciu Polskiej Fundacji Narodowej.