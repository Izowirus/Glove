Porsche Maryli Rodowicz, jej kostiumy sceniczne i nagrania znajdą się na wystawie "Wszystkie Małgośki świata" w Bibliotece Narodowej. W ten sposób BN inauguruje powstanie Archiwum Polskiej Muzyki Rozrywkowej. Ekspozycja potrwa dwa miesiące.

      
            Od piątku przez dwa miesiące w Bibliotece Narodowej oglądać można będzie wystawę "Wszystkie Małgośki Świata". To wystawa inaugurująca Archiwum Polskiej Muzyki Rozrywkowej w BN.

Główną bohaterką ekspozycji została Maryla Rodowicz. Na wystawie zgromadzono liczne materiały audiowizualne dotyczące artystki, płyty, gitary, stroje estradowe, fotografie, a nawet czerwone porsche, którym wokalistka jeździła w latach 70. Na przykładzie historii Maryli Rodowicz będzie można prześledzić także obraz rozrywki w czasach PRL-u i kolejnych dziesięcioleciach.

Archiwum Polskiej Muzyki Rozrywkowej powstaje obok istniejącego już w Bibliotece Narodowej Archiwum Polskiego Jazzu. Jego zadaniem będzie gromadzenie spuścizny twórców polskiej muzyki rozrywkowej. Przedmiotem zainteresowania będą więc rękopisy, zarówno teksty jak i nuty, nagrania we wszystkich postaciach: płyty, taśmy, wideo, nagrody i wyróżnienia, dokumenty osobiste oraz różne materiały związane z historią polskiej kultury masowej.

Jednocześnie Biblioteka Narodowa zwraca się do kompozytorów, autorów tekstów piosenek, piosenkarek i piosenkarzy z zaproszeniem do przekazywania osobistych archiwów.

Archiwum Jazzu Polskiego powstało w 2011 r., wraz z przyjęciem spuścizny Krzysztofa Komedy. Następnie BN otrzymała kilkadziesiąt archiwów osobistych polskich muzyków jazzowych, od tych tworzących w latach 50. XX w. aż po Włodka Pawlika.