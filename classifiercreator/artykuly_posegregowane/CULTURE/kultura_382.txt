Mateusz Sierżęga w kategorii uczniów szkół podstawowych i Weronika Sobczyk w kategorii uczniów szkół ponadpodstawowych zajęli pierwsze miejsca w ogólnopolskim konkursie plastycznym "Orzeł biały - nasza duma", zorganizowanym przez Senat w związku ze stuleciem odzyskania przez Polskę niepodległości.
      
            Celem konkursu, którego finał odbył się w poniedziałek w Senacie, było zainteresowanie uczniów znaczeniem polskich symboli narodowych oraz popularyzacja wiedzy o godle jako jednym z najistotniejszych znaków polskiego państwa. Uczestnicy konkursu mieli za zadanie przedstawienie w dowolnej technice plastycznej swojej wizji polskiego orła.

Konkurs był skierowany do uczniów klas IV-VII szkół podstawowych i szkół ponadpodstawowych. Składał się z dwóch etapów - okręgowego, organizowanego przez senatorów w swoich okręgach wyborczych oraz ogólnopolskiego, organizowanego w Senacie.

Jak poinformował marszałek Senatu Stanisław Karczewski podczas uroczystości ogłoszenia wyników, do konkursu przystąpiło ponad 2,5 tys. szkół. "To jest bardzo ważne, żebyśmy dbali o swoje barwy narodowe, o swoje godło, o symbole narodowe. Macie olbrzymie szczęście, korzystajcie z tego, ponieważ wam nauczyciele i rodzice przekazują prawdziwą historię. My nie mieliśmy takiego szczęścia, nas w szkole po prostu oszukiwano, nie mówiono nam o Katyniu (...). Uczycie się prawdziwej historii, tragicznej często dla Polski, ale takiej historii, z której możemy być dumni i jesteśmy dumni" - powiedział.

Marszałek Senatu zaapelował także do uczestników konkursu, aby w setną rocznicę odzyskania przez Polskę niepodległości wywiesili przed swoimi domami flagi, aby "Polska była biało-czerwona". "To piękny widok, który jednoczy nas, spaja i przypomina o tym, o czym mówimy również w tytule konkursu - o naszej dumie. Orzeł biały to nasza duma, biało-czerwona flaga to nasza duma. To, że jesteśmy Polakami to nasza duma" - podkreślił Karczewski.

Przewodniczący komisji konkursowej, senator Jan Rulewski dodał, że w ramach konkursu wykonano ponad 10 tys. prac. "Wszystkie prace okazały się cenne i prawie jednakowo równe. Jak wiadomo, konkurs plastyczny nie obejmował tylko obrazu czy rzeźby. To były prace uczniów z wielu środowisk, ze szkół podstawowych, ze szkół ponadpodstawowych, a nawet ze środowisk w młodzieżowych domach kultury. Była młodzież uzdolniona plastycznie, ale też młodzież, która pierwszy raz być może chwyciła za ołówek, flamaster czy nawet za kowadło ślusarskie" - powiedział.

W kategorii uczniów klas IV-VII szkół podstawowych pierwsze miejsce zajął Mateusz Sierżęga ze Szkoły Podstawowej im. Marii Konopnickiej w Mrokowie (biuro senatora Konstantego Radziwiłła). Drugą nagrodę przyznano Katarzynie Sufin z Zespołu Szkół w Kołbaczu (biuro senatora Tomasza Grodzkiego). Miejsce na podium zajęła także praca Szymona Kusińskiego ze Szkoły Podstawowej im. Józefa Lipskiego w Szczurach (biuro senatora Łukasza Mikołajczyka).

W kategorii uczniów szkół ponadpodstawowych pierwszą nagrodę zdobyła Weronika Sobczyk z Liceum Ogólnokształcącego im. Bartosza Głowackiego w Opatowie (biuro senatora Krzysztofa Słonia). Zaraz za nią uplasował się Jakub Frankiewicz z I Liceum Ogólnokształcącego Carolinum w Nysie (biuro senatora Grzegorza Peczkisa). Trzecie miejsce zajęła Klaudia Faruga z Zespołu Szkół Technicznych w Mikołowie (biuro senatora Wojciecha Piechy).

Komisja konkursowa przyznała także wyróżnienia. W kategorii uczniów klas IV-VII szkół podstawowych otrzymali je: Oskar Morański ze Szkoły Podstawowej w Nicwałdzie (biuro senatora Jana Rulewskiego) oraz Alicja Kowalska ze Szkoły Podstawowej w Długopolu Dolnym (biuro senatora Aleksandra Szweda).

Wśród uczniów szkół ponadpodstawowych wyróżniono prace Pauliny Klisowskiej z Zespołu Szkół nr 19 we Wrocławiu (biuro senator Barbary Zdrojewskiej), Konrada Sadocha z Zespołu Szkół Specjalnych im. Janiny Porazińskiej w Ignacowie (biuro senatora Aleksandra Pocieja) oraz Łukasza Mrożka z Liceum Plastycznego im. A. Kenara w Zakopanem (biuro senatora Jana Hamerskiego).

Konkurs "Orzeł biały - nasza duma" odbył się pod patronatem marszałka Senatu. Zwycięskie prace można oglądać na wystawie w holu Senatu.