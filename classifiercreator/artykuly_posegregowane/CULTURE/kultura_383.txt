epa03384289 Italian director and producer Ermanno Olmi poses during a photocall for the film 'The Tightrope', during the 69th Venice International Film Festival in Venice, Italy, 05 September 2012. The movie is presented out of competition at the festival, which runs from 29 August to 08 September.   Archiwum PAP/EPA/CLAUDIO ONORATI 
                                        

            W wieku 86 lat zmarł w poniedziałek w Asiago na północy Włoch reżyser filmowy Ermanno Olmi, nazywany wizjonerem i nieprzewidywalnym mistrzem kina. Za swój najbardziej znany film "Drzewo na saboty" otrzymał 40 lat temu Złotą Palmę na festiwalu w Cannes.
      
            Jego styl filmowy wywodził się z neorealizmu, a wpływ na całą twórczość miała głęboka wiara i nauczanie Kościoła katolickiego oraz przywiązanie do tematyki społecznej. Mocno zarysował ją w swojej pierwszej fabule "Czas się zatrzymał" z 1958 roku - portrecie studenta, który podejmuje pracę nocnego stróża.

Informując o śmierci Olmiego, włoskie media przypominają, że był on piewcą zwykłych ludzi i małych spraw. Takie jest "Drzewo na saboty", rozgrywająca się na wsi bajkowa opowieść, w której występują amatorzy mówiący w dialekcie z jego rodzinnych stron, Bergamo.

Drugim znanym filmem Olmiego jest "Legenda o świętym pijaku", za którą w 1978 roku dostał Złotego Lwa na festiwalu w Wenecji.

W 1965 roku nakręcił film biograficzny o papieżu Janie XXIII - "I przyszedł człowiek".

Jednym z najważniejszych religijnych filmów Olmiego jest też pochodzący z 1994 roku "Genezis − od stworzenia do potopu", nakręcony dla telewizji RAI.

W 2008 roku reżyser otrzymał w Wenecji Złotego Lwa za całokształt twórczości.

Jego ostatni film to wojenny dramat "Powrócą trawniki" ("Torneranno i prati"), nakręcony w 2014 roku w związku ze stuleciem wybuchu I wojny światowej.

Żegnający Olmiego przedstawiciele włoskiego świata kultury nazywają go "gigantem kina" i "mistrzem człowieczeństwa" i przypominają, że jego twórczość przesycona była głębokim chrześcijańskim humanizmem.

Z Rzymu Sylwia Wysocka