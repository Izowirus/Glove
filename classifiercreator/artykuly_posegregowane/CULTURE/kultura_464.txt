Flecistka Marta Chlebicka zwyciężyła we wtorek w konkursie Młody Muzyk Roku 2018 i będzie reprezentowała Polskę na Konkursie Eurowizji dla Młodych Muzyków w sierpniu w Edynburgu. Ujęła mnie wasza dojrzałość i mądrość - powiedział do młodych muzyków minister kultury Piotr Gliński.
      
            We wtorek w Studiu Koncertowym Polskiego Radia im. Witolda Lutosławskiego w Warszawie odbył się finał konkursu Młody Muzyk Roku 2018. Młody Muzyk Roku to ogólnopolski konkurs na najlepszego młodego artystę grającego na instrumencie klasycznym.

W finale o tytuł Młodego Muzyka Roku 2018 walczyli: Marta Chlebicka - flecistka, Kacper Dworniczak - gitarzysta, Maciej Prokopowicz - puzonista, Piotr Motyka - akordeonista i perkusista Grzegorz Chwaliński.

W konkursie zwyciężyła 17-letnia Marta Chlebicka, która jest uczennicą OSM II st. im. Zenona Brzewskiego w Warszawie w klasie prof. Beaty Kierzkowskiej.

Naukę na flecie rozpoczęła w wieku 7 lat. Jest stypendystką programu Ministerstwa Kultury i Dziedzictwa Narodowego "Młoda Polska" za osiągnięcia artystyczne oraz Krajowego Funduszu na rzecz Dzieci.

Chlebicka jest laureatką kilkudziesięciu konkursów ogólnopolskich i międzynarodowych w kraju i za granicą. Koncertowała w wielu prestiżowych salach w Polsce - NOSPR w Katowicach, Studiu Koncertowym Polskiego Radia, Filharmonii Narodowej, Teatrze Wielkim w Warszawie, Zamku Królewskim, jak i za granicą - Odeon Theatre w Bukareszcie, Uniwersytecie Muzycznym w Wiedniu.

"Byliście państwo wspaniali, wszyscy byliśmy wzruszeni. (...) Mnie szczególnie ujęła wasza dojrzałość i mądrość, wyście mówili o tym, że to było dobre przygotowanie bardziej, a nie improwizacja, że to była ciężka praca, a nie tylko talent, mówiliście także o pokorze bardzo wam za to dziękuję i gratuluję także waszym rodzicom, pedagogom, bo pewnie także dzięki ich pracy jesteście tak wspaniali i możemy to wszystko oglądać i się wzruszać. Niech żyje polskie szkolnictwo artystyczne, niech żyją szkoły muzyczne" - powiedział wicepremier, minister kultury prof. Piotr Gliński.

Prezes TVP Jacek Kurski zapewnił, że kariery wszystkich młodych muzyków będą uważnie śledzone przez telewizję publiczną, a najlepsi z nich będą wielokrotnie gośćmi anten TVP. "Od 10 lat telewizja uczestniczy w tym konkursie, a od trzech lat Polacy wygrywają konkursy eurowizji, dwa razy z rzędu w konkursie tańca, raz na muzykę poważną. Mam nadzieję, że zwycięzca Polski (...) również wygra kolejny raz konkurs Eurowizji muzyki poważnej" - podkreślił Kurski.

Zwyciężczyni otrzymała nagrodę ufundowaną przez ministra kultury w wysokości 20 tys. zł, nagrodę ufundowaną przez dyrektora Centrum Edukacji Artystycznej dr Zdzisława Bujanowskiego w wysokości 15 tys. zł, będzie też mieć występ z Polską Orkiestrą Sinfonia Iuventus, ufundowany przez dyrektor orkiestry Annę Kościelną.

Pięcioro młodych instrumentalistów wystąpiło z towarzyszeniem Polskiej Orkiestry Radiowej pod dyrekcją Michała Klauzy.

Muzyków oceniło trzyosobowe jury: kameralistka, solistka, pedagog, lider grupy altówek w Sinfonii Varsovii - Katarzyna Budnik-Gałązka, dyrygent, muzyk, dyrektor Opery Wrocławskiej - Marcin Nałęcz-Niesiołowski, pianista jazzowy, pedagog, laureat Grammy Award Włodek Pawlik, który przewodniczył jury.

Finał konkursu poprowadzili Małgorzata Nieciecka-Mac i Tomasz Kammel. Oprócz pięciorga tegorocznych finalistów w przygotowanym specjalnie na tę okazję programie wystąpili także zwycięzcy z poprzednich lat - dwóch akordeonistów: Bartosz Głowacki, Bartosz Kołsut oraz saksofonista Łukasz Dyczko.

Konkurs był transmitowany na antenie TVP Kultura, retransmisja konkursu o godz. 22.55 na TVP2.

Organizatorami konkursu są Ministerstwo Kultury i Dziedzictwa Narodowego, Instytutu Muzyki i Tańca oraz TVP Kultura.