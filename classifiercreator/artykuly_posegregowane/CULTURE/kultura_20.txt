Nie żyje Jacek Miler - od 1993 r. związany z MKiDN, w ostatnim czasie dyrektor Departamentu Dziedzictwa Kulturowego za Granicą i Strat Wojennych MKiDN. Odszedł od nas człowiek, który przez 25 lat zajmował się odzyskiwaniem utraconych dzieł sztuki - podkreślił minister kultury Piotr Gliński.
      
            Jacek Miler był historykiem sztuki, absolwentem Akademii Teologii Katolickiej w Warszawie. Od 1993 r. pracował w resorcie kultury - w Biurze Pełnomocnika Rządu ds. Polskiego Dziedzictwa Kulturalnego za Granicą, od 2006 r. kierował Departamentem ds. Polskiego Dziedzictwa Kulturowego za Granicą, Departamentem Dziedzictwa Kulturowego, a następnie Departamentem Dziedzictwa Kulturowego za Granicą i Strat Wojennych.

Zarządzał m.in. sprawami wynikającymi z nadzoru ministerstwa nad ochroną dziedzictwa kulturowego za granicą oraz dokumentowaniem i odzyskiwaniem dóbr kultury utraconych w wyniku II wojny światowej. 5 grudnia 2018 r., w stulecie Ministerstwa Kultury i Dziedzictwa Narodowego, został uhonorowany Złotym Medalem Zasłużony Kulturze Gloria Artis.

"Odszedł od nas człowiek, który przez 25 lat zajmował się odzyskiwaniem utraconych dzieł sztuki, który z ogromnym zaangażowaniem tworzył instytucjonalne podstawy ochrony polskiego dziedzictwa kulturowego za granicą" - zaznaczył wicepremier Gliński.

Podkreślił, że polska kultura poniosła wielką stratę. "Składam wyrazy głębokiego współczucia Jego Bliskim. Łączę się w modlitwie w Jego intencji" - dodał szef resortu kultury.