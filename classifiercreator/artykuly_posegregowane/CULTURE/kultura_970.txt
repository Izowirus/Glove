Wrocław 23.07.2015. Festiwal filmowy Nowe Horyzonty 2015 we Wrocławiu. 
(mk/abug) Archiwum, fot. PAP/Maciej Kulczyński
                                        

            Cztery równorzędne konkursy - filmów dokumentalnych, krótkometrażowych, dokumentów muzycznych i filmów polskich - przeprowadzone zostaną podczas rozpoczynającego się w niedzielę wieczorem w Krakowie 57. Krakowskiego Festiwalu Filmowego. Impreza potrwa od 28 maja do 4 czerwca.
      
            Twórcy filmów walczyć będą o Złote i Srebrne Rogi (dokumentaliści), Złote i Srebrne Smoki (autorzy filmów krótkometrażowych), oraz o Złote i Srebrne Lajkoniki ( twórcy polscy) i statuetkę Złotego Hejnału (reżyser najlepszego muzycznego dokumentu).

Podczas festiwalu wręczona zostanie także Nagroda Smoka Smoków dla dwóch wybitnych twórców polskiego filmu animowanego - Witolda Giersza i Daniela Szczechury. W ten sposób Rada Programowa Krakowskiej Fundacji Filmowej - bezpośredniego organizatora festiwalu - postanowiła uczcić przypadający w tym roku jubileusz 70-lecia polskiej animacji.

Festiwal otworzy w niedzielę wieczorem projekcja filmu dokumentalnego Marcina Borchardta "Beksińscy. Album wideofoniczny", który powstał wyłącznie z nagrań Zdzisława Beksińskiego, jego syna i żony.

Podczas ośmiu festiwalowych dni widzowie zobaczą ok. 250 filmów z Polski i z całego świata, prezentowanych w sekcjach konkursowych oraz na pokazach specjalnych. Festiwalowi towarzyszą wystawy, koncerty, pokazy plenerowe oraz spotkania z twórcami.

Jak poinformowali organizatorzy, w tym roku napłynęły zgłoszenia ze 111 krajów, najwięcej z Francji (370), Niemiec (300) i Polski (280).

"Wybieraliśmy filmy w grupie 20-osobowej, ciężko było je wybrać z 3,6 tys. nadesłanych i kilkuset obejrzanych na festiwalach zagranicznych. Staraliśmy się zrobić to naprawdę solidnie, jakieś pomyłki na pewno popełniliśmy, ale wierzymy, że publiczność zaakceptuje nasze wybory" - powiedział dyrektor Krakowskiego Festiwalu Filmowego Krzysztof Gierat podczas konferencji poprzedzającej KFF w Krakowie.

Jak podkreśliła dyrektor biura programowego KFF Barbara Orlicz-Szczypuła, filmy konkursowe będą oceniali jurorzy pod kierunkiem znakomitych fachowców. "Przewodniczącym konkursu dokumentalnego jest wielokrotny laureat naszego festiwalu reżyser Paweł Łoziński. Jury konkursu krótkometrażowego poprowadzi Agnieszka Smoczyńska, również laureatka tego festiwalu, której film +Córki dancingu+ zawojował świat. Przewodniczącą jury w konkursie dokumentów muzycznych DocFilmMusic będzie producentka i reżyserka filmów dokumentalnych Gitta Gsell, a na czele jury konkursu polskiego stanie producent i reżyser filmowy, przewodniczący Polskiej Akademii Filmowej Dariusz Jabłoński" - powiedziała Orlicz-Szczypuła.

Jak poinformowała, do Krakowa przyjedzie również wielu reżyserów, w tym m.in. autorzy wszystkich filmów pokazywanych w ramach "Fokus na Niemcy" oraz blisko 80 proc. wszystkich twórców filmów konkursowych.

W najstarszym plebiscycie, Konkursie Polskim, rywalizować będą polskie filmy dokumentalne, krótko, średnio i pełnometrażowe oraz animacje i fabuły trwające do 30 minut. Wśród produkcji nominowanych w tej kategorii znalazły się m.in. dokumenty "Gruba" Marii Zmarz-Koczanowicz, "Mój wróg, moja miłość" Krzysztofa Langa, "Ziemia bezdomnych" Marcina Janosa Krawczyka, "Miss Holocaust" Ireny Siedlar i Michaliny Musielak, fabuła "Sen o Warszawie" Mateusza Czuchnowskiego oraz "O Matko!" - film animowany Pauliny Ziółkowskiej.

Organizatorzy wydarzenia przygotowali także pokazy filmów w ramach cykli pozakonkursowych, w tym m.in. "Gdzieś w Europie", "Opowieści ze świata", "Laureaci festiwali", "Dźwięki muzyki: bardowie", "Polska panorama", "Docs+Science", "Kids&Youth - Kino dla młodych", "Short matters! Krótkie filmy roku", "Noc wideoklipów", "Noc etiud" oraz "Fokus na..." - w tym roku Niemcy.

Na plakatach reklamujących tegoroczną edycję KFF znajdują się rysunkowe portrety gwiazd filmowych, wykonane przez nieprofesjonalnych twórców. Żaden ze sportretowanych w ten sposób artystów nie bierze udziału w tegorocznej edycji KFF. Jak wyjaśnili autorzy identyfikacji wizualnej festiwalu Kuba Sowiński i Jakub de Barbaro, portrety te prezentują walor "prawdziwości", w przeciwieństwie do upozowanych oficjalnych zdjęć. Nawiązują także do odwagi w pokazywaniu człowieka, charakterystycznej – ich zdaniem - dla krakowskiego przeglądu. Wernisaż wystawy odbędzie się w niedzielę przed inauguracją festiwalu. Widzowie będą mogli także narysować własne portret gwiazd.

Krakowski Festiwal Filmowy jest najstarszą imprezą tego typu w Polsce i jedną z najstarszych w Europie. Historia imprezy sięga roku 1961, kiedy to jeszcze jako Ogólnopolski Festiwal Filmów Krótkometrażowych prezentował dokonania rodzimej kinematografii.