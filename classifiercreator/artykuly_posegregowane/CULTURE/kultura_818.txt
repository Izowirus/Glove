Podstawową wiedzę dotyczącą Japonii – geografii, kultury, sztuki, kulinariów, życia codziennego przybliża wystawa „Japońska układanka” otwarta w niedzielę w Muzeum Manggha w Krakowie.
      
            „To taka Japonia dla początkujących” - zapowiadają autorzy ekspozycji.

„To przede wszystkim wystawa edukacyjna, ale nie należy przez to rozumieć, że tylko dla dzieci, bo także dorośli znajdą tu coś ciekawego” - powiedziała PAP współautorka wystawy Anna Śmiałek z Muzeum Sztuki i Techniki Japońskiej Manggha. „Opowiadamy trochę o kulturze, trochę o życiu codziennym, pokazujemy przedmioty życia codziennego ale też sztukę, szczególnie drzeworyty” - dodała.

Według niej wystawa otwierana u progu roku szkolnego odpowiada też na zapotrzebowanie grup szkolnych, które w Muzeum Manggha szukają podstawowej wiedzy o Japonii. „Chcieliśmy wyjść od samego początku - być może to sprawi, że ktoś trochę bardziej zainteresuje się Japonią” - zaznaczyła współautorka.

Zwiedzający „Japońską układankę” przechodzą przez dziesięć działów: zaczynają od poznania „suchych” faktów dotyczących geografii, demografii, religii i symboli. Następnie przechodzą do części poświęconych świętom, kuchni i tkaninom, a w dalszej kolejności do świata kaligrafii i japońskiego papieru. Stamtąd udają się do części bardziej „popkulturalnej” prezentującej gry – zarówno tradycyjne, jak i współczesne – oraz komiksy.

W ostatniej części, do której wchodzi się mijając drzewka bonsai i ikebanę, zaprezentowano przestrzeń tradycyjnego japońskiego domu wyłożonego matami tatami, z werandą wychodzącą na kamienny ogród zen. W środku pokazano m.in. zbroje i miecze. Przed wejściem do domu trzeba zdjąć buty.