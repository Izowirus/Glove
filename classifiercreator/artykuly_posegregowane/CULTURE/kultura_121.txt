Szwecja jest gościem honorowym 22. Międzynarodowych Targów Książki, które w czwartek rozpoczęły się w Krakowie. Swoją ofertę prezentuje na nich 615 wystawców.
      
            Mottem targów są słowa Arturo Pereza-Reverte: "Książki są bramą, przez którą wychodzisz na ulicę". To metafora przygody, która czeka na czytelnika za każdym razem, gdy zaczyna nową lekturę.

Jak podkreślił podczas oficjalnego otwarcia targów ambasador Szwecji w Polsce Stefan Gullgren, Szwedzi są narodem, który dużo czyta. "Średnia to dwadzieścia minut dziennie. Nawyki czytelnicze wyrabia się już od najmłodszych lat, m.in. dzięki prężnie działającym bibliotekom. Literaturę dziecięcą będzie można poznać na Targach Książki, a nasze stoisko jest dostosowane do potrzeb najmłodszych" – powiedział Gullgren.

Ambasador mówił, że od lat literatura szwedzka jest bardzo popularna w Polsce, co jest zasługą fantastycznej pracy tłumaczy, wydawców i entuzjastów, którzy ją promują. Wypowiadając formułkę w języku szwedzkim Stefan Gullgren otworzył tegoroczną edycję targów.

W Krakowie będą gościli szwedzcy autorzy m.in. Asa Lind, Martin Widmark, Herman Lindquist, Niklasa Orrenius, Mons Kallentoft i wnuczka Astrid Lindgren - Annika Lindgren.

Stoisko Szwecji jest proste, nawiązuje do skandynawskiego dizajnu. Ważnym elementem jest instalacja stworzona przez grupę projektantów we współpracy z IKEA - ażurowa kula z półkami wypełnionymi roślinami.

„Na targach jest ona strefą relaksu dla utrudzonych czytelników. Ale jej projekt można pobrać z internetu i zrobić ją samodzielnie, by w dużym mieście mieć miejsce do uprawy roślin jadalnych i ozdobnych” – mówiła PAP Bratumiła Pettersson z Ambasady Szwecji.

W drugiej części szwedzkiego stoiska znajduje się strefa dla dzieci, gdzie poprzez zabawę będą one zachęcane do czytania. Każdy może sięgnąć po książkę i zanurzyć się w lekturze.

W hali Targów w Krakowie na miłośników literatury czekają także wystawcy z 19 innych krajów, m.in. z Austrii, Gruzji, Hiszpanii, Francji, Niemiec, Rumunii, Słowacji, Wielkiej Brytanii, Włoch, Ukrainy i USA.

"Targi Książki to wydarzenie dla tych, którzy kochają książki i nałogowo je czytają" – mówił prezydent Krakowa Jacek Majchrowski. Dodał, że w Krakowie narodziło się księgarstwo i polska książka i wciąż działa ok. 100 wydawnictw, które regularnie wydają książki. Organizowane są także festiwale literackie, a miasto może poszczycić się tytułem Miasta Literatury UNESCO.

Z czytelnikami spotkają się na targach m.in. Wojciech Cejrowski, Anna Dymna, Elżbieta Dzikowska, Barbara Gawryluk, Manuela Gretkowska, Katarzyna Grochola, Jacek Hugo-Bader, Grzegorz Kasdepke, Marek Krajewski, Hanna Krall, Ewa Lipska, Katarzyna Nosowska, Beata Pawlikowska, Jerzy Pilch, Andrzej Stasiuk, Mariusz Szczygieł, Olga Tokarczuk, Szczepan Twardoch, Adam Wajrak, Martyna Wojciechowska.

Targi potrwają do niedzieli. Organizatorzy zachęcają czytelników, by odwiedzić je w czwartek lub w piątek. Ci, którzy wolą wybrać się w weekend, muszą liczyć się z kolejką do wejścia, a nawet z koniecznością limitowania wejść do hali EXPO.

Podczas otwarcia Targów wręczone zostały tytuły ambasadorów Targów Książki. Otrzymali je: prowadzące w mediach społecznościowych kanał Bestselerki Anna Bartłomiejczyk i Marta Gajewska, dyrektor Programu 2. Polskiego Radia Małgorzata Małaszko – Stasiewicz i senator Jerzy Fedorowicz, który nie mógł odebrać go osobiście.

Oprócz wydarzeń adresowanych do czytelników na krakowskich targach odbywają się spotkania branżowe z udziałem wydawców, hurtowników, księgarzy i bibliotekarzy. W tym roku będą to dyskusje m.in. o różnych modelach funkcjonowania bibliotek i dobrych wzorcach, które można przenieść np. ze Szwecji do Polski.

Wieczorem w pierwszym dniu targów rozstrzygnięty zostanie towarzyszący im od 1998 roku Konkurs o Nagrodę im. Jana Długosza, która jest przyznawana książkom z dziedziny szeroko rozumianej humanistyki.