Warszawa, 21.01.2013. Uroczysta gala wręczenia Nagrody im. Zbyszka Cybulskiego 2012 w Kinie Iluzjon w Warszawie. Nz. Podczas uroczystości w Iluzjonie wręczona została również Nagroda im. Bolesława Michałka dla najlepszej książki filmowej lat 2011/2012. Otrzymał ją Tadeusz Lubelski (C) za "Historię niebyłą kina PRL" (ls/awol) PAP/Leszek Szymański PAP © 2017 / Leszek Szymański
                                        

            Marszałek Józef Piłsudski wciąż czeka na wielkie dzieło filmowe, które portretowałoby jego życie i działalność. Sam zresztą nie przepadał za kinem – mówił w Nowym Jorku filmoznawca prof. Tadeusz Lubelski.
      
            Krakowski historyk i krytyk filmu zwrócił uwagę, że jeśli w Polsce istnieje sporo opracowań książkowych na temat Naczelnika Państwa, w tym monumentalna biografia Andrzeja Garlickiego "Józef Piłsudski (1867-1935)", to kino nie zdobyło się dotąd na monumentalne dzieło. Lubelski przewiduje jednak, że sytuacja się zmieni.

Profesor Uniwersytetu Jagiellońskiego opowiadał o portretach marszałka w polskim kinie w trakcie spotkania w nowojorskim Instytucie Józefa Piłsudskiego. Ilustrował je fragmentami filmów i anegdotami.

"Tak, jak każdy mężczyzna w Polsce zna się na piłce nożnej i piwie, 'zna się' też na Piłsudskim. Jest to postać niekoniecznie łącząca wszystkich Polaków, ale w większości budząca uczucia pozytywne, mityczna, związana z powstaniem niepodległego państwa polskiego. Dlatego ludzie się nim interesują" – powiedział naukowiec PAP Life.

Nie krył, że postać marszałka budzi kontrowersje. Za to, że pokonał Rosjan w 1920 roku i odwrócił wielkie niebezpieczeństwo Polacy go pokochali, ale nie jest to łatwa miłość. Mimo, że – jak powiadał Piłsudski, lubił demokrację – zamach majowy temu przeczy. Jego przeciwników politycznych wsadzano do Berezy Kartuskiej. Jest jednak postacią absolutnie nietuzinkową, co wzbudza zainteresowanie.

Jak przypominał filmoznawca, przed wojną ślady działalności polityka znaleźć można było w filmach o historii XX wieku nawiązujących do 1905 roku, czy Bitwy Warszawskiej w sierpniu 1920 roku. Przykładem tego "Cud nad Wisłą", z którego fragmentami zapoznał bywalców instytutu.

"Jest to fenomen, ponieważ film miał już premierę w marcu 1921 roku. Jest jedyną pełnometrażową pracą Ryszarda Bolesławskiego zanim wyjechał do Ameryki, gdzie odnosił sukcesy. Świetna produkcja na owe czasy. Obecność Piłsudskiego jest tam zresztą śladowa, w dokumentalnym finale" - zaznaczył.

Przedwojennych filmów dokumentalnych o marszałku nie zachowało się wiele. Najważniejszy, choć tylko we fragmentach, to "Polonia Restituta 1918 – 1928". Na ostatnie urodziny Piłsudskiego, w 1935 roku, w dwa miesiące przed jego śmiercią ukazał się montażowy film Ryszarda Ordyńskiego "Sztandar Wolności". Wyświetlano go w kinach za darmo przez dwa tygodnie wraz z dokumentem z pogrzebu naczelnika państwa.

W późnym PRL miała miejsce śladowa obecność marszałka m.in. w "Weselu" Wajdy. Za Piłsudskiego przebrany jest tam Wernyhora. Dopiero dobrze widziany przez komunistyczne władze Ryszard Filipski mógł sobie pozwolić na realizację dwuznacznego "Zamachu stanu".

Lubelski mówił, że nie jest wielkim fanem Filipskiego, który zagrał marszałka. Jak jednak ocenił, była to dobra rola. Aktor z jednej strony ocieplił tę postać. Z drugiej pokazał ją, jako marzenie Polaków o silnym człowieku.

Lubelski; biograficzny serial był poprawny

Z niewielu filmów zrealizowanych po zmianie systemu Lubelski demonstrował fragmenty ośmioodcinkowego serialu biograficznego "Marszałek Piłsudski" Andrzeja Trzosa-Rastawieckiego. Nazwał film poprawnym, ale bez wyrazu, z niezbyt udaną rolą Zbigniewa Zapasiewicza, jako starszego Piłsudskiego. Młodszego zagrał dobry aktor teatralny Mariusz Bonaszewski.

"Bitwę warszawską" Jerzego Hoffmana filmoznawca charakteryzował, jako popularny film z sienkiewiczowskim wątkiem romansowym na pierwszym planie. Piłsudskiego odtwarza Daniel Olbrychski. Filmowy fragment bitwy profesor potraktował, jako dobry. Całość zawiodła jednak oczekiwania.

Obecnie realizowane są "Legiony" Dariusza Gajewskiego z Janem Fryczem. Premierę zaplanowano wstępnie na sierpień przyszłego roku. Producentem jest Maciej Pawlicki.

"Wydaje mi się, że ważne filmy dopiero powstaną. Być może jednej strony duża biografia przedstawiająca Piłsudskiego, jako polityka kontrowersyjnego. Z drugiej utwór traktujący o prywatnym życiu marszałka.

"Impulsem do tego mogłaby się stać książki, na przykład 'Kobiety w życiu marszałka Piłsudskiego' Iwony Kienzler. Nie jest może najciekawsza, ale zawierająca interesujący materiał na dobre kino" – mówił Lubelski.

Za najważniejszą kobietę w życiu Piłsudskiego uważa jego matkę. Kazał pochować swe serce na cmentarzu Na Rossie w Wilnie, gdzie leży w grobowcu rodzinnym. Na Syberii poznał Leonorę Lewandowską, którą porzucił. Pierwszą żoną była Maria Juszkiewicz, a po jej śmierci Aleksandra Szczerbińska. Miał też romans z o wiele młodszą lekarka Eugenią Lewicką – wyliczył filmoznawca.

Według profesora inspiracją do dobrego filmu mógłby się też stać "Pan śmiertelny". Andrzeja Żuławskiego. Napisał tę książkę kilka lat przed śmiercią. W centrum umieścił tę późną miłość. "Nawet tego mi nie oszczędzili" – miał powiedzieć marszałek na pogrzebie Lewickiej.

Filmoznawca z Krakowa zauważył, że Piłsudski miał dwie duże pasje. Wczesną była poezja romantyczna, a kochał zwłaszcza Słowackiego. Druga to stawianie pasjansów. Do kina natomiast chodził nieczęsto.

"Z popularnej monografii Marii Jehanne Wielopolskiej zapatrzonej w Piłsudskiego wynika, że przepadał za kinem. Jeśli tam bywał to na premierach filmów, które otwierał. Nie podobała mu się zupełnie np. adaptacja +Pana Tadeusza+. W późnej fazie życia, kiedy na zaproszenie prezydenta Mościckiego mieszkał w Belwederze co niedzielę organizowano dla niego i rodziny specjalne pokazy filmów. Zaśmiewał się z popularnych komedii. Jego ulubionymi bohaterami byli zwłaszcza "Pat i Patachon" oraz Flip i Flap" – konstatował prof. Lubelski.

Z Nowego Jorku Andrzej Dobrowolski