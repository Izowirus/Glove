epa05580764 (FILE) A file picture dated 11 August 2016 shows Canadian composer Howard Shore speaking on stage at the 69th Locarno International Film Festival, in Locarno, Switzerland. Shore will turn 70-years-old on 18 October 2016.  EPA/ALEXANDRA WEY 
Dostawca: PAP/EPA. Archiwum PAP/EPA © 2017 / ALEXANDRA WEY
                                        

            Twórca muzyki do "Władcy Pierścieni" Howard Shore, zdobywca trzech Oscarów Giorgio Moroder, Abel Korzeniowski i Jan A. P. Kaczmarek będą gośćmi jubileuszowej 10. edycji Festiwalu Muzyki Filmowej (FMF), który 17 maja 2017 r. rozpocznie się w Krakowie.
      
            Podczas 8 koncertów publiczność usłyszy m.in. muzykę Howarda Shore'a do "Władcy Pierścieni" oraz Johna Williamsa do "Gwiezdnych wojen".

Z racji jubileuszu zaplanowano urodzinowe, taneczne party na pl. Jana Nowaka-Jeziorańskiego przed dawnym budynkiem dworca Kraków Główny. W rolę DJ'a wcieli się Giorgio Moroder zdobywca Oscarów za ścieżkę dźwiękową do filmu "Midnight Express" i piosenki "Flashdance…What a felling" i "Take my Breath Away" z kultowego filmu "Top Gun". Artysta zdobył też cztery Złote Globy i cztery nagrody Grammy.

10. FMF rozpocznie się 17 maja koncertem monograficznym pochodzącego z Krakowa Abla Korzeniowskiego. Tego wieczoru w Centrum Kongresowym ICE zabrzmią największe przeboje z jego filmowej kolekcji – "W.E", "Samotnego mężczyzny", "Romea i Julii", "Escape from tomorrow", serialu "Penny Dreadful". A także nominowana do nagrody BAFTA 2016 muzyka z najnowszego filmu Toma Forda "Zwierzęta nocy". Kompozytor sam poprowadzi Orkiestrę Akademii Beethovenowskiej.

18 maja podczas pokazu "Niekończącej się opowieści" w Tauron Arenie Kraków wystąpią: kompozytor i saksofonista, współautor muzyki do tego filmu Klaus Doldinger; perkusista Curt Cress oraz muzycy zespołów Sinfonietta Cracovia i Cracow Singers. Koncert - ścieżkę dźwiękową filmu po raz pierwszy przedstawioną w wersji orkiestrowej - poprowadzi dyrygent Christian Schumann.

"Niekończąca się opowieść" to dla wielu fanów film kultowy, a skomponowana przez Giorgia Morodera doń piosenka "Never Ending Story" jest jednym z największych przebojów Limahla. Powstała w 1984 r. superprodukcja była wówczas najdroższym filmem zrealizowanym poza Stanami Zjednoczonymi i ZSRR i jednym z największych sukcesów niemieckiej kinematografii.

W kolejnym dniu festiwalu francuski pianista i kompozytor Jean-Michel Bernard, autor kilkudziesięciu filmowych ścieżek dźwiękowych będzie improwizował na żywo.

Jubileuszową Galę Muzyki Filmowej "All is Film Music" w sobotę 20 maja wypełni muzyka z kultowych produkcji filmowych i telewizyjnych seriali, a zwieńczeniem wieczoru będą kompozycje z "Władcy Pierścieni". Będzie to nawiązanie do pierwszego festiwalu w, 2008 r. gdy na krakowskich Błoniach po raz pierwszy w Polsce wykonana została na żywo muzyka z ekranizacji trylogii Tolkiena.

W 40. rocznicę premiery "Gwiezdnych wojen" George'a Lucasa zespół FMF Youth Orchestra, złożony z najbardziej utalentowanych uczniów krakowskich szkół muzycznych, wykona muzykę Johna Williamsa. "Gwiezdne wojny" w wykonaniu FMF Youth Orchestra zabrzmią ponownie 23 maja w Europejskim Centrum Muzyki Krzysztofa Pendereckiego w Lusławicach.

Finałem festiwalu będzie pokaz "Titanica" Jamesa Camerona z muzyką Jamesa Hornera wykonywaną na żywo przez Sinfoniettę Cracovię, którą poprowadzi szwajcarski dyrygent Ludwig Wicki. Od premiery tego filmu mija 20 lat.

Organizatorzy chcą w ten sposób złożyć hołd jednemu z najwybitniejszych kompozytorów muzyki filmowej, zmarłemu w katastrofie lotniczej 22 czerwca 2015 r., Jamesowi Hornerowi, który miał być gościem tegorocznej edycji FMF.

9 poprzednich edycji festiwalu to 182 wydarzenia i ponad 190 tys. widzów, 170 kompozytorów z całego świata, 90 światowych premier.

Organizatorami FMF są: Miasto Kraków, Krakowskie Biuro Festiwalowe oraz RMF Classic.