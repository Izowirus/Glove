Warszawa, 20.12.2016. Galeria Sztuki Dawnej w Muzeum Narodowym w Warszawie, 20 bm. Z dawnej Galerii Sztuki Zdobniczej oraz Galerii Dawnego Malarstwa Europejskiego i Staropolskiego Muzeum Narodowego powstała nowa Galeria Sztuki Dawnej. Galeria zostanie udostępniona zwiedzającym 22 bm. (mr) PAP/Jakub Kamiński PAP © 2016 / Jakub Kamiński
                                        

            Galerię Sztuki Dawnej otwarto w środę w stołecznym Muzeum Narodowym. To połączenie nowoczesnego podejścia do ekspozycji muzealnej z dbałością o każdy szczegół i detal - mówił wicepremier, minister kultury Piotr Gliński.
      
            Galerię tworzą kolekcje europejskiego i staropolskiego rzemiosła artystycznego, malarstwa i rzeźby od XV do XVIII w.

"Udało nam się wypełnić całe drugie piętro Muzeum w sposób, jaki nie był tu dotąd praktykowany. Mianowicie w tej przestrzeni znalazły się dzieła malarstwa, rzeźby, rzemiosła artystycznego, grafika i najrozmaitsze obiekty, które mam nadzieję będą dla państwa atrakcyjne i interesujące. Ta galeria stanowi kolejny krok na drodze do wypełniania Muzeum Narodowego kolejnymi rozdziałami historii sztuki i nowej muzeologii" - mówiła w środę podczas otwarcia Galerii dyrektor Muzeum Narodowego Agnieszka Morawińska.

Jak zaznaczyła, ma nadzieję, że za kilka miesięcy uda się w Muzeum otworzyć stałą Galerię Wzornictwa, a w 2018 lub 2019 r. - Galerię Sztuki Starożytnej. "W ten sposób w Muzeum nie pozostanie nawet metr niewypełnionej powierzchni. Mam nadzieję, że do tego czasu zdołamy też ukonkretnić nasze marzenia, by powstał nowy gmach muzeum, by rozszerzyć je o przestrzeń zajmowaną przez Muzeum Wojska Polskiego. I by od strony al. Jerozolimskich powstała część podziemna, która by pomieściła wejście do Muzeum i różne przestrzenie publiczne" - powiedziała.

Minister kultury wyraził swoją radość z faktu, że udało się otworzyć "galerię na takim poziomie". "To połączenie nowoczesnego podejścia do ekspozycji muzealnej z dbałością o każdy detal i szczegół (...) Naprawdę mamy się czym chwalić" - zaakcentował Gliński.

Odniósł się także do planów stworzenia w Muzeum nowych przestrzeni. "Potwierdzam, jest plan wyprowadzenia Muzeum Wojska Polskiego ze skrzydła budynku, w którym znajduje się Muzeum Narodowe. Myślę, że za dwa-trzy lata będzie to zrealizowane" - mówił szef resortu kultury. Potwierdził także m.in. wspomnianą przez dyrektor koncepcję powstania podziemnego wejścia do Muzeum Narodowego i możliwość powiększenia jego przestrzeni o powierzchnie zajmowane obecnie przez Muzeum Wojska Polskiego.

Nowa Galeria Sztuki Dawnej powstała z Galerii Sztuki Zdobniczej oraz Galerii Dawnego Malarstwa Europejskiego i Staropolskiego Muzeum Narodowego.

Do ekspozycji powróciły słynne dzieła mistrzów europejskich i staropolskich. Wśród nich obrazy Sandra Botticellego, Giovanniego Belliniego, Jacoba Jordaensa, Lucasa Cranacha Starszego, Tintoretta i malarzy z kręgu Rembrandta. We wspólnej przestrzeni znalazły się cenne obiekty ze zbiorów sztuki zdobniczej m.in. płaszcz i insygnia koronacyjne Augusta III, prace rzeźbiarskie, rysunki, grafiki i tkaniny.

Nowa Galeria zestawia ze sobą różne gatunki sztuki i ukazuje najważniejsze obszary życia społecznego dawnej Europy – kulturę dworską, kulturę religijną i kulturę miejską – układając je w spójną opowieść o dawnych epokach.

Kulturę dworską - przedstawioną w trzech salach zatytułowanych "Pałac i willa", "Dwór monarszy i wielkoksiążęcy", "Dwór magnacki i siedziba szlachecka" - reprezentują obrazy, rzeźby, meble, tapiserie, tkaniny, kobierce, wyroby złotnicze, srebra, naczynia szklane, majolika, fajanse, porcelana, stanowiące oznaki luksusu i splendoru, instrumenty pouczenia moralnego lub nośniki propagandy politycznej; a także służące rozrywce.

Taką rolę spełniały np. okazałe niderlandzkie tapiserie o tematach biblijnych, jak tkanina z Dawidem i Betsabe z początku XVI w.; świeckich - "Polowanie na lwy" z II połowy XVI w., czy czysto ornamentalnych - tapiseria kwiatowa w typie mille fleurs - tysiąca kwiatów z końca XVI w.

Obowiązkowym elementem wystroju willi i pałaców były portrety ich mieszkańców, w Galerii reprezentowane m.in. przez "Portret weneckiego admirała" Jacopa Tintoretta. Sztuka o charakterze propagandowym budowała dworski splendor – w tej części ekspozycji obejrzeć można zespół przedmiotów koronacyjnych Augusta III i Marii Józefy: płaszcz króla, korony, berła i jabłka króla i królowej, fotel tronowy, srebrną trąbkę fanfarową, portret koronacyjny. To jedyne, poza Szczerbcem, zachowane do dziś regalia polskie.

Propagandę kreowały też dzieła głoszące chwałę królewskich czy magnackich czynów bitewnych, batalistyczne i alegoryczne obrazy, takie jak "Bitwa pod Orszą".

Temat "Religia i wiara w kościele i w domu" obejmuje okres od późnośredniowiecznego i renesansowego kultu przez sobór trydencki po czasy poreformacyjne. Prezentuje oprawę liturgii w kościołach i miejscach kultu oraz przedmioty prywatnej pobożności, modlitewnej i medytacyjno-kontemplacyjnej, uprawianej w domu lub w prywatnej kaplicy. W tej części ekspozycji znalazły się m.in.: ołtarz niderlandzki tryptyk "Ecce Homo" Maartena van Heemskercka, "Madonna z Dzieciątkiem, świętym Janem Chrzcicielem i aniołem" Sandra Botticellego i "Chrystus wśród doktorów", którego autorem jest Cima da Conegliano.

Temat "Miasto" pokazuje, jak dzieła rzemiosła artystycznego, malarstwa i rzeźby kreowały wysoką kulturę miejską. Tu sporo miejsca poświęcono Wenecji, widokom miasta – wedutom – oraz fantazjom architektonicznym słynnych malarzy weneckich, takich jak Bernardo Bellotto (Canaletto Młodszy) czy Francesco Guardi. Prezentacji dopełniają skarby rzemiosła artystycznego zgromadzone w trzech gabinetach: porcelany, szkła i kryształów górskich oraz złotnictwa.