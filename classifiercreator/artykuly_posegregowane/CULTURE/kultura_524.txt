epaselect epa06529223 Festival director Dieter Kosslick and Jury member Cecile de France (R) pose at the red carpet for the opening ceremony of the 68th annual Berlin International Film Festival (Berlinale), in Berlin, Germany, 15 February 2018. The Berlinale runs from 15 to 25 February.  EPA/HAYOUNG JEON 
Dostawca: PAP/EPA. PAP/EPA © 2018 / HAYOUNG JEON
                                        

            68. Festiwal Filmowy w Berlinie rozpoczął się w czwartek pokazem animowanego filmu Wesa Andersona "Wyspa psów". O nagrody główne zawalczy łącznie 19 obrazów, wśród nich polski film "Twarz" Małgorzaty Szumowskiej i koprodukowany przez Polaków "Dowłatow" Aleksieja Germana jr.
      
            "Wyspa psów" Andersona to pierwszy w historii film animowany otwierający Berlinale. Jest to również czwarty obraz Andersona pokazywany na konkursie w Berlinie.

"Twarz" w reż. Małgorzaty Szumowskiej będzie miała na Berlinale swoją międzynarodową premierę. Jak zapowiadają producenci, film, który będzie pokazywany w Konkursie Głównym Festiwalu, jest współczesną baśnią o człowieku, który stracił twarz w wypadku.

W Konkursie Głównym na najważniejsze nagrody - Złotego i Srebrnego Niedźwiedzia dla najlepszych filmów oraz m.in. Srebrnego Niedźwiedzia za najlepszą reżyserię, dla najlepszego aktora lub aktorki, lub za najlepszy scenariusz - będzie miało szansę 19 obrazów. W sekcji zaprezentowane zostaną nowe dzieła Wesa Andersona, Gusa Van Santa, Benoita Jacquota, Laury Bispuri, Thomasa Stubera i Philipa Groeninga. Nagrody zostaną wręczone 24 lutego.

Festiwal odbywa się w cieniu skandalu seksualnego w Hollywood z udziałem producenta filmowego Harveya Weinsteina, którego kilkadziesiąt kobiet oskarżyło o molestowanie, a kilka o gwałt. Organizatorzy Berlinale przygotowali specjalny punkt na terenie festiwalu, gdzie mogą zgłaszać się osoby, które padły ofiarą lub były świadkiem przemocy, dyskryminacji czy molestowania.

W poprzednim roku ze statuetką z Berlinale wróciły m.in. Agnieszka Holland i Kasia Adamik - reżyserki "Pokotu", który został doceniony Srebrnym Niedźwiedziem im. Alfreda Bauera, przyznawanym filmom fabularnym wyznaczającym nowe perspektywy w sztuce filmowej.

Berlinale to jeden z najbardziej prestiżowych międzynarodowych festiwali filmowych w Europie.