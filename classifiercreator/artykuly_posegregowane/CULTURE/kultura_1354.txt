Autorem tegorocznego przesłania z okazji Międzynarodowego Dnia Muzyki, przypadającego 1 października, jest gitarzysta i wokalista Wojciech Waglewski. "Bardziej jestem skłonny uwierzyć w życie pozagrobowe (...) niż w życie pozamuzyczne" - napisał lider Voo Voo.
      
            1 października obchodzony jest Międzynarodowy Dzień Muzyki, święto ustanowione w 1975 r. z inicjatywy Yehudiego Menuhina, amerykańskiego wirtuoza skrzypiec, dyrygenta, a także ówczesnego prezydenta Międzynarodowego Rady Muzyki UNESCO. Celem Dnia Muzyki jest zaprezentowanie złożoności muzycznych języków, a także promowanie twórców.

Jedną z tradycji Międzynarodowego Dnia Muzyki jest ogłaszanie przez Instytut Muzyki i Tańca specjalnego przesłania, przygotowanego na ten dzień. Autorem tegorocznej refleksji na temat muzyki i jej roli jest Wojciech Waglewski, gitarzysta i wokalista, autor tekstów, lider grupy Voo Voo i producent muzyczny.

"Wczesne dzieciństwo spędziłem w miasteczku, otoczonym przez tabory cygańskie, od rana do wieczora wypełnione muzyką. W niedzielne poranki budził mnie przemarsz brygady podhalańskiej okraszony dźwiękami krowich dzwonków, a wieczór wypełniały śpiewy górali +niskopiennych+ - jak złośliwie nazywano mieszkańców Sądecczyzny. Do tego wszystkiego udawało się czasem usłyszeć śpiewających Łemków" - wspomina artysta, urodzony w Nowym Sączu, w tekście, przesłanym PAP w piątek.

Jak podkreślił, już wtedy był pewien, "że człowiek nie stworzył niczego bardziej dojmującego, bardziej miotającego dusze i serca, niż muzyka". "Już wtedy podejrzewałem, że nie jest nią tylko połączenie melodii, harmonii i rytmu, ale coś znacznie bardziej nieuchwytnego. Coś, co jak później usłyszałem od Hindusów, znajduje się pomiędzy tymi elementami" - zauważył.

"Wtedy też zrozumiałem, że muzyka dzieje się tu i teraz, i choćby była bardzo precyzyjnie zapisana i wiernie wykonana, to i tak za każdym razem będzie brzmiała inaczej. Jest w niej bowiem jakaś trudna do zdefiniowania więź łącząca słuchacza z wykonawcą i twórcą... Zaczęło też do mnie docierać, że nawet muzyka posługująca się słowem może być odbierana całkowicie różnie i budzić skrajne, odmienne emocje" - dodał Waglewski.

"Ta jej ulotność, a jednocześnie głębokość doznań, jakie powoduje, wydała mi się być ósmym cudem świata. I z tą świadomością żyję do dziś - bogatszy z racji wieku o doświadczenie, że im więcej o niej wiem, tym bardziej wymyka się wszelkim próbom definiowania, szufladkowania i porządkowania... I bardziej jestem skłonny wierzyć w życie pozagrobowe, którego namiastką często muzyka staje się, niż w życie pozamuzyczne" - przekonuje gitarzysta.

W ramach obchodów Międzynarodowego Dnia Muzyki odbędzie się m.in. gala wręczenia nagród Koryfeusz Muzyki Polskiej. Podczas sobotniej uroczystości w warszawskim Studiu Koncertowym Polskiego Radia im. Witolda Lutosławskiego wręczone zostaną nagrody w kategoriach "Osobowość Roku", "Wydarzenie Roku", "Nagroda Honorowa" oraz "Debiut Roku".