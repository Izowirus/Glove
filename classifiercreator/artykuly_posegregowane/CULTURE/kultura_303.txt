Wicepremier, minister kultury prof. Piotr Gliński oraz wiceprezydent Łodzi Krzysztof Piątkowski podpisali w czwartek w Warszawie umowę o współprowadzeniu przez MKiDN i miasto Łódź - Teatru Muzycznego w Łodzi. Wzmacniamy instytucje kultury, które na to zapracowały - podkreślił Gliński.
      
            Zgodnie z umową minister przekazywać będzie środki w formie dotacji podmiotowej w wysokości nie mniejszej niż 1 mln 200 tys. zł w roku 2018, następnie od roku 2019 w wysokości nie mniejszej niż 1 mln 580 tys. zł rocznie. Miasto z kolei przekazywać będzie środki w formie dotacji podmiotowej w wysokości nie mniejszej niż 8 mln 437 tys. 750 zł rocznie. Umowa zostaje zawarta do 31 grudnia 2020 roku, z możliwością jej przedłużenia.

"Jest mi niezmiernie miło, że 10. artystyczną instytucją kultury, z którą podpisujemy umowę na współprowadzenie, od czasu, gdy ja odpowiadam za resort kultury, jest Teatr Muzyczny w Łodzi" - powiedział Gliński.

"Jeszcze w ciągu najbliższych tygodni, myślę miesiąca, podpiszemy dwie kolejne umowy na współprowadzenie i łącznie w tym naszym projekcie wzmacniania instytucji artystycznych, poprzez zaangażowanie bezpośrednie budżetu centralnego, będzie 12 instytucji" - powiedział szef MKiDN.

Dodał, że wśród umów o współprowadzenie, które w najbliższym czasie zostaną podpisane, jest Filharmonia Łódzka, a także Teatr Dzieci Zagłębia w Będzinie.

"To jest taki, myślę, że charakterystyczny rys naszej pracy tutaj w ministerstwie kultury, na tym m.in. polega rozwój polskiej kultury, że wzmacniamy, bierzemy część odpowiedzialności za dobre instytucje artystyczne, instytucje kultury o charakterze regionalnym, instytucje, które są na takim wysokim poziomie, że zapracowały na to, żeby uzyskać to dodatkowe wsparcie" - podkreślił minister kultury.

Teatr Muzyczny w Łodzi jest jedną z najstarszych scen muzycznych w Polsce i jednocześnie pierwszym teatrem operetkowym otwartym dla publiczności po II wojnie światowej.

Przez ponad 70 lat nieprzerwanej działalności wystawił blisko 220 premier, w tym: operetki, wodewile, musicale i komedie muzyczne. Jednocześnie od wielu lat aktywnie współtworzy społeczny ruch kulturalny, promuje kulturę wśród mieszkańców miasta i regionu oraz edukuje młodzież poprzez liczne spotkania i warsztaty.