Kraków, 27.10.2016. W Krakowie rozpoczęły się jubileuszowe, 20. Międzynarodowe Targi Książki, 27 bm. Gościem honorowym tegorocznych targów jest Izareal, a mottem tegorocznych targów są słowa zaczerpnięte z twórczości izraelskiego pisarza Etgara Kereta "Żeby czytać, trzeba być otwartym". (mr) PAP/Jacek Bednarczyk ***Zdjęcie do depeszy PAP pt. Izrael gościem honorowym jubileuszowych 20. Targów Książki w Krakowie*** PAP © 2017 / Jacek Bednarczyk
                                        

            Z udziałem ponad 100 autorów oraz ponad 140 wystawców ruszają w piątek w Katowicach 3. Śląskie Targi Książki. W programie trzydniowego wydarzenia znalazły się m.in. liczne spotkania z pisarzami i dyskusje literackie. Tegorocznym gościem honorowym będą Węgry.
      
            Jak podali organizatorzy targów, wybór Węgier na gościa honorowego wiąże się z rozpoczętym w maju ub. r. i wciąż trwającym Rokiem Kultury Węgierskiej w Polsce. "Z okazji obchodów, na język polski przetłumaczono i wydano książki ponad 20 węgierskich autorów (...). Jest to świetna okazja, aby pokazać dorobek ostatnich 18 miesięcy, jak również w trakcie wydarzeń towarzyszących targom, zaprezentować kolejnych autorów oraz szerszy kontekst kultury węgierskiej" – podano w informacji.

Zaplanowano bowiem m.in. spotkania z węgierskimi twórcami, a także hungarystami i tłumaczami, którzy popularyzują węgierską literaturę w Polsce.

W sumie w tym roku do Katowic zaproszonych zostało ponad 100 autorów – pisarzy, poetów, ilustratorów, tłumaczy. Są to m.in. Zygmunt Miłoszewski, Katarzyna Bonda, prof. Jerzy Bralczyk, prof. Ryszard Koziołek, prof. Tadeusz Sławek, ks. Adam Boniecki, Jakub Żulczyk, Jacek Hugo-Bader, Jakub Małecki, Sylwia Chutnik i Bartosz Szczygielski.

Ponadto uczestnicy targów będą też mieli okazję spotkać się m.in. z Jackiem Cyganem, Lechem Majewskim, Ewą Wachowicz, Katarzyną Pakosińską i Robertem Biedroniem.

Każda tego typu impreza to też możliwość zapoznania się z ofertą wielu wydawnictw – w Katowicach zaprezentuje się ich ponad 140 z całej Polski.

Ponadto po raz kolejny będzie można wziąć udział w wymianie książek z zakresu beletrystyki, organizowanej przez Śląskich Blogerów Książkowych. "Najważniejszą zasadą wymiany jest: ile przynosisz, tyle wynosisz, czyli jeśli przyniesiesz na wymianę jedną książkę, możesz ją wymienić na inną, jedną powieść w tej samej kategorii. Ponadto, jeśli na wymianie nie trafią się pozycje, które cię interesują, nie musisz oddawać swojej książki" - czytamy w zapowiedzi.

Z myślą o małych czytelnikach przygotowano m.in. warsztaty typograficzno-literackie oraz warsztaty z pisarzem Dariuszem Rekoszem.

Z kolei wśród imprezy towarzyszących wymienić można koncert pt. Piotr Nalepa Breakout Tour Symfonicznie, poświęcony pamięci Tadeusza Nalepy i Miry Kubasińskiej, który odbędzie się w piątek w Filharmonii Śląskiej w Katowicach. Muzyków poprowadzi dyrygent Wiesław Pieregorólka.

Szczegóły dotyczące m.in. pełnej listy autorów, programu i planu targów można znaleźć na stronie www.slaskczyta.pl. Wstęp na targi jest wolny.

W gronie patronów wydarzenia znaleźli się m.in. prezydent Katowic Marcin Krupa, marszałek woj. śląskiego Wojciech Saługa, dyrektor Biblioteki Śląskiej prof. Jan Malicki, a także Instytut Książki, Biblioteka Narodowa, Polskie Towarzystwo Wydawców Książek czy Polska Izba Książki.

Za organizację wykonawczą targów odpowiada firma Murator EXPO; partnerem merytorycznym jest spółka Targi Książki. Wg podanych przez nich informacji, w ubiegłorocznej edycji przedsięwzięcia wzięło udział ponad 100 autorów polskich i zagranicznych oraz 150 wystawców, a przez trzy w targach wzięło udział ok. 25 tys. osób.

Wydarzenie odbędzie się w Międzynarodowym Centrum Kongresowym w Katowicach. Imprezą równoległą będą tam Śląskie Targi Sportów i Rekreacji "Wiatr i Woda".