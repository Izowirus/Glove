Ryszard Peryt został powołany na dyrektora Polskiej Opery Królewskiej; powołanie na to stanowisko wręczył mu wicepremier, minister kultury Piotr Gliński - podało w środę Ministerstwo Kultury i Dziedzictwa Narodowego. Peryt pełnił dotychczas obowiązki dyrektora tej instytucji.
      
            "Reżyser, aktor, doktor sztuki teatru, profesor Akademii Teatralnej w Warszawie Ryszard Peryt został powołany na dyrektora Polskiej Opery Królewskiej. Powołanie na to stanowisko wręczył mu w środę 11 lipca br. wicepremier, minister kultury, prof. Piotr Gliński. Ryszard Peryt jako jedyny reżyser na świecie zrealizował wszystkie dzieła sceniczne Mozarta, a także wszystkie dzieła sceniczne Monteverdiego. Od 1 sierpnia 2017 r. pełnił obowiązki dyrektora POK. Jego kadencja na stanowisku dyrektora POK rozpocznie się 1 sierpnia 2018 r. i będzie trwała 4 lata" - czytamy na stronie MKiDN.

Prof. Ryszard Peryt (ur. 1947 r.) jest aktorem, reżyserem, doktorem sztuki teatru. Studiował w Państwowej Wyższej Szkole Teatralnej im. Aleksandra Zelwerowicza w Warszawie. Jest absolwentem wydziałów: aktorskiego i reżyserii.

W latach 1976-79 był aktorem Teatru Współczesnego, następnie reżyserem Teatru Narodowego. Po ogłoszeniu stanu wojennego zajął się reżyserią oper. Był głównym reżyserem Teatru Wielkiego w Poznaniu i Teatru Wielkiego w Łodzi. W 1996 r. został powołany przez Ministra Kultury i Sztuki Kazimierza Dejmka na stanowisko dyrektora artystycznego Teatru Wielkiego - Opery Narodowej w Warszawie. W latach 1986-2004 pracował w Warszawskiej Operze Kameralnej, gdzie wspólnie ze scenografem Andrzejem Sadowskim, zrealizował wiele przedstawień oper barokowych, klasycznych i współczesnych. Od 2007 r. jest wykładowcą akademickim.

Polska Opera Królewska została powołana 1 sierpnia 2017 r. decyzją wicepremiera, ministra kultury i dziedzictwa narodowego prof. Piotra Glińskiego

W ciągu 7 miesięcy, od listopada 2017 r. do czerwca 2018 r., Polska Opera Królewska zrealizowała ponad 70 wydarzeń - 44 przedstawienia operowe w Teatrze Królewskim (w tym 5 premier scenicznych), 6 koncertów kameralnych na Zamku Królewskim, 8 koncertów we wnętrzach sakralnych, 3 wydarzenia charytatywne (m.in. Koncert Kolęd i Polskie Pieśni Pasyjne ramach programu "Rodzina Rodzinie. Pomoc dla Aleppo" w Teatrze Królewskim) oraz 9 wydarzeń wyjazdowych W DRODZE.

Polska Opera Królewska została powołana w odniesieniu do historycznych korzeni opery w Polsce, sięgających czasów dynastii Wazów. Z inicjatywy wielkiego miłośnika i mecenasa tej sztuki - króla Władysława IV - w 1637 r. na Zamku Królewskim w Warszawie powstała pierwsza stała scena operowa w Europie. Złoty czas opery polskiej to także lata panowania Stanisława Augusta Poniatowskiego. Jego wyśmienitemu gustowi zawdzięczamy budowę Teatru Królewskiego w Letniej Rezydencji Łazienki Królewskie - szczęśliwie zachowanej od zniszczeń perły wśród nielicznych już oryginalnych XVIII-wiecznych teatrów dworskich tego okresu, który stał się ważnym miejscem działalności Polskiej Opery Królewskiej.