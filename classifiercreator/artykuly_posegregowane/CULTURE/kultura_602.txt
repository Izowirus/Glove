Wystawa dzieł Andy'ego Warhola oraz Salvadora Dalego to jedna z ekspozycji, które będzie można obejrzeć w przyszłym roku w Muzeum Miejskim Wrocławia. Łącznie muzeum to oraz jego oddziały zaprezentują w 2018 r. niemal dziesięć nowych wystaw.
      
            Otwarcie ekspozycji „Dali Warhol – geniusz wszechstronny” planowane jest na przełom marca i kwietnia. Wystawa będzie prezentowana w Muzeum Teatru im. Henryka Tomaszewskiego, które jest oddziałem Muzeum Miejskiego Wrocławia. „To ekspozycja, która pokaże jak Dali i Warhol dochodzili do sukcesu, jak prowokowali i jakie wywoływali skandale” - powiedział na czwartkowej konferencji prasowej dyrektor Muzeum Miejskiego Wrocławia Maciej Łagiewski.

Ekspozycje przygotowuje zewnętrzna firma, a dzieła na niej pokazywane mają pochodzić ze zbiorów prywatnych.

To jedna z niemal dziesięciu wystaw, które w przyszłym roku będzie można zobaczyć w Muzeum Miejskim Wrocławia i jego oddziałach.

Nowy rok muzealnicy otworzą wystawą poświęconą twórczości prof. Ewy Poradowskiej-Werszler, która zajmuje się m.in. tkaninami artystycznymi. Od 12 stycznia w Starym Ratuszu, z okazji 50-lecia pracy twórczej prof. Poradowskiej-Weszler, zaprezentowany zostanie wybór tkanin wykonanych przez nią w ciągu ostatniej dekady.

W maju zaś będzie można zobaczyć w Muzeum Historycznym wystawę przybliżającą sylwetkę wrocławskiego malarza Stanisława Kukli. Artysta tworzył portrety, widoki miejskie Wrocławia, Śląska, Niemiec, Rosji i Włoch oraz motywy wiejskie, martwe natury z kwiatami, a także sceny rodzajowe.

Z kolei w czerwcu w Muzeum Historycznym otwarta zostanie ekspozycja poświęcona twórczości Gertrud Staats, najwybitniejszej wrocławskiej i śląskiej malarki pejzażystki przełomu XIX/XX w.

Pod koniec przyszłego roku zaś w Muzeum Archeologicznym udostępniona zostanie wystawa poświęcona badaniom archeologicznym prowadzonym we Wrocławiu przy Nowym Targu. Prezentowane tam będą m.in. elementy wyposażenia domostw, zabytki wskazujące na kontakty handlowe Wrocławia, sprzęt pisarski czy militaria.