Warszawa, 30.06.2017. Wicepremier, minister kultury Piotr Gliński podczas spotkania prasowego nt. ustawy powołującej Narodowy Instytut Wolności - Centrum Rozwoju Społeczeństwa Obywatelskiego, 30 bm. w Warszawie. Narodowy Instytut Wolności ma zarządzać programami wspierania rozwoju społeczeństwa obywatelskiego. Te programy – po konsultacjach z organizacjami obywatelskimi – Rada Ministrów będzie przyjmować w uchwałach. Narodowy Instytut Wolności ma realizować programy wspierania rozwoju społeczeństwa obywatelskiego samodzielnie (np. Program Rozwoju Wolontariatu) lub w otwartym konkursie ofert, zlecając realizację tych zadań organizacjom obywatelskim. (mr/nlat) PAP/Radek Pietruszka Archiwum PAP © 2017 / Radek Pietruszka
                                        

            Expo 2022 w Łodzi byłoby zwieńczeniem zachodzących procesów rewitalizacyjnych w mieście i okazją do wymiany doświadczeń z partnerami z całego globu - powiedział wicepremier prof. Piotr Gliński otwierając wystawę plakatu o odbudowie Warszawy w ICE Kraków.
      
            Wystawa towarzyszy 41. sesji Komitetu Światowego Dziedzictwa UNESCO, która od niedzieli odbywa się w Krakowie. Obrady 41. sesji rozpoczęły się w poniedziałek w Centrum Kongresowym ICE Kraków, potrwają do 12 lipca. Oprócz przedstawicieli 21 państw, które są obecnie członkami Komitetu, biorą w nich udział delegaci z ponad 100 innych krajów - sygnatariuszy konwencji w sprawie ochrony światowego dziedzictwa kulturalnego i naturalnego uchwalonej w 1972 r. Sesji przewodniczy prof. Jacek Purchla, przewodniczący Polskiego Komitetu ds. UNESCO i dyrektor Międzynarodowego Centrum Kultury w Krakowie.

Wicepremier i minister kultury Piotr Gliński, otwierając wystawę plakatu, zaznaczył, że "to właśnie w Polsce powstała słynna na całym świecie szkoła plakatu, której przedstawiciele to m.in. Henryk Tomaszewski, Wojciech Fangor, Jan Młodożeniec, Waldemar Świerzy czy Marian Stachurski".

Jak mówił, prezentowane dzieła związane są z jednym z kluczowych momentów w polskiej historii XX w., którym jest przywrócenie Warszawie życia po wojnie. "Niezwykły zapał, z jakim mieszkańcy odbudowywali miasto, był podsycany przez takie hasła, jak chociażby +Cały naród buduje swoją stolicę+ na plakatach Mariana Stachurskiego czy Huberta Hilschera". "Warto również dodać, że prezentowany m.in. plakat Wojciecha Fangora i Henryka Tomaszewskiego przedstawia jeden z najbardziej rozpoznawalnych symboli związanych z ochroną zabytków kultury" - powiedział szef resortu kultury.

Nawiązując do kwestii odbudowy Warszawy przypomniał, że przemiany urbanistyczne po wojnie przeszły też inne polskie miasta, tak jak chociażby Łódź, czyli nasz kandydat do organizacji międzynarodowej wystawy Expo 2022.

"Temat przewodni naszego Expo to +City Re:Invented+, który odnosi się do problematyki odnowy miejskiej i związanych z nią uniwersalnych wyzwań, z którymi muszą się zmierzyć miasta na całym świecie" - podkreślił Gliński.

Minister kultury zaznaczył, że rewitalizacja to nie tylko odnowa przestrzeni miejskiej, ale także odnowa o charakterze społecznym i kulturalnym. W jego ocenie Expo w Łodzi byłoby podsumowaniem i zwieńczeniem zachodzących procesów rewitalizacyjnych w mieście, jak również okazją do wymiany doświadczeń z partnerami z całego globu. "Stanowiłoby z jednej strony ukoronowanie procesu budowy Nowego Centrum Łodzi, z drugiej zaś stanowiłoby prestiżowe wyróżnienie dla Rzeczypospolitej Polskiej" - dodał.

Zaprezentowane na wystawie plakaty to prace wybitnych grafików kojarzonych z tzw. polską szkołą plakatu oraz ich następców. Tematyka wystawy dotyczy odbudowy Warszawy i ochrony zabytków. Organizatorem wystawy jest Muzeum Plakatu w Wilanowie.

"Wyjątkowym świadectwem rozmachu akcji propagującej odbudowę Warszawy są plakaty o charakterystycznym dla tego medium sposobie przekazywania treści pomnożonej przez wielotysięczne nakłady. Wykorzystywały krótki i czytelny komunikat wizualny trafiając do szerokiego grona odbiorców" - podało Ministerstwo Kultury i Dziedzictwa Narodowego.

Plakat Mariana Stachurskiego "Cały naród buduje swoją stolicę", jak i Huberta Hilschera głoszący to samo hasło, prezentują wizję zrekonstruowanego Starego Miasta i nowych budynków m.in. Pałacu Kultury i Nauki w wyidealizowany sposób, sięgając do narodowych biało-czerwonych motywów. "Symbole odbudowanej Warszawy pojawiają się także na plakacie z hasłem +Wspólnym wysiłkiem budujemy Warszawę+, jednak tu akcent położony jest na przedstawioną w bezpośredni sposób, pożądaną i zgodą z ówczesną ideologią współpracę różnych grup społecznych - z wyraźnie dostrzegalnym entuzjazmem" - napisało MKiDN.

Wystawa Expo 2022 w Łodzi ma się trwać do września. Tematem przewodnim wystawy ma być rewitalizacja miast, jako warunek rozwoju aglomeracji na świecie. Zgodnie z projektem wystawa zorganizowana zostanie na obszarze niemal 27 ha tzw. Nowego Centrum Łodzi (NCŁ). Samo NCŁ to największy program urbanistyczny i rewitalizacyjny w historii miasta, obejmujący ok. 100 ha w ścisłym centrum.

Wyjątkowość Expo 2022 w Łodzi polegać ma na tym, że wystawa nie będzie budowana od podstaw na obrzeżach miasta, lecz powstanie w ścisłym jego centrum. Władze Łodzi zakładają, że tylko ok. 30 proc. obiektów wzniesionych na potrzeby Expo ma mieć charakter tymczasowy – większość pawilonów, apartamentów dla obsługi czy infrastruktury związanej z bezpieczeństwem i spędzaniem wolnego czasu po zakończeniu Expo stosunkowo niedużym kosztem ma być przekształcona na biura, mieszkania, punkty o charakterze usługowym czy handlowym. Ich komercjalizacją zajmie się specjalnie powołana spółka.

Głosowanie Międzynarodowego Biura Wystaw (BIE) w sprawie przyznania Polsce prawa do organizacji Expo 2022 w Łodzi zaplanowano na listopad 2017 r. International Expo, czyli tzw. małe Expo, są organizowane co pięć lat pomiędzy światowymi edycjami wystaw i mają tematykę ograniczoną do jednego konkretnego problemu. W przypadku Łodzi na temat wystawy wybrano rewitalizację obszarów miejskich.

Katarzyna Krzykowska