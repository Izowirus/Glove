Warszawa, 14.04.2016. Marek Fiedler - syn Arkadego Fiedlera, autora powieści "Dywizjon 303", dyrektor Muzeum-Pracowni Literackiej Arkadego Fiedlera w Puszczykowie, podczas pierwszej konferencji prasowej poświęconej międzynarodowej produkcji filmu "Dywizjon 303", 14 bm. w Muzeum Wojska Polskiego w Warszawie.(bz/awol)  Archiwum PAP/Bartłomiej Zborowski 
                                        

            Film "Dywizjon 303. Historia prawdziwa", który powstał na podstawie słynnej książki Arkadego Fiedlera, 31 sierpnia trafi na ekrany kin. Syn pisarza, Marek Fiedler, jest przekonany, że jego ojciec bardzo ucieszyłby się, że powstał taki obraz.
      
            PAP Life: Jak pana zdaniem Arkady Fiedler zareagowałby na informację, że powstał film o Dywizjonie 303?

Marek Fiedler: Myślę, że bardzo by się ucieszył, bo dla niego przeżycia wojenne z lotnikami były czymś niezwykle ważnym. Podczas Bitwy o Anglię decydowały się dalsze losy mojego ojca i innych Polaków - gdzie podziałby się, gdyby inwazja Niemców się powiodła? Ojciec książkę o Dywizjonie 303 uważał za jedną z najistotniejszych w swoim dorobku.

PAP Life: Jak wyglądały losy pana ojca na początku II wojny światowej?

M.F.: Ojciec przed wojną wyjechał na Tahiti. Gdy doszły do niego wieści o wojnie, udał się do Francji. W lutym 1940 r. przedostał się do Wielkiej Brytanii. W Londynie poznał moją mamę, Włoszkę, która tam mieszkała. Ojciec, który do tamtej pory właściwie nie miał nic wspólnego z lotnictwem, czytał w gazetach angielskich hymny pochwalne na cześć polskich lotników. Generał Sikorski dał mu rozkaz, by do nich pojechał. Ojciec zaprzyjaźnił się z polskimi lotnikami, zwłaszcza z dowódcą dywizjonu, Witoldem Urbanowiczem.

PAP Life: Znajomość z Urbanowiczem miała jeszcze swój epilog wiele lat później...

M.F.: Po śmierci ojca w 1985 r. napisałem list do Urbanowicza z prośbą o wspomnienia na temat jego przyjaciela. Wówczas mieszkał on już Nowym Jorku. Bardzo serdecznie mi odpisał. Nawet takie szersze sprawozdanie mi przysłał, liczące chyba 30 stron. Dołączyliśmy je do jednego z wydań "Dywizjonu 303".

PAP Life: Jeśli przyjrzeć się całemu dorobkowi literackiemu pana ojca, to trudna uznać go za typowego korespondenta wojennego. Mimo to połączyła go silna więź z polskimi lotnikami.

M.F.: Ojciec pasjonował się podróżami, motylami, Indianami, itd. Napisał 32 książki, w tym tylko dwie wojenne. Oprócz "Dywizjonu 303", spod jego pióra wyszła książka "Dziękuję ci, kapitanie", o polskich marynarzach w siłach aliantów. Ale było coś, co łączyło go z lotnikami - chyba pęd ku przygodzie. Bo dla naszych pilotów latanie było również przygodą. A ojciec też zawsze poszukiwał przygód. Poza tym, jak podkreślała moja matka, polscy lotnicy to byli wyjątkowo sympatyczni i szarmanccy ludzie. Często odwiedzali moich rodziców w ich londyńskim mieszkaniu.

PAP Life: Jak pan odnosi się do faktu, że w przeciągu dwóch tygodni do kin trafią aż dwie produkcje o polskich lotnikach. Najpierw 17 sierpnia - "303. Bitwa o Anglię", a 31 sierpnia - "Dywizjon 303. Historia prawdziwa"?

M.F.: 70 lat czekaliśmy na film o Dywizjonie 303, a tu nagle taka niespodzianka - mamy dwie produkcje naraz. Mnie bliższy jest "Dywizjon 303. Historia prawdziwa", bo powstał podstawie książki mojego ojca i miałem okazję poznać jego twórców. Gdy chodzi o drugą z produkcji, tę angielską, to zupełnie nie wiem, co to jest za film.

PAP Life: O potrzebie stworzenia filmu mówił pan już w 2000 r.

M.F.: Zaprosiliśmy wtedy do naszego muzeum w Puszczykowie pod Poznaniem weteranów powietrznych walk, żeby uczcić 60. rocznicę Bitwy o Anglię. To byli piloci z innych dywizjonów niż 303. Przybyło ich około dziesięciu. To byli panowie po 80., ale jeszcze dziarscy. Wtedy rzuciliśmy pomysł, że powinien powstać film. Bo ci ludzie odchodzą, jest ich coraz mniej, a filmu polskiego cały czas nie było. Że w końcu powinien powstać film o jakimś zwycięstwie Polaków. Dzwoniliśmy, prosiliśmy, namawialiśmy, żeby ten film zrobić. Czesi okazali się szybsi. W 2001 r. nakręcili obraz pt. "Ciemnoniebieski świat" o swoich lotnikach w Anglii.

PAP Life: Na co dzień prowadzi pan Muzeum – Pracownię Literacką Arkadego Fiedlera. Czy znajdziemy tam jakieś pamiątki związane z Bitwą o Anglię?

M.F.: Mamy fantastyczną kolekcję zdjęć mojego ojca z 1940 roku z okresu Bitwy o Anglię, a w ogrodzie stoi replika, naturalnej wielkości, myśliwca Hurricane. Otrzymaliśmy też od Film Media, producenta "Dywizjonu 303", wiele przedmiotów z planu filmowego, jak np. mundury.

Rozmawiał Andrzej Grabarczuk