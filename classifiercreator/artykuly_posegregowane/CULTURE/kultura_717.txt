epa04496149 US actress Rosanna Arquette arrives for the Los Angeles premiere of Wild at the Academy of Motion Picture Arts and Sciences Samuel Goldwyn Theater in Beverly Hills, California, USA, 19 November 2014. The movie opens in US theaters 03 December 2014. EPA/NINA PROMMER Dostawca: PAP/EPA. Archiwum PAP/EPA © 2017 / NINA PROMMER
                                        

            Projekcja komedii romantycznej "I tak cię kocham" Michaela Showaltera o miłości między Pakistańczykiem a białą dziewczyną, otworzy we wtorek wieczorem 8. American Film Festival we Wrocławiu. Zobaczymy na nim nowe filmy m.in. Darrena Aronofsky'ego, Alexandra Payne'a i Seana Bakera.
      
            Podczas ósmej edycji imprezy we Wrocławiu zobaczymy łącznie 93 filmy pełnometrażowe, spośród których 56 zostanie pokazanych w Polsce po raz pierwszy. Cztery będą miały we Wrocławiu swoje premiery międzynarodowe, a kolejne cztery - europejskie. Wśród prezentowanych produkcji znalazły się zarówno tytuły amerykańskiego kina niezależnego, jak i dzieła wielkich, znanych reżyserów - "autorów kina".

Festiwal otworzy projekcja "I tak cię kocham" Michaela Showaltera, prezentowanej w Sundance, komedii romantycznej, która opowiada o transkulturowej miłości między pochodzącym z tradycyjnej rodziny Pakistańczykiem i obdarzoną ekscentrycznymi rodzicami białą dziewczyną.

Pokazany zostanie też jeden z najgłośniejszych obrazów ostatniego festiwalu w Wenecji, "mother!" Darrena Aronofsky'ego - twórcy m.in. nagradzanych "Requiem dla snu", "Zapaśnika" i "Czarnego łabędzia". Horror, którego plakat zachwycił internautów, podzielił widzów - na jednym z weneckich pokazów film bowiem wygwizdano. W głównych rolach - młodej pary, której związek zostaje wystawiony na próbę, gdy w ich domu zjawia się nieproszony gość - zobaczymy Jennifer Lawrence i Javiera Bardema. W filmie wystąpili także m.in. Michelle Pfeiffer i Ed Harris.

We Wrocławiu zobaczymy też, prosto z Wenecji, "Pomniejszenie" ("Downsizing"), czyli dorosłą wersję familijnego "Kochanie zmniejszyłem dzieciaki", najnowszy film Alexandra Payne'a ("Spadkobiercy", "Bezdroża") z trzynastocentymetrowym Mattem Damonem, którego bohater - wiedząc, że gęstość zaludnienia i ekonomia światowa wymaga zmniejszenia populacji - postanawia się zmniejszyć; oraz wspólne dzieło niezależnych reżyserów - braci Joshuy i Bena Safdiech. W "Good Time", czyli rozgrywającej się w nowojorskim przestępczym półświatku brutalnej opowieści o destrukcyjnej braterskiej miłości, zobaczymy m.in. Kristen Stewart i Roberta Pattisona.

Z Cannes przyjedzie nagrodzone tam za najlepszy scenariusz "Nigdy cię tu nie było" ("You Were Never Really Here") w reż. Lynne Ramsay - autorki pamiętnego "Musimy porozmawiać o Kevinie". Mroczny thriller o eksagencie FBI, który w prywatnej wendecie poszukuje odkupienia grzechów z przeszłości, wrócił z festiwalu z wyróżnieniem także dla Joaquina Phoenixa, uznanego za najlepszego aktora.

Zobaczymy także najnowszy film Seana Bakera, twórcy nakręconej iPhonem "Mandarynki". We Wrocławiu zostanie pokazany wcześniej prezentowany w Cannes jego "The Florida Project". "Ziemia obiecana" - to z kolei tytuł dokumentalnego filmu drogi Eugene'a Jareckiego, w którym reżyser przez pryzmat życia i kariery Elvisa Presleya przygląda się zmianom w Ameryce.

Na wrocławskiej imprezie nie zabraknie także pokazów dla wielbicieli kina klasy B. Zobaczymy "The Disaster Artist" - historię Jamesa Franco o koledze po fachu Tommy'm Wiseau, uznawanym za jednego z najgorszych reżyserów wszech czasów. Przypomniany zostanie także nagłośniejszy obraz Wiseau - kultowy, pierwszy wśród złych "The Room".

W programie festiwalu znalazł się również "Call Me By Your Name" Luki Guadagnino - autora takich dzieł, jak "Jestem miłością" czy "Nienasyceni". Akcja filmu rozgrywa się w latach 80. Obraz opowiada historię nastolatka, który zakochuje się w starszym od siebie mężczyźnie, przyjeżdżającym na wakacje do jego rodziców. Filmem, jak przypominają organizatorzy 8. AFF, zachwycili się już widzowie festiwali filmowych Berlinale i Sundance. Został pozytywnie odebrany na Berlinale, Sundance, a także w Toronto; wymienia się go wśród najpoważniejszych oscarowych graczy.

Jako o oscarowym kandydacie mówi się także o "Niezwyciężonym" Davida Gordona Greene'a ("Manglehorn") - z Jake'em Gyllenhaalem w roli jednej z ofiar zamachu bombowego podczas Maratonu Bostońskiego w 2013 roku.

Jako "cudownie niepoprawna politycznie historia rodem z +Dekameronu+ Boccaccia" opisywany jest film "The Little Hours" w reż. Jeffa Baeny. Alison Brie, Aubrey Plaza i Kate Micucci wcielają się tam w niewyżyte seksualnie i nieprzebierające w słowach, w sposobie bycia podobne do bohaterek serialu "Girls", osadzone w klasztorze średniowieczne zakonnice.

Zobaczymy też filmy nagrodzone na Sundance - "Beach Rats" Elizy Hittman (najlepsza reżyseria), "Żółtodzioby" Alexandra Moorsa (najlepsze zdjęcia), "Dinę" Dana Sicklesa i Antonio Santiniego (najlepszy dokument prod. USA) czy "Nowicjat" Maggie Betts (najlepszy debiut reżyserski). Prócz tego pokazany zostanie kolejny hit amerykańskiego festiwalu - "Landline", najnowsze dzieło Gillian Robespierre ("Obvious Child"), opowiadające historię sióstr, które pewnego dnia odkrywają, że ich ojciec zdradza matkę z inną kobietą.

Organizatorzy festiwalu przygotowali także retrospektywy. W tym roku bohaterem jednej z nich będzie Samuel Fuller, zmarły 20 lat temu jeden z najbardziej niepokornych reżyserów amerykańskiego kina. Fuller to, jak przypominają organizatorzy AFF, "twórca bezkompromisowy, jątrzący drażliwe społecznie tematy, żonglujący klasycznymi gatunkami filmowymi i jak nikt inny łączący w swoich dziełach zaskakujące sprzeczności".

W jego dorobku znalazły się m.in. kryminały ("Pickup on South Street", 1953), westerny ("Forty Guns", 1957) i filmy wojenne - np. oparta na własnych przeżyciach z drugiej wojny światowej "Wielka Czerwona Jedynka" z 1980 r. Fuller jest także autorem takich klasyków filmu noir, jak dziejący się w szpitalu psychiatrycznym "Shock Corridor" (1963) czy opowieść o prostytutce, która chce zmienić swoje życie (The Naked Kiss", 1964). Wyboru filmów na wrocławski festiwal dokonały żona i córka artysty będą gośćmi imprezy.

Do Wrocławia przyjedzie także, by odebrać Indie Star Award - nagrodę honorującą wybitnych twórców niezależnego kina amerykańskiego - aktorka Rosanna Arquette. Polską premierę na Festiwalu będzie miał najnowszy film z jej udziałem - "Maya Dardel" Zachary'ego Cotlera i mającej polskie korzenie Magdaleny Zyzak.

Na festiwalu zostanie pokazany m.in. "A Film That Was Never Made" - film Miki Kaurismakiego o wspólnej podróży Fullera i Jima Jarmuscha do Brazylii, w którym bohater retrospektywy opowiada o jednym ze swoich niezrealizowanych projektów. Ponadto zaplanowano projekcję "A Fuller Life" - dokumentu o Fullerze, którego autorką jest jego córka Samantha.

Prócz tego upamiętnieni zostaną zmarły w lipcu aktor Sam Shepard ("Stalowe magnolie", "Dash i Lilly") oraz słynny twórca filmów LGBT Gregg Araki (m.in. "Zły dotyk").

Spośród prezentowanych filmów widzowie wybiorą najlepszą fabułę i dokument. Przedstawiciele branży będą z kolei mogli wziąć udział w targach US in Progress, na których - w ramach Polsko-Amerykańskich Spotkań Koprodukcyjnych - swoje nowe projekty pokaże czterech polskich twórców: Piotr Stasik, Karolina Bielawska, Norman Leto oraz Kuba Czekaj.

Jak podkreślają organizatorzy wydarzenia, AFF od początku swojego istnienia prezentuje pełne spektrum amerykańskiego kina: dokumenty, fabuły i kino eksperymentalne, dzieła mistrzów i twórców niezależnych. "Obok amerykańskiej klasyki można tu obejrzeć filmy młodych reżyserów zza oceanu opowiadających o Ameryce często nieznanej Europejczykom, zaskakującej, odmiennej od potocznych wyobrażeń." - podkreślają.

8. American Film Festival odbędzie się w dniach 24-29 października we Wrocławiu. Szczegóły na stronie www.americanfilmfestival.pl