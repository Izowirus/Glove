Krzysztof Penderecki, jeden z najwybitniejszych współczesnych polskich kompozytorów i dyrygentów obchodzi 85. urodziny. Festiwal, który odbędzie się w Warszawie od 16 do 23 listopada, jest formą uhonorowania artysty.
      
            „Jestem wyjątkowo szczęśliwym człowiekiem, bo moja muzyka w moim kraju jest grana i szanowana” – powiedział kompozytor podczas spotkania zapowiadającego festiwal.

W programie Festiwalu, w całości przygotowanego przez Elżbietę Penderecką, przewidziano: dziesięć koncertów, w tym siedem symfonicznych i trzy kameralne. W salach Filharmonii Narodowej, Teatru Wielkiego-Opery Narodowej oraz Zamku Królewskiego w Warszawie wstąpią najwybitniejsi artyści, interpretatorzy muzyki z całego świata, wybitni dyrygenci.

Festiwal będzie przeglądem twórczości kompozytora powstałej w ciągu ponad sześciu dekad. Publiczność usłyszy m.in. Tren ofiarom Hiroszimy z roku 1960 - jedną z najbardziej znanych i najczęściej wykonywanych kompozycji, za którą kompozytor otrzymał m.in. nagrodę UNESCO; II Symfonię z 1979-80; Sextet na klarnet, waltornię, skrzypce, altówkę, wiolonczelę i fortepian z roku 2000. W dzień urodzin Krzysztofa Pendereckiego - 23 listopada - w warszawskiej katedrze św. Jana, mszę świętą odprawi metropolita warszawski ks. kardynał Kazimierz Nycz. Wieczorem w Teatrze Wielkim-Operze Narodowej odbędzie się koncert urodzinowy, podczas którego Orkiestrę Sinfonia Varsovia poprowadzi Krzysztof Penderecki. Wystąpią połączone chóry Filharmonii Narodowej i Teatru Wielkiego-Opery Narodowej. Solistką będzie zaprzyjaźniona z kompozytorem skrzypaczka Anne-Sophie Mutter, dla której Penderecki napisał w 1995 r. II Koncert skrzypcowy „Metamorfozy”. Artystka weźmie udział w obecnym „urodzinowym” Festiwalu Krzysztofa Pendereckiego.

Na festiwalu zadebiutuje oficjalnie zespół Penderecki Trio w składzie: Jarosław Nadrzycki - skrzypce, Karol Marianowski- wiolonczela, Konrad Skolarski - fortepian.

W finale koncertu wykonana zostanie kompozycja „Dies illa”. Podczas premiery tego dzieła oratoryjnego, które ma podtytuł „Tysiąc głosów dla pokoju”,  w listopadzie 2014 r. w Brukseli wzięło udział 28 chórów z różnych krajów świata; w sumie w brukselskiej katedrze zaśpiewało 1350 chórzystów.

Festiwal Krzysztofa Pendereckiego objął honorowym patronatem minister kultury i dziedzictwa narodowego prof. Piotr Gliński.

Organizatorami festiwalu są Stowarzyszenie im. Ludwiga van Beethovena, Europejskie Centrum Muzyki Krzysztofa Pendereckiego, Narodowe Centrum Kultury, Stowarzyszenie Akademia im. Krzysztofa Pendereckiego, Międzynarodowe Centrum Muzyki. Patronat medialny sprawuje PAP.