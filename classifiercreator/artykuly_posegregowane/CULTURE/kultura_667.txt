Legionowo, 10.11.2016. Podsekretarz stanu w MON Wojciech Fałkowski podczas prezentacji największego muralu patriotycznego w Polsce - 1050 lat Chwały Oręża Polskiego, 10 bm. przy ul. Szwajcarskiej w Legionowie. Dzieło powstało na blisko 750 mb i zawiera najważniejsze bitwy w 1050 letniej historii Polski - od Cedyni po misje w Afganistanie. (ps/doro) PAP/Paweł Supernak PAP © 2017 / Paweł Supernak
                                        

            Prof. Wojciech Fałkowski został nowym dyrektorem Zamku Królewskiego w Warszawie - podało w poniedziałek na Twitterze Ministerstwo Kultury i Dziedzictwa Narodowego. Do tej pory Fałkowski był wiceministrem obrony odpowiedzialnym m.in. za szkolnictwo wojskowe.
      
            O możliwej nominacji Fałkowskiego na dyrektora Zamku Królewskiego mówił w październiku wiceminister kultury Jarosław Sellin. Zaznaczył, że zwrócono się do stowarzyszeń muzealników i historyków sztuki z prośbą o ocenę w tej sprawie.

Sellin, pytany wtedy dlaczego obecny dyrektor Zamku Królewskiego Przemysław Mrozowski nie dokończy kadencji stwierdził: "Pan Przemysław Mrozowski złożył rezygnację. Przez wiele lat był wicedyrektorem Zamku Królewskiego (...). Musieliśmy podjąć decyzję o nowym kierownictwie Zamku Królewskiego i uznaliśmy, że takim dobrym dyrektorem będzie Wojciech Fałkowski".

Prof. dr hab. Wojciech Fałkowski (ur. w 1952 r.) to historyk specjalizujący się w historii średniowiecza. Po studiach na Uniwersytecie Warszawskim otrzymał stanowisko asystenta, z którego został po roku zwolniony w związku z udziałem w akcji pomocy robotnikom z Ursusa po wypadkach w 1976 r. Jako współpracownik KOR i organizator podziemnych wydawnictw pozostawał bez pracy do czasu powstania NSZZ "Solidarność". Wówczas został przyjęty ponownie na uniwersytet, doktoryzował się w 1986 r.

Od 1993 do 2001 r. był sekretarzem generalnym Polskiego Komitetu ds. UNESCO. Przez dwie kadencje pełnił funkcję członka Rady Naukowej międzynarodowego programu UNESCO "Pamięć świata". Habilitował się w 2000 r. Dwa lata później został doradcą prezydenta Warszawy Lecha Kaczyńskiego. Był szefem zespołu szacującego straty miasta w czasie II wojny światowej.

Przez cztery lata (2008-12) wykładał na paryskiej Sorbonie jako profesor gościnny. Od 2013 r. jest profesorem tytularnym. Wieloletni przewodniczący Stałego Komitetu Mediewistów Polskich (2003-12), a od 1994 r. także redaktor naczelny międzynarodowego rocznika naukowego "Quaestiones Medii Aevi Novae". Odznaczony Złotym Krzyżem Zasługi, Krzyżem Oficerskim Orderu Odrodzenia Polski i łotewskim Krzyżem Oficerskim Orderu Zasługi.