Warszawa, 26.02.2015. Aktor Janusz Gajos na konferencji prasowej przed premierą filmu Małgorzaty Szumowskiej "Body/Ciało" w Kinie Atlantic, 26 bm. w Warszawie. Szumowska została laureatką Srebrnego Niedźwiedzia za reżyserię filmu "Body/Ciało' na tegorocznym festiwalu filmowym w Berlinie. (soa) PAP/Leszek Szymański Archiwum PAP © 2016 / Leszek Szymański
                                        

            Łódzka Filmówka zainauguruje 7 października kolejny rok akademicki. Podczas tej uroczystości senat uczelni uhonoruje wybitnego aktora Janusza Gajosa tytułem doktora honoris causa.
      
            Decyzję o wszczęciu postępowania o nadanie tytułu doktora honoris causa Januszowi Gajosowi podjął senat uczelni na wniosek Rady Wydziału Aktorskiego. Promotorem w postępowaniu był prof. dr hab. Mariusz Grzegorzek, a recenzentami dorobku artystycznego Gajosa zostali prof. dr hab. Dorota Segda, Rektor Państwowej Wyższej Szkoły Teatralnej im. L. Solskiego w Krakowie oraz dr Ireneusz Czop, wykładowca Wydziału Aktorskiego Szkoły Filmowej.

W ciągu ponad pięćdziesięciu lat pracy Janusz Gajos stworzył ponad trzysta ról teatralnych i filmowych. Swoimi kreacjami aktorskimi ujmuje i publiczność i gremia krytyków. Pamiętamy jego role w filmach "Przesłuchanie", "Piłkarski poker", "To ja, złodziej", "Fuks" czy chociażby ostatnio zagrana rola prokuratora w filmie "Body/Ciało". Stworzył fantastyczne role na deskach teatru i w Teatrze Telewizji, gdzie pokazał swój kunszt aktorski m.in. w spektaklach "Kolacja na cztery ręce" (reż. K. Kutz), "Bigda idzie" (reż. A. Wajda), "Klub kawalerów" (reż. K. Janda).

Janusz Gajos będzie pierwszym aktorem wyróżnionym tytułem doktora honoris causa łódzkiej Filmówki. Aktor dołączy do grona posiadaczy tego tytułu, a wśród nich są: Jerzy Toeplitz, Andrzej Wajda, Roman Polański, Jerzy Kawalerowicz, Wojciech Jerzy Has, Vittorio Storaro, Jerzy Mierzejewski, Zbigniew Rybczyński, Tadeusz Różewicz, Martin Scorsese oraz Michael Haneke.