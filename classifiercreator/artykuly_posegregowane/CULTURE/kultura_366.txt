Nowy Jork, Stany Zjednoczone, 23.09.2016. Szwedzka sopranistka Nina Stemme jako Izolda podczas próby generalnej opery "Tristan i Izolda" niemieckiego kompozytora Richarda Wagnera w nowojorskiej Metropolitan Opera, 22 bm. Opera w reżyserii Mariusza Trelińskiego otworzy nowy sezon artystyczny na słynnej scenie. Spektakl zadebiutuje 26 września 2016 roku. (kru/ukit) PAP/Jacek Turczyk Archiwum PAP © 2018 / Jacek Turczyk
                                        

            Birgit Nilsson Prize, wartą milion dolarów nagrodę, stworzoną ku pamięci szwedzkiej śpiewaczki, przyznano szwedzkiej sopranistce Ninie Stemme. Werdykt jury ogłoszono we wtorek.
      
            Ceniona interpretatorka Izoldy, roli przez lata wykonywanej przez Birgit Nilsson, Nina Stemme usłyszała o przyznaniu tej nagrody we wtorek. 55-letnia laureatka zasłynęła również rolami w spektaklach operowych „Turandot” Pucciniego i „Elektra” Richarda Straussa.

"To wielki zaszczyt zdobyć uznanie za moją pracę, ale jeszcze lepiej jest być nagradzaną w moim kraju przez znaną na całym świecie organizację nazwaną od imienia legendy. Moja idolka to Birgit Nilsson i jestem pewna, że jej dziedzictwo przetrwa próbę czasu" - powiedziała Nina Stemme podczas ogłoszenia nagrody.

Birgit Nilsson Prize, stworzona przez samą śpiewaczkę krótko przed śmiercią w 2005 roku, jest najwyższą prestiżowo i finansowo nagrodą w świecie muzyki klasycznej. Jest przyznawana co trzy lub cztery lata. Przed Niną Stemme nagrodę tę otrzymała Filharmonia Wiedeńska, w 2014 roku.

Birgit Nilsson została zapamiętana przez swą najsłynniejszą rolę Izoldy w operze „Tristan i Izolda” Wagnera, którą porwała publiczność La Scali w Mediolanie w 1956 roku. Dzięki tej roli została okrzyknięta jednym z największych Wagnerowskich sopranów XX wieku.

Nagroda zostanie wręczona 11 października przez włoskiego dyrygenta Riccardo Muti i hiszpańskiego tenora Placido Domingo w obecności króla Szwecji. Jury Birgit Nilsson Prize tworzą: wnuczka Richarda Wagnera, Eva Wagner-Pasquier, była zastępczyni dyrektora Festiwalu w Bayreuth oraz były dyrektor Filharmonii Wiedeńskiej, Clemens Hellsberg.