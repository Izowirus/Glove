"Wołyń" Wojciecha Smarzowskiego, "Ostatnia rodzina" Jana P. Matuszyńskiego oraz "Jestem mordercą" Macieja Pieprzycy - to filmy, które mają najwięcej szans na Polskie Nagrody Filmowe Orły 2017. Tegorocznych zwycięzców poznamy w poniedziałek.
      
            Orły - nazywane "polskimi Oscarami" - zostaną wręczone podczas uroczystej gali, która odbędzie się w Teatrze Polskim w Warszawie.

Nagrody są przyznawane w 19 kategoriach, w drodze głosowania, przez Polską Akademię Filmową. W tym roku na najwięcej wyróżnień - kolejno 14, 10 i 9 - mają szanse twórcy filmów "Wołyń" Wojciecha Smarzowskiego, "Ostatnia rodzina" Jana P. Matuszyńskiego oraz "Jestem mordercą" w reż. Macieja Pieprzycy. Te trzy produkcje rywalizują o statuetki dla najlepszego filmu, za najlepszą reżyserię i najlepszy scenariusz. Wszystkie obrazy mają szansę na otrzymanie także Nagrody Publiczności.

Do nagrody za najlepszą główną rolę kobiecą nominowane są: Aleksandra Konieczna ("Ostatnia rodzina"), Michalina Łabacz ("Wołyń") oraz Dorota Kolak ("Zjednoczone stany miłości"). Wśród aktorów, którzy mają szansę na nagrody za najlepszą rolę męską, znaleźli się: Mirosław Haniszewski ("Jestem mordercą"), Arkadiusz Jakubik ("Wołyń") oraz Andrzej Seweryn ("Ostatnia rodzina").

W kategorii "Najlepsze zdjęcia" wyróżnienia mogą otrzymać Paweł Dyllus ("Jestem mordercą"), Jerzy Zieliński ("Letnie przesilenie"), Kacper Kwertacz ("Ostatnia rodzina") oraz Piotr Sobociński ("Wołyń").

"Bracia" Wojciecha Staronia, "Komunia" Anny Zameckiej i "Mów mi Marianna" Karoliny Bielawskiej - to z kolei filmy, które mogą dostać Orła za najlepszy film dokumentalny.

"Odkryciem roku" mogą zostać: reżyserka "Komunii" Anna Zamecka, reżyser "Ostatniej rodziny" Jan P. Matuszyński oraz Michalina Łabacz, odtwórczyni głównej roli w filmie "Wołyń" Wojciecha Smarzowskiego.

Monika Strzępka i Paweł Demirski ("Artyści") powalczą - wraz z Łukaszem Falkowskim ("Belfer") i Wojciechem Adamczykiem (10. sezon "Rancza") - o nagrody za najlepszy filmowy serial fabularny.

Pozostałe kategorie, w których zostaną wybrani najlepsi, to: najlepszy film europejski, najlepsze zdjęcia, scenografia, kostiumy, montaż, muzyka, dźwięk oraz najlepsza drugoplanowa rola kobieca i męska.

Nagrodę w poniedziałek - za osiągnięcia życia - odbierze także Sylwester Chęciński, twórca takich filmów, jak m.in. "Sami swoi", "Rozmowy kontrolowane" i "Wielki Szu".

Polskie Nagrody Filmowe zostaną przyznane po raz 19.

Konkurs o Polskie Nagrody Filmowe Orły 2017 odbywa się pod honorowym patronatem wicepremiera, ministra kultury i dziedzictwa narodowego prof. Piotra Glińskiego.