Warszawa, 2007-04-12. Muzeum Narodowe. "Galeria sztuki XX wieku. Odsłony kolekcji. Lata 1945-1955" Nz. obraz Henryka Stażewskiego "Kompozycja figuralna". ar/urz PAP/Andrzej Rybczyński
                                        

            Ukazała się monografia życia i twórczości jednego z najwybitniejszych polskich artystów XX-ego wieku Henryka Stażewskiego. Prezentacja albumu w środę w warszawskim salonie DESA Unicum.
      
            „Henryk Stażewski był pod wieloma względami wyjątkową postacią. Łączył on polską awangardę z awangardą światową lat 20. i na początku 30. Z jednej strony był ambasadorem sztuki polskiej w świecie, a z drugiej wprowadzał u nas w kraju nowe trendy, zjawiska, rozwiązania obecne w światowej sztuce abstrakcyjnej. To było bardzo istotne” – powiedział PAP historyk sztuki i kurator Andrzej Szczepaniak, autor tekstów i wyboru prac w albumie.

W albumie znajdują się m.in. dwie prace zagranicznych autorów: historyk sztuki, specjalizującej się w konstruktywizmie rosyjskim, prof. Christiny Lodder, która napisała esej o związkach Stażewskiego z Malewiczem oraz prof. Sorbony Serge Lemoine, specjalisty w dziedzinie abstrakcji geometrycznej, który jest również prezesem Musee d’Orsay. Lemoine ukazuje Stażewskiego jako ambasadora światowych trendów abstrakcji geometrycznej.

„Albumem tym, który ma charakter monografii, promujemy Stażewskiego w świecie. Pokazujemy artystę jako absolutnie awangardową postać, jeśli chodzi o abstrakcję geometryczną. Chcemy czytelnikowi na świecie wytłumaczyć, kim był +papież polskiej awangardy+ Henryk Stażewski. Publikacja jest w języku angielskim, aby łatwiej było dotrzeć do światowego odbiorcy” – zaznaczył w rozmowie z PAP Andrzej Szczepaniak.

„Osobiście nie znałem Henryka Stażewskiego, ale zawsze byłem zafascynowany jego twórczością – mówi Szczepaniak. - To był XX-wieczny dandys z nieskazitelnymi manierami, dystyngowany i uprzejmy, wyróżniający się na każdym kroku. Zawsze nienagannie ubrany z melonikiem na głowie - gości przyjmował w pasiastym szlafroku. Fajka była nieodłączną częścią jego wizerunku”.

Zawarte w albumie czarno-białe zdjęcia Henryka Stażewskiego wykonane zostały przez Eustachego Kossakowskiego i Tadeusza Rolke w latach 60-tych i 70-tych.

Zebrane w książce prace dokumentują wszystkie etapy drogi artystycznej Stażewskiego (1894-1988). Z książki wyłania się obraz najważniejszego przedstawiciela nurtu abstrakcji geometrycznej w sztuce polskiej XX wieku. Człowieka o wielu talentach – malarza, projektanta wnętrz, mebli i scenografii teatralnej, autora typografii do książek, współzałożyciela warszawskiej Galerii Foksal.

Od samego początku Stażewski był nie tylko aktywnym uczestnikiem ruchu polskiej awangardy, ale także utrzymywał bliski kontakt z tym środowiskiem na całym świecie. Do jego przyjaciół należeli m.in. Piet Mondrian czy Kazimir Malewicz. Stażewski brał udział we wszystkich najważniejszych wystawach sztuki polskiej awangardy w kraju i za granicą, a także na wielu międzynarodowych ekspozycjach. Jego prace znajdują się dzisiaj w każdej ważnej kolekcji muzealnej w Polsce oraz w wielu prestiżowych kolekcjach na całym świecie, m.in. w Museum of Modern Art i Guggenheim Museum w Nowym Jorku.

28 listopada w salonie DESA Unicum w Warszawie odbędzie się spotkanie premierowe książki. O życiu i twórczości Henryka Stażewskiego rozmawiać będą Anda Rottenberg, historyczka, krytyczka i kuratorka sztuki, była dyrektor Zachęty; Wiesław Borowski, współzałożyciel i wieloletni dyrektor Galerii Foksal oraz autor albumu – Andrzej Szczepaniak.

Premiera albumu towarzyszy listopadowej aukcji Sztuka Współczesna: Op-art i Abstrakcja geometryczna, na której pod młotek pójdą prace artysty. Wśród licytowanych dzieł znajdą się cztery prace Henryka Stażewskiego, w tym m.in. „Relief Biały XIX” z 1961 roku wyceniany na blisko 1 mln złotych.

Dzieła Henryka Stażewskiego wraz z bogatą reprezentacją całego nurtu w tym m.in. Wojciecha Fangora, Jerzego Nowosielskiego, Victora Vasarely'ego czy Juliana Stańczaka oglądać można na wystawie w siedzibie Domu Aukcyjnego DESA Unicum, ul. Piękna 1A w Warszawie. 29 listopada wszystkie prace pójdą pod młotek.