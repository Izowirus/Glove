Warszawa, 18.06.2018. Wicepremier, minister kultury Piotr Gliński (L) oraz ambasador USA w Polsce Paul W. Jones (P) podczas uroczystości wręczenia odznaczeń i dyplomów osobom szczególnie zasłużonym w procesie restytucji i odnajdywania dzieł sztuki utraconych w czasie II wojny światowej, 18 bm. w siedzibie MKiDN w Warszawie. (mr) PAP/Leszek Szymański PAP © 2018 / Leszek Szymański
                                        

            Sześć osób, szczególnie zasłużonych w odzyskiwaniu dzieł sztuki utraconych w czasie II wojny światowej, zostało w poniedziałek odznaczonych przez wicepremiera, szefa MKiDN Piotra Glińskiego. Dla każdego narodu kultura to jest rzecz być może najważniejsza - powiedział Gliński.
      
            W poniedziałek w siedzibie resortu kultury odbyła się uroczystość wręczenia odznaczeń i dyplomów osobom szczególnie zasłużonym w restytucji i odnajdywaniu dzieł sztuki utraconych w czasie II wojny światowej. W uroczystości, oprócz Glińskiego, uczestniczyli: ambasador USA w Polsce Paul Wayne Jones, komendant główny policji nadinsp. Jarosław Szymczyk, zastępca komendanta stołecznego policji ds. kryminalnych mł. insp. Krzysztof Smela oraz komendant Nadwiślańskiego Oddziału Straży Granicznej płk SG Andrzej Rytwiński.

Dwie osoby z Komendy Głównej Policji oraz jedna z Komendy Stołecznej Policji otrzymały Brązowy Medal "Zasłużony Kulturze Gloria Artis". Odznakę honorową "Zasłużony dla Kultury Polskiej" otrzymała osoba z FBI oraz historyczka sztuki, funkcjonariusz Straży Granicznej z kolei otrzymał dyplom Ministra Kultury i Dziedzictwa Narodowego.

"Jest to moment, kiedy chcemy wyróżnić i podziękować szczególnie tym osobom, które zasłużyły się w tym procesie odzyskiwania utraconych dzieł sztuki" - powiedział wicepremier Gliński.

"Wdzięczność, moja jako urzędnika państwowego, czy państwa polskiego wobec instytucji i osób zaangażowanych w cały ten proces poszukiwania, odzyskiwania dzieł sztuki polega na tym, że my szczególnie doceniamy dwie kwestie - profesjonalizm i wrażliwość. To, że państwo wiecie, że to jest cenne i że trzeba to ze szczególną wrażliwością realizować" - dodał.

Zwracając się do odznaczonych powiedział: "Jesteście państwo wyczuleni na to, że dobra kultury to są rzeczy podstawowe dla narodu, dla wspólnoty politycznej". Gliński podziękował także partnerom zagranicznym mówiąc, że "to jest oczywiste, że dla każdego narodu kultura to jest rzecz być może najważniejsza". "Jak mówił Churchill, po co toczyć wojny, jeżeli nie mielibyśmy realizować swojej kultury" - dodał.

Gliński przypomniał także, że "kultura polska straciła - według szacunków - w czasie II wojny światowej około pół miliona cennych obiektów". "W bazie Ministerstwa Kultury i Dziedzictwa Narodowego, naszego wydziału strat wojennych, znajduje się zidentyfikowanych 63 tys. obiektów utraconych, oprócz tego wiemy, że ok. 8 tys. dzieł sztuki zostało skradzionych, zniknęło już w okresie po II wojnie światowej".

Ambasador USA w Polsce Paul Wayne Jones powiedział, że "mamy dzisiaj okazję szczególną - uhonorowanie osób, dzięki którym dzieła sztuki powracają do Polski". Dodał, że bardzo się cieszy, iż odznaczona zostaje osoba z FBI, która była "bardzo oddana misji przywracania polskich dzieł sztuki ich prawowitym właścicielom tutaj, w Polsce; dzieł sztuki, które znalazły się w Stanach Zjednoczonych".

"To niezwykle ważny dzień dla polskiej policji, nie ukrywam też dla mnie osobiście" - powiedział komendant główny policji nadinsp. Jarosław Szymczyk.

Dodał, że jest wdzięczny za zorganizowanie tej uroczystości, ale przede wszystkim za "dostrzeżenie trudu i wysiłku codziennej służby, ogromnego profesjonalizmu" podległych mu ludzi. "Składając serdeczne podziękowania na ręce moich kolegów za to, co do tej pory, wierzę głęboko w to, że nadal swoją służbą i ogromnym zaangażowaniem będą się przyczyniać do kolejnych efektów w tym zakresie i do tego, że coraz więcej dzieł sztuki z tego ogromnego zbioru strat wojennych w okresie II wojny światowej, będzie powracało do naszej ojczyzny" - podkreślił Szymczyk.

"Niezwykle cieszę się, że odbierają te wyróżnienia funkcjonariusze polskiej policji w towarzystwie naszych codziennych, niezwykle ważnych partnerów, jakimi jest Straż Graniczna i FBI, z którymi współpracujemy na co dzień" - podkreślił.

Zadeklarował, że policja jest "gotowa do dalszej efektywnej współpracy". "I nie spoczniemy" - dodał.

"Dzięki współpracy ministerstwa, policji - komendy głównej, komendy stołecznej, udało się odzyskać wiele dzieł sztuki i antyków tak bardzo cennych dla dobra i kultury naszej, polskiej, narodowej" - powiedział zastępca komendanta stołecznego policji ds. kryminalnych mł. insp. Krzysztof Smela. Wyraził nadzieję, że dzięki przyszłej współpracy uda się odzyskać kolejne utracone przez Polskę dzieła sztuki.