Bochnia, 10.06.2016. Profesor mineralogii AGH Maciej Manecki, który zauważył w  próbkach soli przywiezionhch z Bochni zjawisko fluorescencji. (st/dw) Archiwum, fot. PAP/Stanisław Rozpędzik
                                        

            Dziesięć filmów przybliżających różne oblicza nauki znalazło się w programie czwartej edycji Docs+Science - cyklu bezpłatnych projekcji filmowych, organizowanych w ramach Krakowskiego Festiwalu Filmowego. Przegląd obrazów poświęconych nauce rozpocznie się 29 maja.
      
            Do 2 czerwca widzowie będą mieli okazję obejrzeć 10 filmów m.in. "Nieśmiertelny las", "Ciało jako archiwum", "Złote geny", "Maszyna ludzkich marzeń". Filmom towarzyszą spotkania z uczonymi i dyskusje. Projekcje będą odbywały się w salach Wydziału Inżynierii Materiałowej i Ceramiki Akademii Górniczo-Hutniczej w Krakowie.

"Docs+Science realizuje misję popularyzacji nauki, przy okazji 10 filmów mieliśmy okazję przeprowadzić niezwykłe dyskusje z ekspertami i twórcami filmów. W jednym miejscu spotkali się ludzie, którzy prawdopodobnie nigdzie indziej nie mogliby się spotkać" - mówiła o ubiegłorocznej edycji Marta Seweryn z Fundacji AGH, współorganizującej przegląd.

Prof. Maciej Manecki z Katedry Mineralogii, Petrografii i Geochemii AGH ocenił, że popularyzacja nauki przez pokazywanie filmów, których bohaterami są naukowcy, a tematami różnorodne zagadnienia naukowe, jest "bardzo potrzebną dziedziną działalności filmowej".

"Obiema rękami podpisuję się pod ideą festiwalu filmów naukowych, bo tych filmów po prostu brakuje" - powiedział Piotr Augustynek, reżyser filmu "Dosięgnąć nieba".

Docs+Science odbędzie się w ramach 57. Krakowskiego Festiwalu Filmowego. Festiwal potrwa w stolicy Małopolski od 28 maja do 4 czerwca.