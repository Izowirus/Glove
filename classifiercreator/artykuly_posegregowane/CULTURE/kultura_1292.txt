Sean Simmonds, TGD, Katarzyna Cerekwicka, Katarzyna Wilk - to niektóre gwiazdy koncertu „Bóg liczy na Ciebie”, który rozpoczął się w niedzielny wieczór w Krakowie. Koncert wpisuje się w realizowany przez archidiecezję krakowską program utrwalania dziedzictwa ŚDM.
      
            Wśród gości wieczoru jest m.in. premier Beata Szydło. Organizatorzy wydarzenia poinformowali PAP, że po koncercie planowane jest wystąpienie szefowej rządu.

Na trybunach Tauron Areny Kraków zasiedli też kard. Stanisław Dziwisz, nowy nuncjusz apostolski w Polsce abp Salvatore Pennacchio, sekretarz Konferencji Episkopatu Polski bp Artur Miziński.

Jak poinformowali organizatorzy, na koncert zarejestrowało się ponad 14 tys. osób, głównie młodzież.

„Bóg liczy na Ciebie” to drugie wydarzenie w ramach projektu „Are You ready? YES!”, który ma ponownie przyciągnąć i zjednoczyć młodych uczestników tegorocznych Światowych Dni Młodzieży w Polsce.

Następny koncert z tego cyklu odbędzie się 26 listopada w Sanktuarium Bożego Miłosierdzia w krakowskich Łagiewnikach. Pierwsze spotkanie z cyklu „Are You ready? YES!” odbyło się dwa tygodnie temu, również w Tauron Arenie – tutaj w lipcu Franciszek spotkał się z wolontariuszami.

Światowe Dni Młodzieży 2016 pod hasłem "Błogosławieni miłosierni, albowiem oni miłosierdzia dostąpią" trwały w Krakowie i w Brzegach k. Wieliczki od 26 do 31 lipca. Polska była po raz drugi gospodarzem takiego spotkania - poprzednio gościła młodych w sierpniu 1991 r. w Częstochowie.