Łódź, 14.01.2008. Nowy szyld nad wejściem do teatru odsłonięty podczas uroczystości nadania Teatrowi Nowemu przy ul. Więckowskiego w Łodzi imienia ­współzałożyciela i wieloletniego dyrektora Kazimierza Dejmka, 14 bm. (gm/kru) PAP/Grzegorz Michałowski Archiwum PAP © 2017 / Grzegorz Michałowski
                                        

            Adaptację powieści Jerzego Pilcha "Wiele demonów" w reżyserii Mikołaja Grabowskiego od piątku będą mogli oglądać widzowie Teatru Nowego w Łodzi. Spektakl powstał  we współpracy z warszawskim Teatrem IMKA, gdzie również będzie wystawiany.
      
            Wydana w 2013 r. książka Pilcha, która poprzez intrygę ukazuje tajemnice kryjące się w religijnej, luterańskiej wspólnocie, była entuzjastycznie przyjęta przez krytyków i wielokrotnie nagradzana. Jak powiedział przed piątkową premierą Grabowski, tekst znanego pisarza, a także dramaturga i scenarzysty, od początku był dla niego dobrym materiałem na adaptację teatralną.

"Od czasu, kiedy pierwszy raz przeczytałem tę powieść, a było to cztery lata temu, wiedziałem, że to wspaniały materiał literacki do wystawienia na scenie. Poprosiłem autora o możliwość adaptacji tekstu, która powstała teraz w kooperacji zespołów łódzkiego Teatru Nowego i Teatru IMKA z Warszawy" – przyznał.

Reżyser dodał, że tekst Pilcha jest "nadzwyczaj ciekawy, ale też bardzo trudny", a kanwę historii porównał do "Amarcord", tragikomedii autorstwa Federico Felliniego.

"Tu też akcja rozgrywa się w niewielkiej miejscowości Sigła, która tak naprawdę jest Wisłą. Coś, co mnie do tego tekstu bardzo ciągnęło to nie sama opowieść, która jest quasi kryminalną historią, lecz to, że poprzez intrygę wywołaną zaginięciem córki pastora odkrywane i ukazywane są demony oraz duchy i tajemnice bohaterów, a także młodego autora" – tłumaczył Grabowski.

Dodał, że Pilch pisze "bardzo dojmująco i głęboko", ale również bardzo dowcipnie. "Dlatego nie jest to powieść grozy, na którą nie warto przychodzić, ale wprost przeciwnie. To opowieść o naszych wewnętrznych duchach i demonach, ale podana w formie tak lekkiej i zabawnej, że warto się uśmiechnąć" – podkreślił reżyser.

Spektakl powstał w ramach współpracy Teatru Nowego im. Kazimierza Dejmka w Łodzi z Teatrem IMKA w ramach projektu "DuoPolis Kulturalne Warszawa – Łódź". Kooperacja zakłada wzajemną wymianę i prezentację spektakli teatralnych, wspólną produkcję inscenizacji oraz realizację różnego rodzaju wydarzeń artystycznych.

W role główne wcielili się aktorzy łódzkiej sceny – m.in. Joanna Król (w roli Pastorowej Lukrecji), Łukasz Gosławski (Juliusz), Dariusz Kowalski (organista Sommambulmeister), Wojciech Oleksiewicz (Fryc) oraz gościnnie – m.in. Iwona Bielska (Madame Wzmożek), Maria Dejmek (Ola), Agnieszka Rose (Jula), Tomasz Karolak (Komendant Rakoczy), Dymitr Hołówko (Profesor Tlołka).

Premierę na dużej scenie Teatru Nowego zaplanowano na piątek, a w Teatrze IMKA - 16 maja.

Przy okazji premiery Teatr Nowy przygotował specjalny pokaz filmu dokumentalnego "Film o Pilchu", opowiadającego o jednym z najwybitniejszych współczesnych prozaików. Dokument będzie można obejrzeć na dużej scenie w niedzielę.