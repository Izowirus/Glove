Wokalistka Katarzyna Nosowska i reżyser Marek Koterski zostali nagrodzeni Złotymi Aniołami za niepokorność twórczą podczas sobotniej inauguracji 15. Międzynarodowego Festiwalu Filmowego Tofifest.
      
            Motywem przewodnim tegorocznej edycji Tofifestu jest antybohater. Wpisuje się w niego nagroda dla Koterskiego, twórcy postaci Adasia Miauczyńskiego, jednego z niewielu klasycznych antybohaterów we współczesnym polskim kinie. Nagrodzony za niepokorność reżyser urodził się w 1947 roku. Jest absolwentem Łódzkiej Szkoły Filmowej. Najbardziej znanymi dziełami Koterskiego jest seria filmów o Adasiu Miauczyńskim, na którą składają się m.in. "Nic śmiesznego", "Dzień świra", "Wszyscy jesteśmy Chrystusami" czy "Ajlawju".

"Naprawdę nie spodziewałem się tej nagrody. Codziennie staram się pamiętać o potrzebie pokory, szczególnie przed każdym kolejnym przedsięwzięciem zawodowym i maksymie, że +pycha poprzedza upadek+. I tu nagle otrzymuje Złotego Anioła. Od lat doznaję miłości od państwa (publiczności - PAP) i to jest najważniejsze paliwo i wsparcie. Pomimo, że umieram ze strachu w trakcie każdego kolejnego filmu, który robię, ale jak do tej pory dokończyłem wszystkie" - powiedział w sobotę w Toruniu Koterski.

Nosowska jest wieloletnią wokalistką zespołu Hey. Niedawno ogłosiła, że zespół po kolejne trasie koncertowej zawiesza działalność po 25 latach istnienia na scenie. Tofifest po raz pierwszy wyróżnił Złotym Aniołem przedstawiciela świata muzyki.

"Raczej staram się przebywać na marginesie głównych zdarzeń. Jestem bardzo miło zaskoczona, że wyłuskali mnie państwo z tej przestrzeni. Jestem szczerze wzruszona" - podkreśliła odbierając nagrodę.

Publiczność zgotowała jej owację na stojąco. Otwierając jubileuszowy festiwal prezydent Torunia Michał Zaleski wskazał, że "tegoroczna edycja wpisuje się pięknie w życie kulturalne miasta". "Pamiętam pierwsze festiwale, gdy w salce mogącej pomieści 200 osób widać było puste miejsca. Teraz na gali otwarcia jest w Centrum Kulturalno-Kongresowym Jordanki 900 osób. To jakość tego festiwalu przyciąga publiczność" - dodał Zaleski.

Galę rozpoczęcia zwieńczył koncert "Energia muzyki filmowej", którego gwiazdami byli m.in. Nosowska i O.S.T.R.

"W tym roku podczas festiwalu postanowiliśmy podjąć temat kobiet, jako twórczyń muzyki filmowej. Mało kto wie, że córka Stanleya Kubricka Vivian skomponowała muzykę do +Full Metal Jacket+, a Rachel Portman do oscarowej +Emmy+. W ogóle niewiele osób zna panie, które komponują muzykę filmową, a często są to wybitne dzieła, która przechodzą do historii. Stąd festiwal rozpocznie się i zakończy koncertami" - podkreśliła w rozmowie z PAP dyrektor festiwalu Kafka Jaworska.

Kolejna edycja Tofifestu przynosi również nowe bloki poświęcone finlandzkiemu i japońskiemu kinu. W międzynarodowym konkursie filmów fabularnych "On Air" rywalizować będzie jedenaście produkcji z całego świata. Jury wręczy Złotego i Srebrnego Anioła. Złoty będzie do wygrania również w konkursie krótkich form "Shortcut", a także zostanie przyznany przez publiczność w ramach pasma "From Poland". Podczas gali zakończenia zaplanowano koncert "Muzyka jest kobietą", podczas którego wystąpią Paulina Przybysz oraz Krzysztof Zalewski. Festiwal potrwa do 29 października.