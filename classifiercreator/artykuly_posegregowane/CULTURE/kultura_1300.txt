Warszawa, 27.09.2016. Pisarka Katarzyna Bonda, podczas promocji swojej powieści "Lampiony", 27 bm. w Warszawie. To trzecia z serii czterech książek o profilerce Saszy Załuskiej. (tg/mgut) PAP/Tomasz Gzell Archiwum PAP © 2016 / Tomasz Gzell
                                        

            Spotkania z pisarzami, strefa gier planszowych i gra miejska inspirowana najnowszym kryminałem Katarzyny Bondy - to tylko kilka atrakcji VI edycji Salonu Ciekawej Książki w Łodzi. Tegoroczne łódzkie święto literatury będzie odbywać się od 18 do 20 listopada.
      
            Wśród książek prezentowanych na tegorocznym Salonie znajdzie się najnowszy kryminał Katarzyny Bondy "Lampiony", którego akcja rozgrywa się w Łodzi. Stąd pomysł organizatorów - przedstawiony na konferencji w piątek - na zaaranżowania wędrówki po mieście śladami bohaterów książki, połączonej z rozwiązywaniem zagadek - nie tylko kryminalnych.

"Przygotowaliśmy - wspólnie z Mysterious Room i Teatrem Nowym im. Kazimierza Dejmka - grę miejską na tabletach, której fabuła osnuta jest na motywach z powieści Katarzyny Bondy. Gra będzie trwała ok. 3 godziny - jej początek i koniec zaplanowaliśmy w Muzeum Włókiennictwa. Uczestnikom, którzy wcześniej zarejestrują się mailowo, użyczymy tabletów, na których będą wyświetlać się zadania do wykonania oraz mapa. Na pewno odwiedzimy miejsca akcji "Lampionów" m.in. Muzeum Kanału "Dętka", hotel Andel's, zajrzymy na zaplecze Teatru Nowego. W role bohaterów powieści wcielą się aktorzy Nowego" - wyjaśniła Katarzyna Gadomska z Accora Events.

W łódzkim Mysterious Room, gdzie znajduje się osiem pokoi zagadek, powstał specjalny Escape Room zaaranżowany na podstawie fabuły "Lampionów".

"Uczestnicy gry będą mieli 10 minut na rozwikłanie licznych zadań i wydostanie się z pokoju zagadek. Gracze będą musieli łączyć fakty, znajdować poszlaki i rozwiązywać zadania, a pomoże im w tym biurko pochodzące z posterunku policji. W naszym pokoju spróbujemy odtworzyć tę część Łodzi, która cieszy się najgorszą sławą" - wyjaśniła Barbara Otulska z Mysterious Room.

Ubiegłoroczny Salon Ciekawej Książki odwiedziło ponad 10 tys. osób. Organizatorzy liczą, że tegoroczna edycja przyciągnie jeszcze więcej uczestników.

"Salon Ciekawej Książki to najważniejsza impreza dla czytelników w regionie łódzkim. W tym roku będziemy gościć ponad 80 wystawców, wśród których są największe firmy wydawnicze z kraju; ich liczba w stosunku do ubiegłego roku zwiększyła się o 30 proc." - podkreśliła prezes Międzynarodowych Targów Łódzkich Katarzyna Drobińska.

Obok stoisk wiodących polskich wydawców atrakcją dla czytelników będą spotkania z autorami książek. Swoją obecność w Łodzi potwierdzili m.in. Katarzyna Puzyńska, Joanna Opiat-Bojarska, Sylwia Chutnik, Karolina Oponowicz, Marek Krajewski, Vincent V. Severski, Adam Wajrak, Tomasz Sekielski, Arkady Paweł Fiedler, Wojciech Malajkat i Mariusz Ziomecki.

Młodzi czytelnicy będą mogli wziąć udział w warsztatach m.in. "Przyjdź i zrób swój numer Świerszczyka" - z magazynem dla dzieci "Świerszczyk". Wiele warsztatów organizowanych przez wojewódzkie i miejskie biblioteki publiczne dotyczy twórczości Henryka Sienkiewicza - ze względu na to, że rok 2016 jest poświęcony temu pisarzowi. Zaplanowano także obchody 15-lecia debiutu Grzegorza Kasdepke - popularnego pisarza dla dzieci, autora m.in. "Kacperiady".

Młodzież zostanie zaproszona na warsztaty Tomasza Sekielskiego poświęcone kulisom pracy dziennikarza i pisarza. Zainteresowani e-bookami dowiedzą się, jak zacząć je czytać, jaki wybrać czytnik i gdzie szukać ciekawych wydawnictw tego typu - spotkanie poprowadzi Robert Drózd, autor bloga "Świat Czytników". Na Salonie znajdzie się też coś dla wielbicieli gier planszowych oraz komiksów.

Na sobotę 19 listopada zaplanowano otwarte dla wszystkich pełnoletnich osób dyktando, które jest finałem tegorocznej edycji akcji Narodowego Centrum Kultury "Puls Języka".

VI Salon Ciekawej Książki odbędzie się w Centralnym Muzeum Włókiennictwa w Łodzi.