epa05428456 Mexican-US musician Carlos Santana performs with his band an open-air concert during Jazz Open Stuttgart at the Schlossplatz in Stuttgart (Baden-Württemberg), Germany, 16 July 2016. The jazz festival runs from 08 to 17 July.  Archiwum PAP/EPA/CHRISTOPH SCHMIDT 
                                        

            Gitarzysta Carlos Santana wystąpi 15 czerwca na Tauron Life Festival Oświęcim. Występ Santany w Oświęcimiu będzie jedynym polskim przystankiem w zaplanowanej na 2018 r. światowej trasie Divination Tour – ogłosili w czwartek organizatorzy wydarzenia.
      
            „+Muzyka może być spoiwem łączącym ludzi. Tak brzmi wielkie przesłanie, które słyszę, odkąd byłem nastolatkiem, i w które wciąż wierzę+ – napisał Carlos Santana w swej autobiografii. Te słowa doskonale wpisują się w ideę Tauron Life Festival Oświęcim” – podkreślili organizatorzy.

Carlos Santana urodził się w 1947 r. w Meksyku. Uznawany jest za twórcę i przedstawiciela latynoskiego rocka - stylu charakteryzującego się taneczną rytmiką i rozbudowanym instrumentarium perkusyjnym. Światową sławę muzyk zdobył po przyjeździe do Stanów Zjednoczonych w latach 60., gdy ze swym zespołem wystąpił na festiwalu w Woodstock. W latach 70. współpracował z muzykami jazzowymi, m.in. Johnem McLaughlinem i Waynem Shorterem. W 2003 r. przez magazyn Rolling Stone został sklasyfikowany na 15. miejscu listy stu najwybitniejszych gitarzystów wszech czasów. Dziesięciokrotnie był honorowany prestiżową nagrodą Grammy.

Przyszłoroczna edycja Life Festival Oświęcim odbędzie się od 14 do 16 czerwca.

Ideą festiwalu jest budowanie pokojowych relacji ponad granicami kulturowymi i państwowymi, a w konsekwencji potępienie rasizmu i antysemityzmu. Przesłanie wypływa z Oświęcimia, w którym podczas wojny Niemcy utworzyli obóz Auschwitz, symbol zagłady Żydów oraz martyrologii Polaków i innych narodów. Na festiwalu występowali już m.in. Peter Gabriel, Sting, Elton John, Eric Clapton oraz zespoły Queen i Scorpions.