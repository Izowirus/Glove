Wśród tegorocznych finalistów Nagrody Literackiej Nike znalazły się dwa reportaże, trzy tomy prozy, dwie książki poetyckie i tom esejów. Laureata jubileuszowej 20. edycji nagrody poznamy 2 października.
      
            Spośród dwudziestu nominowanych książek jury wyłoniło siedem, z których jedna ma szansę zdobyć nagrodę. W finale Nike znalazły się książki: "1945. Wojna i pokój" Magdaleny Grzebałkowskiej, "Tatuaż z tryzubem" Ziemowita Szczerka, wiersze Piotra Matywieckiego "Którędy na zawsze", poematy prozą Bronki Nowickiej "Nakarmić kamień", tomy prozatorskie Macieja Płazy "Skoruń" i Weroniki Murek "Uprawa roślin południowych metodą Miczurina" oraz esej Renaty Lis "W lodach Prowansji. Bunin na wygnaniu".

Nazwisko zwycięzcy poznamy 2 października, podczas uroczystej gali, która odbędzie się w Warszawie. W tym roku nagroda wręczana będzie po raz dwudziesty.

Laureata wyłoni jury w składzie: Tomasz Fiałkowski (przewodniczący), Piotr Bratkowski, Irena Grudzińska-Gross, Rafał Marszałek, Stanisław Obirek, Paweł Rodak, Maria Anna Potocka, Andrzej Werner i Maria Zmarz-Koczanowicz.

Nike jest nagrodą za najlepszą książkę roku. Zwycięzca otrzymuje 100 tys. zł oraz statuetkę Nike dłuta Gustawa Zemły. Fundatorami Nagrody Literackiej Nike są „Gazeta Wyborcza” i Fundacja Agory.