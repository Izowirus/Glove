Kompletny Skarb Średzki, w tym koronę wykonaną w XIV w., XIII-wieczną zaponę z kameą oraz złote zawieszki z końca XII w., od wtorku będzie można oglądać na wystawie w Muzeum Narodowym we Wrocławiu.
      
            Jak poinformowała PAP Anna Kowalów, rzeczniczka Muzeum Narodowego we Wrocławiu wystawa zorganizowana została z okazji trzydziestolecia odkrycia Skarbu Średzkiego. "Skarb uważany jest za jedno z najważniejszych znalezisk tego rodzaju w Europie, przede wszystkim ze względu na obecność arcydzieła średniowiecznej sztuki złotniczej: złotej korony kobiecej, niezrównanej w swej urodzie i kunszcie wykonania" - powiedziała.

Dodała też, że po raz pierwszy razem pokazane zostaną wszystkie jego elementy: klejnoty w tym korona z XIV wieku, XIII-wieczna zapona z kameą oraz złote zawieszki z końca XII wieku, a także złote i srebrne monety oraz fragmenty naczyń ceramicznych, w których skarb był zabezpieczony przez swych średniowiecznych właścicieli.

"Dzięki temu, że w zbiorach Muzeum Narodowego we Wrocławiu znajdują się obecnie już wszystkie znane elementy skarbu odnalezione w 1988 r., stało się możliwym dokonanie ponownej rekonstrukcji korony i zbliżenie się do oryginalnego wyglądu tego bezcennego zabytku" - mówił kurator wystawy Jacek Witecki. Jak wyjaśnił, w koronie umieszczono jej zachowane, oryginalne fragmenty, które odzyskane zostały już po pierwszej rekonstrukcji dokonanej w Krakowie ponad 20 lat temu, kiedy to brakujące części zastąpiono kopiami.

Podczas wystawy zaprezentowane zostaną także materiały archiwalne: fotografie, rysunki i dokumenty przypominające okoliczności odkrycia skarbu.

Klejnoty wchodzące w skład Skarbu Średzkiego pochodzą prawdopodobnie ze skarbca Luksemburgów, z czasów panowania (1347-78) Karola IV. Władca ten zaciągał pożyczki u żydowskich bankierów w Środzie Śląskiej.

Pierwsze elementy skarbu odnaleziono w 1988 r. na wysypisku w Środzie Śląskiej. Złote przedmioty trafiły tam razem z gruzem, pochodzącym z prac rozbiórkowych na terenie miasta - sprawą zainteresowali się archeolodzy. Ostatecznie odnaleziono złote i srebrne przedmioty, które po scaleniu stworzyły unikatowej wartości zespół średniowiecznych klejnotów i monet.

Skarb średzki został przekazany do zbiorów Muzeum Narodowego we Wrocławiu i po raz pierwszy pokazany tam w 1997 r., następnie znalazł się jako stały depozyt na ekspozycji w Środzie Śląskiej. Korona i inne zabytki były prezentowane na wystawach w Warszawie, Dreźnie, Valladolid i w Brukseli.

Wystawę będzie można oglądać we wrocławskim Muzeum Narodowym od 2 października do 30 grudnia.