Ponad czterysta przedmiotów takich jak stroje, meble i obrazy, którymi otaczało się mieszczaństwo w pierwszej połowie XIX w. będzie można zobaczyć na wystawie sztuki biedermeieru. Ekspozycja o "domowym romantyzmie" dostępna będzie od czwartku w Muzeum Narodowym w Warszawie.
      
            Na wystawie zaprezentowana zostanie sztuka niemiecka, austriacka oraz powstała na ziemiach polskich. Obok dzieł Ferdinanda Waldmullera, Carla Spitzwega i Moritza von Schwinda, zobaczyć będzie można prace Jana Chruckiego, Aleksandra Gryglewskiego, Rafała Hadziewicza, Wincentego Kasprzyckiego oraz Marcina Zaleskiego. Będzie to pierwsza prezentacja sztuki biedermeieru w Polsce.

"Dziwne, że nie było do tej pory wystawy biedermeieru, który jest pierwszy popularnym stylem i w dodatku stylem niesłychanie żywotnym. Rzadko można spotkać wnętrze, gdzie czegoś biedermeierowskiego by nie było. Dopiero Ikea wyparła z naszego otoczenia ten biedermeierowski styl" - mówiła dyrektor Muzeum Narodowego w Warszawie Agnieszka Morawińska.

Ekspozycja składa się z czterech części, które oddzielają salony zaaranżowane w stylu epoki

W pierwszym dziale zatytułowanym "Mała stabilizacja zacnych Biedermeierów, Rodzina. Artysta. Społeczeństwo" zaprezentowane zostaną postaci kultury pierwszej połowy XIX w. w ich codziennym otoczeniu. "Są to ludzie dumni, świadomi swoich aspiracji, praw do uczestniczenia w kulturze. Z jeden strony to co charakterystyczne dla tej epoki to potrzeba dóbr materialnych, pięknych przedmiotów, ale z drugiej to dążenie do harmonii, przytulności, obecności dzieł sztuki w życiu na łonie rodziny wynikające z wyższych duchowych potrzeb, co wiąże się ze wzrastającym poziomem edukacji" - podkreśliła jedna z kuratorek wystawy kuratorka Agnieszka Rosales Rodriguez.

Druga część wystawy poświęcona została dzieciom, które "stają się ważnym uczestnikiem kultury, dla których konstruowane są mebelki, zabawki". Kolejne działy będą dotyczyć problematyki tożsamości lokalnej i narodowej i zaprezentują zagadnienia regionalizmu i patriotyzmu, podróży, uzdrowiskowej turystyki i rekreacji. W ostatniej, a zarazem największej części będzie można zobaczyć obiekty związane z wzornictwem - meble, srebro, ceramikę, szkło, ubiory i akcesoria mody.

"Przez biedermeier rozumiemy styl w sztuce i kulturze niemieckiej pierwszych dziesięcioleci XIX w. Jednakże pojęcie to ewoluowało od jego narodzin, oznaczało rozmaite sfery" - wyjaśniła kuratorka Anna Kozak.

Jak dodała, znaczenie biedermeieru ukształtowało się jako styl w meblarstwie europejskim, jednak z czasem obejmował on także zdobnictwo, malarstwo oraz architekturę. "Dla jego zrozumienia niezwykle ważne jest przybliżenie epoki, na której tle nurt ten się kształtował" - oceniła Kozak.

Biedermeier nazywa się "udomowionym romantyzmem" albo "niższym poziomem romantyzmu"

Wystawa będzie pierwszą prezentacją sztuki biedermeieru w Polsce, na której poza eksponatami z kolekcji MNW zaprezentowane zostaną zabytki z muzeów narodowych w Krakowie, Poznaniu, Szczecinie, Gdańsku i Wrocławiu, muzeów regionalnych w Jeleniej Górze i Koninie, Muzeum Kultury Ludowej w Kolbuszowej, a także muzeów rezydencji: Pałacu Jana III w Wilanowie, Zamku w Łańcucie, Muzeum Zamkowego w Pszczynie i Muzeum w Przeworsku Zespół Pałacowo-Parkowy.

"Biedermeier nazywa się +udomowionym romantyzmem+, albo +niższym poziomem romantyzmu+ - ta kategoria pozwala nam otworzyć drzwi do tego co prywatne, codzienne, zwyczajne. Zwłaszcza na gruncie polskim ten aspekt wydaje się ważny, bo to właśnie dyskurs romantyczny, etos powstańczy, buntowniczy, rycersko-szlachecki zdominował nasze myślenie o sztuce" - oceniła Rosales Rodriguez.

Jak wyjaśniła kuratorka wystawa obejmuje obszar geograficzny pomiędzy Wiedniem i Lwowem. "Zależało nam na podkreśleniu pewnych ogólnych tendencji zwanych środkowo-europejskimi" - zaznaczyła.

Organizatorzy przygotowali towarzyszące ekspozycji oprowadzania kuratorskie, wykłady oraz lekcje muzealne przygotowanych dla wszystkich poziomów nauczania. Program został stworzony z myślą o wszystkich gościach - dzieciach, młodzieży i dorosłych, rodzinach i seniorach, a także osobach z niepełnosprawnościami (tłumaczenie spotkań na język migowy, audiodeskrypcje opracowane do obiektów, specjalne warsztaty dla osób niewidomych).

Wystawa pod honorowym patronatem małżonki prezydenta RP Agaty Kornhauser-Dudy, została zorganizowana we współpracy z Muzeum Narodowym w Szczecinie. Przedsięwzięcie dofinansowano ze środków Ministerstwa Kultury i Dziedzictwa Narodowego. Ekspozycja potrwa od 5 października do 7 stycznia 2018r.