Warszawa, 19.10.2013. Nagrody dla laureatów. Gala wręczenia nagród 29. Warszawskiego Festiwalu Filmowego odbyła się w Multikinie Złote Tarasy, 19 bm. (ls/obm) 
PAP/Leszek Szymański Archiwum PAP © 2016 / Leszek Szymański
                                        

            W piątek rozpoczyna się 32. Warszawski Festiwal Filmowy. W jego programie znalazły się produkcje z całego świata. Każdego dnia po projekcjach filmowcy będą spotykać się i rozmawiać z widzami.
      
            "Widzowie obejrzą blisko 180 filmów pełno- i krótkometrażowych z 61 krajów świata. Zobaczą je jako pierwsi, ponieważ Warszawski Festiwal Filmowy prezentuje wyłącznie produkcje, które nie były wyświetlane wcześniej w Polsce" - mówi PAP Life Agnieszka Krawczyk z działu medialnego WFF. Pokazy odbywać się będą w Multikinie w Złotych Tarasach i Kinotece w Pałacu Kultury i Nauki.

W najważniejszej sekcji WFF - Konkursie Międzynarodowym - o główną nagrodę festiwalu walczyć będzie 15 produkcji, m.in.: "Antena" (reż. A.Rotstein; Izrael), "Błogosławione korzyści" (reż. M. al Massad; Jordania, Niemcy, Holandia, Katar), "Ciemność" (reż. D.Castro Zimbron; Meksyk, Francja), "Malaria" (reż. P.Shahbazi, Iran), "Noc przez tysiąc godzin" (reż. V.Widrich; Austria, Luksemburg, Holandia), "Potwór z Martfu" (reż. A.Sopsits; Węgry), "Słońce, to słońce mnie oślepiło" (reż. Anka i Wilhelm Sasnalowie; Polska, Szwajcaria), "Wspomnienie lata" (reż. Adam Guziński; Polska).

Polskimi akcentami konkursu są filmy "Słońce, to słońce mnie oślepiło" i "Wspomnienie lata". W pierwszym Anka i Wilhelm Sasnalowie zastanawiają się, "co tak naprawdę oznacza spotkanie z obcym - tak w wymiarze jednostkowym, jak i społecznym, szczególnie w czasach narastającego nacjonalizmu i ksenofobii w krajach takich, jak Polska". W drugim Guziński opowiada historię osadzoną w latach 70. w prowincjonalnym mieście. Nastoletni Piotrek spędza wakacje z matką. Okazuje się, że to najważniejsze lato w życiu chłopca.

Kinomani mają szansę spotkania twórców wyświetlanych obrazów. Każdego dnia filmowcy będą spotykać się i rozmawiać z widzami po projekcjach. Jednym z elementów programu Warszawskiego Festiwalu Filmowego jest działalność klubu festiwalowego w przynależącej do Teatru Dramatycznego Cafe Kulturalna. „W ciągu 10 dni festiwalowych klub będzie miejscem spotkań gości festiwalowych, warsztatów i koncertów muzycznych dla warszawskiej publiczności” – zapowiada Krawczyk.