epa06326630 A visitor attends the presentation of Spanish painter Salvador Dali's artwork 'Figure in Profile' (L) at Dali Museum in Figueres, Catalonia, northeast Spain, 13 November 2017. The exhibition 'Salvador Dalí, apprentice painter' will run from 14 November 2017 to December of 2018.  EPA/Robin Townsend 
Dostawca: PAP/EPA. PAP/EPA © 2017 / Robin Townsend
                                        

            W muzeum Salvadora Dalego w Figueras od wtorku prezentowana jest wystawa, na której zobaczyć można ważny obraz z 1925 roku, o kluczowym znaczeniu dla zrozumienia wczesnego okresu jego twórczości. "Postać z profilu" została niedawno kupiona przez muzeum.
      
            Olejny obraz na tekturze jest jednym z najważniejszych młodzieńczych dzieł Dalego - powiedziała Montse Aguer, dyrektor ośrodka badań twórczości malarza i kuratorka wystawy w Figueras, mieście rodzinnym Dalego i siedzibie zaprojektowanego przez niego wielkiego muzeum - Teatre-Museu Gala Salvador Dali.

Aguer dodała, że obraz publicznie pokazywany jest po raz pierwszy od 1925 roku, kiedy pracę młodego i jeszcze całkowicie nieznanego malarza wystawiono w Barcelonie w Galerii Sztuki Dalmau.

Wówczas obraz kupił przyjaciel rodziny Dalego, aptekarz Joaquim Cusi, płacąc zań 500 peset - dzisiejsze 3 euro. Potem "Postać z profilu" zmieniała właścicieli i w marcu br. muzeum nabyło ją na aukcji w domu Bonhams za 2,1 mln dolarów.

Ten najważniejszy obraz wystawy "Salvador Dali, uczeń malarski" ukazuje siostrę artysty Anę Marię w wakacyjnym domu rodziny w Es Llanes koło Cadaques. Dziewczyna siedzi koło okna, za którym rozciąga się widok na morze i brzeg zatoki.

Dali w 1925 roku miał 21 lat. Pisał: "Malowałem wtedy pejzaże Cadaques, ojca, moją siostrę, wszystko, co tylko mogło być tematem dla mojego rozgorączkowanego pędzla. Z wielką uwagą traktowałem obrazy (Giorgia) de Chirico pokazywane w magazynach". Samo Cadaques było dla niego "najpiękniejszym miejscem na świecie". Cadaques leży nad zatoką niemal na samym środku linii brzegowej dużego półwyspu Cap de Creus w katalońskiej prowincji Gerona w północno-wschodniej Hiszpanii.

Mimo realizmu i klasycyzującego podejścia, jakie cechowało ogólnie część malarstwa tego czasu we Francji, Niemczech, Włoszech i Hiszpanii, portret siostry ma w sobie coś tajemniczego. Być może sprawiło to właśnie zafascynowanie de Chirico. Jeszcze bardziej czytelne jest ono w drugim z jej portretów, na tle biegnącego w głąb korytarza.



Jak podało muzeum, wystawa wydobywa "dwa aspekty, które przeplatają się ze sobą i nawzajem dopełniają w jego twórczości: powrót do porządku i tradycji oraz eksperymentalne poszukiwania".

Ana Maria widziana jest prawie że pod światło, od tyłu. Ma z jednej strony za tło ciemną ścianę, a po drugiej - pejzaż, skąd płynie światło, odcinające od mroku tła postać i profil dziewczyny w cienkiej wydekoltowanej letniej sukience.

W Figueras wystawiono również inne obrazy związane z Aną Maria, martwą naturę i portret zaprzyjaźnionej z malarzem Ramonety Montsalvatge, która stała się muzą Federica Garcii Lorki i Luisa Bunuela. Ramoneta przedstawiała sobą "kosmopolitkę, kobietę nowoczesną i liberalnych obyczajów". Nie ma dowodów jednak, by z malarzem łączyło ją coś więcej niż tylko przyjaźń i podziw z jego strony.

Wystawa składa się z pięciu rysunków i siedemnastu obrazów olejnych, głównie portretów Any Marii, m.in. pokazano słynną "Figurę w oknie" (1925), która obecnie znajduje się w Museo Reina Sofia w Madrycie.

W latach 20. Dali namalował szereg portretów Any Marii. Była ona niemalże jego jedyną modelką. Do czasu poznania Gali, która wraz ze swoim mężem Paulem Eluardem przyjechała do Cadaques w 1929 roku. Gala stała się jego wielką, niegasnącą miłością i muzą, która zainicjuje rewolucję w jego malarstwie.

2 km na północ od tego miasteczka, w Port Lligat, w pobliżu Es Llanes, Dali kupi domek rybaka i sukcesywnie go powiększy do rozmiarów rezydencji, pełnej labiryntów, dokąd będzie regularnie przyjeżdżać z Galą przez pół wieku od 1930 roku. Obecnie jest tam dom-muzeum Dalego.

Tam powstanie kilka z jego najważniejszych obrazów, m.in. ukazujący Galę w postaci "Madonny z Port Lligat" (1949), którą przedstawi do aprobaty papieżowi Piusowi XII i która aprobatę tę uzyska. Tam też powstanie ukończone pięć lat później "Ukrzyżowanie", nazywane "Christus Hypercubus", przedstawiające ukrzyżowanego na siatce hipersześcianu i z Port Lligat w tle, a w roku następnym "Ostatnia wieczerza".

Obrazy te należą do "mistycyzmu nuklearnego", w którym artysta połączy swoją fascynację katolicyzmem, matematyką, nauką i kulturą katalońską z miłością do miejsc i ludzi w swoim życiu.

Monika Klimowska