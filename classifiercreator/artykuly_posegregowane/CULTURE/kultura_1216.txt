Warszawa, 26.10.2008. Jerzy Kossela i Czerwone Gitary były jedną z atrakcji oficjalnego otwarcia całej linii warszawskiego metra na terenie węzła komunikacyjnego Młociny, 25 bm. Tego dnia oddano do użytku trzy ostatnie stacje metra - Stare Bielany, Wawrzyszew, Młociny. (kru) PAP/Leszek Szymański ***Zdjęcie do depeszy PAP pt. Stolica/ Pierwszy pociąg z pasażerami dotarł na stację Młociny*** Archiwum PAP © 2017 / Leszek Szymański
                                        

            Jerzy Kossela gitarzysta, wokalista, autor tekstów i kompozytor, współzałożyciel zespołu "Czerwone Gitary" zmarł w wieku 74 lat w Gdyni. O jego śmierci poinformowano na oficjalnej stronie zespołu.
      
            Kossela był autorem muzyki lub tekstu m.in. do tak znanych piosenek, jak: "No bo ty się boisz myszy", "Historia jednej znajomości" czy "Matura".

Kossela urodził się 15 lipca 1942 roku w Częstochowie. Jak podaje strona zespołu, w 1961 roku stworzył amatorski zespół wokalno-instrumentalny "Elektron", który w 1962 roku przekształcił się w "Niebiesko-Czarnych”, gdzie był gitarzystą i kierownikiem muzycznym. W tym roku zespół wystąpił na I Festiwalu Młodych Talentów w Szczecinie, gdzie zdobył I nagrodę.

W latach 1962-64 odbywał służbę wojskową, w czasie której nadal współpracował z "Niebiesko-Czarnymi" (nagrania radiowe, płytowe oraz występ na KFPP Opole ’63) oraz z Centralnym Zespołem Artystycznym WP, a jego miejsce zajął Krzysztof Klenczon. Okres 1963-1964 to lata przygotowań do stworzenia nowej formacji. Współpracując z Henrykiem Zomerskim, założył zespół "Pięciolinie", który miał na celu wyłonić muzyków do nowej grupy o niewiadomej jeszcze wtedy nazwie. "3 stycznia 1965 roku oficjalnie zarejestrowana została nazwa nowego zespołu +Czerwone Gitary+. Skład zespołu tworzyli: Bernard Dornowski, Krzysztof Klenczon, Jerzy Kossela, Jerzy Skrzypczyk i Henryk Zomerski" - czytamy na stronie internetowej zespołu. Ostatnio grupa koncertowała i nagrywała w składzie: Jerzy Skrzypczyk, Jerzy Kossela, Arkadiusz Wiśniewski, Mieczysław Wądołowski, Artur Chyb i Dariusz Olszewski.

W 2011 r. Kossela został odznaczony przez Ministra Kultury i Dziedzictwa Narodowego orderem Gloria Artis. Był też laureatem Nagrody Prezydenta Miasta Gdańska w Dziedzinie Kultury. Ostatni koncert z "Czerwonymi Gitarami" zagrał 21 listopada 2016 r. w Filharmonii Bałtyckiej w Gdańsku.