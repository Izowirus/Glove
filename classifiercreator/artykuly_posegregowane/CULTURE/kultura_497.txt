Warszawa, 28.12.2017. Tablica na budynku Ministerstwa Kultury i Dziedzictwa Narodowego w Warszawie, 28 bm. (ls/doro) Archiwum fot. PAP/Leszek Szymański
                                        

            Dwanaścioro młodych muzyków będzie walczyć 5 marca w półfinale konkursu Młody Muzyk Roku 2018 - podało MKiDN. Finał konkursu odbędzie się 20 marca, jego zwycięzca będzie reprezentował Polskę na Konkursie Eurowizji dla Młodych Muzyków w Edynburgu.
      
            Młody Muzyk Roku to ogólnopolski konkurs na najlepszego młodego artystę grającego na instrumencie klasycznym. Składa się z dwóch etapów.

W trakcie półfinału, pokazywanego na TVP Kultura, instrumentaliści wykonają ok. 5-minutowy program na instrument solo lub przy akompaniamencie fortepianu. Jury wybierze następnie finalistów, którzy wystąpią w widowisku telewizyjnym transmitowanym przez TVP Kultura 20 marca ze Studia Koncertowego Polskiego Radia.

W półfinale o tytuł Młodego Muzyka Roku 2018 będą walczyć: Wojciech Chałupka - saksofon, Marta Chlebicka - flet, Grzegorz Chwaliński - perkusja, Kacper Dworniczak - gitara, Joanna Goranko - fortepian, Władysław Lech - klarnet, Krzysztof Michalski - wiolonczela, Piotr Motyka - akordeon, Antoni Olesik - perkusja, Maciej Prokopowicz - puzon, Mateusz Zimnik - trąbka, Barbara Żołnierczyk - skrzypce.

Kandydatów oceniać będą: Katarzyna Budnik-Gałązka - altowiolistka i nauczyciel akademicki, Marcin Nałęcz-Niesiołowski - dyrygent, muzyk i dyrektor Opery Wrocławskiej oraz przewodniczący jury Włodek Pawlik - kompozytor, pianista jazzowy i pedagog, laureat Grammy Award 2014.

Zwycięzca konkursu będzie reprezentował Polskę na Konkursie Eurowizji dla Młodych Muzyków w Edynburgu. Zwycięzca poprzedniej edycji Młodego Muzyka Roku 2016 - Łukasz Dyczko wygrał Konkursu Eurowizji dla Młodych Muzyków w Kolonii (odbywa się co dwa lata - PAP).

Organizatorami konkursu są Ministerstwo Kultury i Dziedzictwa Narodowego, Instytut Muzyki i Tańca oraz TVP Kultura.