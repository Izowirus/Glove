Utwory poświęcone działalności niepodległościowej kobiet znajdą się w programie IX Koncertu Niepodległości pt. "Niepokorne", który odbędzie się wieczorem 11 listopada w Muzeum Powstania Warszawskiego.
      
            "To temat, który długo był odkładany, ale chyba dobrze się stało, bo zupełnie inaczej dzisiaj podchodzimy do komponowania, mamy inne doświadczenie, wrażliwość. W tej edycji temat na pewno nie zostanie wyczerpany. Okazało się bowiem po przeprowadzeniu kwerendy, że kobiety zasłużone dla Rzeczpospolitej to temat bardzo słabo rozpoznany, nie zmieści nam się w jednym koncercie. Opisywanie roli kobiet w historii Polski to był wielki kompromis i zdecydowanie z ilu niezwykłych postaci musimy zrezygnować. Na pewno za parę lat +Niepokorne+ powrócą" - mówił podczas poniedziałkowej konferencji prasowej współtwórca koncertu Jacek "Wiejski" Górski.

"To ponad tysiąc lat historii Polski. Narrację koncertu zaczniemy od 965 r., od przybycia do Polski Dobrawy, która w naszej tradycji stała się w pewnym sensie matką chrzestną, a chrzest Mieszka przeszedł do historii jako chrzest Polski. Ta historia zostanie uwieczniona łacińskim tekstem Galla Anonima, który opisuje przybycie Dobrawy do Polski i sam chrzest. Następne nasze bohaterki to Jadwiga Andegaweńska, król Polski, Joanna Żubr - zapomniana uczestniczka walk napoleońskich, sierżant Armii Księstwa Warszawskiego, pierwsza kobieta odznaczona krzyżem Virtuti Militari" - opowiadał Górski.

Kolejne bohaterki Koncertu Niepodległości to Emilia Plater i Joanna Pustowójtówna - żołnierki powstań listopadowego i styczniowego. "Aleksandra Zagórska - komendant Ochotniczej Legii Kobiet, pierwszej formacji wojskowej stricte kobiecej. Wiele kobiet związanych z II wojną światową - uczestniczka powstania Krystyna Krahelska, Cichociemna gen. Elżbieta Zawacka +Zo+, żołnierki wyklęte - Danuta Siedzikówna +Inka+ i kpt. Weronika Sebastianowicz. Irena Sendlerowa, członkini +Żegoty+ ratująca żydowskie dzieci z getta. A także inne zapomniane bohaterki" - relacjonował współtwórca koncertu.

"XVI-XVII w. będą prezentowały dwie pieśni ludowo-żołnierskie opowiadające m.in. o wojnach tureckich. Jeżeli chodzi o XVIII w. pojawi się utwór, który być może niektórych zaskoczy - to pieśń maryjna +Pod Twoją obronę+. Ale mówiąc o kobietach nie można nie powiedzieć o tej najważniejszej, czyli Najświętszej Marii Pannie. Ten utwór wykona gość specjalny - Zespół Muzyki Dawnej +Jerycho+" - powiedział Górski.

"Z późniejszych utworów będzie m.in. niezwykły wiersz Wincentego Pola +Bracia! Rocznica!+ poświęcony brankom moskiewskim, czyli kobietom, które zostały uprowadzone. Jeżeli chodzi o XX w. to piękna pieśń +Matka+ oddająca cześć tzw. Matce Polce. Także utwory z II wojny m.in. +Kujawiak akowski z Wileńszczyzny+ i +Mała dziewczynka z AK+. I ostatni utwór odnoszący się zarówno do bohaterek współczesnych, a więc Anny Walentynowicz, jednej ze współzałożycielek Solidarności i kobiet internowanych +Trzynastego grudnia+" - podkreślił współtwórca koncertu.

Dyrektor Muzeum Powstania Warszawskiego Jan Ołdakowski zaznaczył, że są dumni, iż jedno z najważniejszych wydarzeń obchodów 11 listopada - Koncert Niepodległości odbywa się właśnie u nich. "Bardzo nam się też podoba tegoroczny koncert ze względu na ujęcie tematu. Bo opowieść o kobietach walczących o polską niepodległość jest opowieścią zawsze wielowymiarową, ich działalność była wielowątkowa, pełniły różne funkcje" - zaakcentował Ołdakowski.

Dyrektor muzyczny Koncertu Niepodległości Ola Turkiewicz zaznaczyła, że niepodległościowa działalność kobiet to temat, o którym myślała od dawna. "To historie niezwykłe, o których tak mało wiemy. A prawdopodobnie gdyby nie rola kobiet nie wiadomo jak by wyglądały zrywy Polaków, gdzie bylibyśmy dzisiaj. (...). Dla mnie jako kobiety to bardzo ważny koncert, bo bohaterstwo kobiet w walce o niepodległość było ogromne, zarówno na froncie jak poza nim. Utwory jak zawsze są w stylu muzyki hybrydowej, czyli mieszanki różnych nurtów muzycznych. To styl, który wypracowaliśmy przez te lata. Poruszamy się w różnych nurtach, często pojawiają się one w jednym utworze i stało się logiczne by nazwać ten styl muzyką hybrydową" - mówiła.

W programie IX Koncertu Niepodległości znajdą się utwory: "Dobrawa" (1109/2017), "Miał król stary córki dwie" (XVII w.), "Pożegnanie" (XVI-XVII w), "Pod Twoją obronę", "Chorągiewka" (1808), "Bywaj dziewczę zdrowa" (1830), "Biała chorągiewka" (1830), "Bracia! Rocznica!" (1831), "Matka" (1914), "Hymn pierwszej OLK" (Ochotnicza Legia Kobiet, 1918), "Kołysanka leśna" (1942), "Kujawiak akowski z Wileńszczyzny" (1944), "Mała dziewczynka z AK" (1944), "Trzynastego grudnia" (1981), "Niepokorne" (2017) i "Mazurek Dąbrowskiego".

Wystąpią wokaliści: Ola Turkiewicz, Kasia Jankowska, Grzegorz Wilk i Zespół Muzyki Dawnej "Jerycho". Towarzyszyć będą m.in. Marcin Riege (fortepian), Krzysztof Kowalewski (gitara), Marcin Ritter (bas) i Łukasz Korybalski (trąbka) oraz sekcja smyczkowa. Narrację poprowadzi aktorka Aleksandra Justa.

Jak podkreślają organizatorzy w Koncercie Niepodległości wystąpiło już w sumie ponad 150 artystów. "W ciągu tych lat powstała niezwykła antologia 111 aranżacji hybrydowych pieśni patriotycznych, współczesnych kompozycji i powoli zastanawiamy się jak to udostępnić. W zeszłym roku udało nam się wydać płytę Koncertu Niepodległości. W tym roku 15 grudnia zostanie uruchomiony nowy projekt Fundacji Dziedzictwa Rzeczypospolitej. Pod adresem www.spiewnikniepodleglosci.pl będzie dostęp do części naszego repertuaru wraz z tekstami i nutami" - dodał Górski.

Bezpłatne wejściówki na koncert są dostępne na stronie www.koncertniepodleglosci.pl.

Organizatorami Koncertu są Fundacja Dziedzictwa Rzeczypospolitej i Muzeum Powstania Warszawskiego, współorganizatorem - Muzeum Historii Polski. Patronem medialnym jest Polska Agencja Prasowa.

Koncert Niepodległości honorowym patronatem objął prezydent Andrzej Duda.