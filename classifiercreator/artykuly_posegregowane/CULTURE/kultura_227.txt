Wałbrzych, 13.08.2017. Na terenie Zamku Książ w Wałbrzychu trwa 5. Dolnośląski Festiwal Tajemnic, 13 bm. W programie największego w Polsce spotkania poszukiwaczy skarbów, miłośników historii i badaczy tajemnic, znalazły się rekonstrukcje historyczne, wykłady i specjalnie przygotowane na tę okazję wystawy. (zuz) PAP/Maciej Kulczyński PAP © 2018 / Maciej Kulczyński
                                        

            Rekonstrukcje historyczne, wykłady o historii i tajemnicach zamków i pałaców, warsztaty antropologiczne oraz pokazy mody historycznej - to niektóre z punktów programu Dolnośląskiego Festiwalu Tajemnic, rozpoczynającego się w sobotę na Zamku Książ.
      
            To już szósta edycja festiwalu, poświęconego w głównej mierze niewyjaśnionym często do dziś fragmentom historii Dolnego Śląska, a w szczególności okresowi II wojny światowej.

Tegoroczny Dolnośląski Festiwal Tajemnic odbywa się pod hasłem "Sto tajemnic na stulecie" i połączy tematykę z kilku epok – powiedziała PAP pomysłodawczyni i organizatorka festiwalu Joanna Lamparska.

Zaplanowano blisko dwadzieścia spotkań z badaczami i archeologami, podczas których Tomasz Bonek, podróżnik i dziennikarz opowie o kradzieżach w klasztorze w Lubiążu, prof. Grzegorz Nowik przybliży historię polskiej kryptologii, a badania kompleksu Riese w Górach Swoich przedstawi dr Katarzyna Pawlak-Weiss. Organizatorka festiwalu opowie natomiast o dziejach kolekcji zagrabionych przez nazistów i wywiezionych do dolnośląskich pałaców, a badacze z Zamku Książ zdradzą tajemnice zamkowych podziemi.

Odbędą się również spotkania z dzisiejszymi właścicielami zamków m.in. zamku w Międzylesiu, pałacu w Maciejowcu i Wieży Książęcej w Siedlęcinie oraz dworu Sary, którzy opowiedzą o tym, jak dzisiaj wygląda życie na zamku lub w pałacu.

Podczas festiwalu będzie można także zobaczyć wystawę poświęconą niemieckiemu architektowi Bobo Ebhardowi, który przebudował m.in. zamek Czocha koło Leśnej i zamek Grodziec koło Złotoryi.

"Jednym z głównych tematów festiwalu będą wydarzenia, jakie towarzyszyły powstaniu Legionów Polskich i odzyskaniu przez Rzeczpospolitą niepodległości. Im poświęcona zostanie wystawa +Legiony Polskie 1914-1918. Droga do niepodległości+, po której oprowadzać będą znawcy tematu" – powiedziała Lamparska.

Odwiedzający będą mogli zobaczyć także widowisko historyczne nawiązujące do bitwy, jaką Wojsko Polskie stoczyło 13 września 1939 roku pod Jaworowem. W pokazie wezmą udział pojazdy bojowe z epoki oraz oryginalna broń artyleryjska.

Zaplanowano również pokazy mody historycznej, warsztaty z rozpoznawania płci i wieku na podstawie wyglądu kości oraz gry i zabawy dla dzieci m.in.: malowanie tarcz, gry rycerskie oraz grę terenową.

W sobotę w ramach festiwalu planowana jest także kolacja degustacyjna w dawnej kuchni Hochbergów oraz nocne zwiedzania zamku Książ. Festiwal zakończy się w niedzielę.