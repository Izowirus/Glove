W poniedziałek rano w wieku 67 lat zmarł Marek Frąckowiak - aktor teatralny, filmowy i dubbingowy. Był znany m.in. z serialu "Alternatywy 4", filmów "Ogniem i mieczem" i  "Popiełuszko". O śmierci artysty poinformowała PAP Maria Wilma ze Związku Artystów Scen Polskich.
      
            "Marek Frąckowiak zmarł dziś rano po długiej chorobie. Do ostatnich dni grał w teatrze" - powiedziała PAP Maria Wilma z ZASP.

"Znowu straciłem kolegę. Poznaliśmy się na planie. Często spotykaliśmy się gdzieś w locie, pamiętam twój uśmiech i głos. Byłeś dobrym, wesołym i wrażliwym człowiekiem. Uśmiecham się dziś w twoją stronę. Dziękuję. Żegnaj Marku" - napisał na profilu Facebook aktor Łukasz Płoszajski.

Artystę wspominała także aktorka Monika Mazur: "Odszedł znakomity aktor i wspaniały człowiek Marek Frąckowiak. Miałam ogromny zaszczyt pracować z nim przy produkcji +Galeria+. Był dla mnie wielkim autorytetem. (...) Będę tęsknić" - napisała.

Marek Frąckowiak (1950 - 2017) był absolwentem Wydziału Aktorskiego łódzkiej PWSFTviT. Jeszcze przed ukończeniem studiów debiutował w filmie "Zabijcie czarną owcę" (1971) Jerzego Passendorfera, a następnie w "Anatomii miłości" (1972) Romana Załuskiego.

"Byłem krnąbrny. Nauczyciele nie mieli ze mną łatwego życia. Mamie stawiano ultimatum: syn przejdzie do następnej klasy pod warunkiem, że zmieni szkołę. Po maturze miałem do wyboru trzy drogi. Wszystkie związane z publicznymi występami: księdza, adwokata i artysty" - mówił w jednym z wywiadów.

Frąckowiak związany był z warszawskimi teatrami: Nowym (1974–1977), Współczesnym (1977–1981), Na Woli (1985–1987), Rozmaitości (1987–1990), Adekwatnym (od 1993) oraz Teatrem Rampa (od 1999).

W swojej karierze zagrał w ponad stu produkcjach filmowych i telewizyjnych oraz użyczył głosu 92 animowanym postaciom.
Był znany m.in. z produkcji "Anatomia miłości", "Pójdziesz ponad sadem", "Alternatywy 4", "C.K. Dezerterzy", "Polskie drogi", "07 zgłoś się", "Psy", "Ogniem i mieczem", "Miodowe lata", "Samo Życie", "Plebania", "Pitbull", "Ranczo" oraz "Popiełuszko. Wolność jest w nas".

W 1982r. odebrał nagrodę - medal okolicznościowy "za zasługi dla miasta Koszalina" na 10. Koszalińskich Spotkaniach Filmowych "Młodzi i Film" w Koszalinie. Frąckowiak był założycielem i prezesem Fundacji Przyjaciół Sztuk Aurea Porta, zajmującej się m.in promocją twórczości muzycznej, dramaturgicznej i graficznej Bogusława Schaeffera. W 2013 r. wykryto u niego nowotwór kręgosłupa.