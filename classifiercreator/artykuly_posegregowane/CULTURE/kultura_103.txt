Polskie ordery i odznaczenia, m.in. diamentowy i rubinowy garnitur Orderu Orła Białego, prezentowane będą od 9 listopada 2018 r. w Muzeum Łazienki Królewskie. Wystawa, obejmująca blisko tysiąc obiektów, w tym mundury i dokumenty, przygotowana została z okazji 100-lecia odzyskania przez Polskę niepodległości.
      
            Jest to pierwsza ekspozycja, która w tak przekrojowy sposób ukazuje historię polskich orderów i odznaczeń od XVIII wieku do współczesności. W przestrzeniach Pałacu na Wyspie, Pałacu Myślewickiego i Podchorążówki od 9 listopada 2018 r. do 3 lutego 2019 r. (godz. 10:00-18:00) zaprezentowanych zostanie blisko tysiąc obiektów pochodzących z polskich i zagranicznych zbiorów, w tym ze słynnych europejskich muzeów, m.in. ze Staatliche Kunstsammlungen w Dreźnie, Muzeum Armii oraz Muzeum Legii Honorowej w Paryżu, Królewskiego Muzeum Armii i Historii Wojskowości w Brukseli, Muzeum Wojska Polskiego w Warszawie, Instytutu Polskiego i Muzeum im. gen. Sikorskiego w Londynie, Muzeum Narodowego w Krakowie oraz Muzeum Narodowego w Warszawie. Eksponowane będą ordery i odznaczenia, mundury, dokumenty oraz portrety wybitnych Polaków, uhonorowanych za zasługi dla Polski. 

Niezwykła opowieść o najwyższej formie nagrody honorowej, którą obywatel może otrzymać od ojczyzny, rozpocznie się od czasów króla polskiego, elektora saskiego, Augusta II i ustanowionego przez niego odznaczenia - Orderu Orła Białego. Panowanie ostatniego króla Rzeczypospolitej, Stanisława Augusta, przybliżą bezcenne Ordery Świętego Stanisława i Virtuti Militari. Prześledzimy także, jak zmieniające się odznaki orderowe i okoliczności nadawania Orderów Orła Białego i Virtuti Militari dokumentowały skomplikowane dzieje Polski: od czasów zaborów i walki o niepodległość poprzez II RP, działalność władz polskich na obczyźnie i narzucony krajowi rząd komunistyczny aż po odzyskanie niepodległości, której symbolem stało się przekazanie przez ostatniego prezydenta RP na uchodźstwie demokratycznie wybranemu prezydentowi RP insygniów Wielkiego Mistrza Orderu Orła Białego i Orderu Odrodzenia Polski. 

Wystawa przybliży również historię poszczególnych znaków zaszczytnych: krzyży, gwiazd orderowych i medali. Znajdą się na niej także elementy strojów orderowych, dyplomy, legitymacje, oryginalne pudła i etui oraz zdjęcia i filmy. 
Najcenniejszymi prezentowanymi na wystawie eksponatami będą: Ordery Orła Białego, należące do garnituru diamentowego i rubinowego Augusta II oraz szpada pochodząca z tegoż garnituru rubinowego, a także Order Orła Białego Józefa Wybickiego, twórcy Mazurka Dąbrowskiego, krzyż Orderu Virtuti Militari z numerem "1", którym marszałek Józef Piłsudski odznaczył Lwów oraz ordery po marszałku Ferdynandzie Fochu i Order Orła Białego papieża Jana Pawła II ze zbiorów Ośrodka Dokumentacji i Studium Pontyfikatu Jana Pawła II w Rzymie.

Wystawie towarzyszyć będzie bogaty program edukacyjny skierowany do wszystkich grup odbiorców, w tym m.in. niedzielne warsztaty dyskusyjne, zajęcia edukacyjne dla szkół i przedszkoli oraz cykl wykładów. Bezpłatne oprowadzanie po ekspozycji odbywać się będzie w trzy kolejne soboty listopada, poczynając od 10 listopada (godz. 11.00, spotkanie przed Pałacem na Wyspie). 

Projekt "Blask orderów w 100-lecie odzyskania niepodległości" realizowany jest w ramach obchodów stulecia odzyskania niepodległości. Wystawa ma Patronat Narodowy Prezydenta Rzeczpospolitej Polski Andrzeja Dudy w Stulecie Odzyskania Niepodległości oraz Patronat Honorowy Ministra Kultury i Dziedzictwa Narodowego. Mecenasem ekspozycji jest PZU (Mecenas Muzeum), partnerem - Bank Pekao SA, projekt sfinansowany został również przy wsparciu Fundacji PZU oraz Polskiej Grupy Zbrojeniowej. Patroni medialni: Polskie Radio, "Rzeczpospolita", TVP Historia, TVP Kultura, TVP Polonia, "Mówią Wieki", "Spotkania z zabytkami".

      
  
    TEMATY:
          
              Biblioteki i muzea,
          wystawa