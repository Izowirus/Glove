Polski projekt kompleksu Muzeum Katyńskiego w warszawskiej Cytadeli autorstwa BBGK Architekci, został wybrany do konkursu głównego nagrody im. Miesa van der Rohe. Piątka finalistów zostanie ogłoszona w połowie lutego, a zwycięzcę poznamy w połowie maja.
      
            Komisja Europejska wraz z Fundacio Mies van der Rohe ogłosiły listę 40 prac, które zostały zakwalifikowane do europejskiego konkursu w dziedzinie architektury współczesnej - nagrody Miesa van der Rohe.

Do nagrody nominowano 355 prac odzwierciedlających możliwości i trendy architektoniczne we współczesnej Europie, a jury złożone z ekspertów wybrało ostateczną listę uczestników głównego konkursu. Znalazły się na niej prace z Francji, Portugalii, Wielkiej Brytanii, Danii, Hiszpanii, Finlandii, Holandii, Norwegii, Belgii, Niemiec, Irlandii, Turcji, Włoch, Litwy, Polski, Rumunii i Szwecji.

Kompleks Muzeum Katyńskiego, którego projekt jako jedyny reprezentuje Polskę w międzynarodowym konkursie, obejmuje południową część Cytadeli Warszawskiej z trzema zabytkowymi budynkami i centralnie usytuowanym symbolicznym Lasem Katyńskim. Ekspozycja muzealna została usytuowana na dwóch poziomach Kaponiery - zabytkowej budowli artyleryjskiej.

Według prezesa Fundacio Mies van der Rohe, Daniela Modola konkurs "pokazuje, w jaki sposób architektura stawia czoła rozmaitym wyzwaniom oraz zapewnia rozwiązania w różnorodnych realiach miejskich i społecznych: mieszkania, przestrzenie kulturowe, pamięć i tożsamość, restauracja istniejących obiektów czy tworzenie nowych" - czytamy w przesłanym PAP komunikacie.

Ceremonia wręczenia nagród odbędzie się 26 maja 2017 r. w pawilonie barcelońskim zaprojektowanym przez Miesa van der Rohe na wystawę światową w 1929 r.

Ludwig Mies van der Rohe (1886-1969) to niemiecki architekt modernistyczny, przedstawiciel stylu międzynarodowego, działający również w Stanach Zjednoczonych. Zaprojektował m.in. biurowiec IBM w Chicago, wieżowiec Commerzbanku we Frankfurcie nad Menem, kompleks Dominion Center w Toronto.

W jury tegorocznej edycji konkursu zasiedli - Stephen Bates, Goncalo Byrne, Peter Cachola Schmal, Pelin Dervis, Dominique Jakob, Juulia Kauste i Małgorzata Omilanowska.