Festiwal Kultury Żydowskiej (FKŻ) w Krakowie służy edukacji, pokonywaniu bariery uprzedzeń – mówi jego twórca i dyrektor Janusz Makuch. Znany w świecie przegląd kultury żydowskiej rozpoczyna się w sobotę.
      
            Oficjalna inauguracja tradycyjnie nastąpi w niedzielę podczas koncertu kantorów w synagodze Tempel.

„Niezależnie od tego, kto jest przy władzy, jaka partia rządzi, my wyznajemy filozofię, poezję wzajemnego szacunku” – mówił o Festiwalu Kultury Żydowskiej Makuch.

Organizowany od 1988 r. FKŻ ma przypominać żydowską historię Polski i wkład Żydów w rozwój naszego kraju, ma pokazać różnorodność i piękno kultury żydowskiej z całego świata. W ciągu lat program festiwalu był rozbudowywany tak, że obecnie należy on do najważniejszych na świecie wydarzeń promujących kulturę żydowską. Każdego roku w FKŻ uczestniczy ok. 30 tys. widzów. Szczególnym zainteresowaniem cieszy się koncert Szalom na Szerokiej. Jego przesłaniem jest pokój światu.

Szalom na Szerokiej odbywa się w przedostatni wieczór FKŻ. W tym roku podczas wieczoru publiczność wysłucha Orkiestry Klezmerskiej Teatru Sejneńskiego. Orkiestrę tworzą młodzi ludzie związani z fundacją i ośrodkiem Pogranicze – sztuk, kultur, narodów w Sejnach. Orkiestra powstała w trakcie pracy nad teatralną inscenizacją „Dybuka” Szymona An-skiego w 1996 r.

Tematem 27. FKŻ jest Jerozolima w 50. rocznicę zjednoczenia Jerozolimy po wojnie sześciodniowej. Tamten izraelsko-arabski konflikt był kluczowym wydarzeniem w najnowszych dziejach Bliskiego Wschodu i znaczącym epizodem globalnej zimnej wojny.

Izrael odniósł zwycięstwo kosztem 776 żołnierzy poległych, 2563 rannych i 15 wziętych do niewoli. Liczba poległych żołnierzy egipskich szacowana jest na 10 do 15 tys., jordańskich na 6 tys., a syryjskich na 2,5 tys.

„Jerozolima była i jest świętym miejscem dla Żydów. Ilekroć się modlimy, modlimy się zwróceni zawsze twarzą ku Jerozolimie. Składając sobie życzenia na Pesach (święto), mówimy: +Leszana haba bJiruszalajim+, czyli +W przyszłym roku w Jerozolimie+. Po zburzeniu Świątyni w roku 70. naszej ery Żydzi rozproszyli się po całym świecie. Zaczęli wznosić synagogi, a miejsca, w których przyszło im żyć, nazywali niejednokrotnie +małą Jerozolimą+” – powiedział o temacie przewodnim festiwalu przewodniczący Gminy Wyznaniowej Żydowskiej w Krakowie Tadeusz Jakubowicz.

Podczas tegorocznego FKŻ 212 wydarzeń – koncertów, wykładów, warsztatów, wystaw – odbywać się będzie w 28 lokalizacjach, głównie w synagogach, muzeach i klubach na Kazimierzu.

Patronat honorowy nad festiwalem objął prezydent Andrzej Duda. Festiwal jest członkiem Europejskiego Stowarzyszenia Festiwali (European Festival Association) i otrzymał wyróżnienie EFFE 2017-2018 (Europe for Festivals, Festivals for Europe).