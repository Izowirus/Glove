Film "Zimna wojna" do ostatnich chwil walczył o Złotą Palmę; dziękuję całemu polskiemu zespołowi obecnemu w Cannes za godne reprezentowanie polskiej kinematografii - oświadczył w sobotę wicepremier, minister kultury Piotr Gliński.
      
            W sobotę podczas uroczystości rozdania nagród 71. Międzynarodowego Festiwalu Filmowego w Cannes, Paweł Pawlikowski otrzymał nagrodę za najlepszą reżyserię za dramat "Zimna wojna". Jego najnowszy obraz znalazł się również w konkursie głównym i walczył o najważniejszą nagrodę festiwalu - Złotą Palmę.

Laureatowi pogratulował wicepremier, minister kultury Piotr Gliński, który w wypowiedzi przesłanej PAP podkreślił, że "gratulacje należą się wszystkim, którzy przyczynili się do powstania tego dzieła".

"Dziękuję całemu polskiemu zespołowi obecnemu w Cannes za godne reprezentowanie polskiej kinematografii" - dodał Gliński. Jak przypomniał, "film do ostatnich chwil walczył o Złotą Palmę Festiwalu w Cannes, co samo w sobie jest dużym osiągnięciem".



"Cieszy mnie to tym bardziej, że Polski Instytut Sztuki Filmowej nie tylko współfinansował zagraniczną promocję filmu - co ważniejsze, wsparł +Zimną wojnę+ Pawła Pawlikowskiego kwotą siedmiu milionów złotych, z czego milion został przekazany w finalnym momencie - w marcu tego roku" - napisał szef resortu kultury.