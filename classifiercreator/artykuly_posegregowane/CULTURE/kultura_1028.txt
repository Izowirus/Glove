Warszawa, 15.05.2016. Ostatni uczestnicy Nocy Muzeów oglądają wystawę, przed zamknięciem Muzeum Sztuki Nowoczesnej przy ul. Emilii Plater w Warszawie, późnym wieczorem 14 bm. O północy - w kulminacyjnym momencie tegorocznej Nocy Muzeów - dobiegł końca czteroletni okres działalności muzeum w dawnym pawilonie meblowym Emilia. W tegorocznej stołecznej edycji Nocy Muzeów brały udział 252 placówki, w tym rekordowa liczba debiutantów. (obm/nlat) PAP/Marcin Obara PAP © 2016 / Marcin Obara
                                        

            Prezydent Warszawy poinformowała, że w tegorocznej Nocy Muzeów udział wezmą 234 placówki, w tym 50 muzeów. Na mapę stolicy powrócą odremontowane Muzeum Warszawy i Muzeum Marii Skłodowskiej-Curie. Noc Muzeów odbędzie się 20 maja.
      
            "Od 14 lat zapraszamy warszawiaków i turystów na Noc Muzeów" - powiedziała prezydent Warszawy Hanna Gronkiewicz-Waltz podczas konferencji prasowej w Muzeum Marii Skłodowskiej-Curie. Dodała, że władze stolicy zawsze starają się o atrakcyjną ofertę, ale pamiętają także o obchodach rocznicowych. "Tak było w związku z obchodami Roku Fryderyka Chopina, tak jest też obecnie, gdy obchodzimy 150-lecie urodzin Marii Skłodowskiej-Curie" - dodała.

Mówiąc o nowościach i wydarzeniach podczas zbliżającej się Nocy Muzeów Gronkiewicz-Waltz podkreśliła, że "będzie ona szczególna, bowiem na kulturalną mapę Warszawy wracają dwie placówki, które od lat były remontowane i unowocześniane". "Pierwszą jest remontowane od 2013 r. Muzeum Warszawy, a drugą - Muzeum Marii Skłodowskiej-Curie, które w odrestaurowanej kamienicy przyjmie gości w 150-lecie urodzin noblistki" - dodała.

Prezydent poinformowała, że do stołecznej Nocy przyłączyły się również muzea spoza Warszawy - z Sochaczewa i Mińska Mazowieckiego. "To są nasi debiutanci" - wyjaśniła.

Z kolei Robert Zydel, dyrektor marketingu miasta, zapowiedział, że zwiedzających "za darmo wozić będą specjalne muzealne autobusy i linia tramwajowa N". Poinformował, że "miasto podobnie jak w roku ubiegłym przygotowało specjalną aplikację z grą miejską na smartfony". Weźmie w niej udział 15 placówek, a gracze rozwiązywać będą rebusy i odpowiadać na pytania. Dla najlepszych uczestników przewidziano nagrody. Główna część gry odbędzie się w sobotę, 20 maja, w godz. 20-23.

Zydel zwrócił także uwagę na oprawę graficzną (katalogi i plakaty) Nocy Muzeów, którą po raz drugi przygotowała Aleksandra Jasionowska. W tym roku zrealizowała również krótką filmową zapowiedź tego wydarzenia, którą wyświetlono podczas konferencji. Organizatorzy Nocy Muzeów oczekują, że w wydarzeniu weźmie udział kilkaset tysięcy zwiedzających.

Dyrektor Muzeum Warszawy Ewa Nekanda-Trepka podała, że "w ramach Nocy Muzeów na swego rodzaju przedpremierowy pokaz przygotowaliśmy 100 wejściówek". Będzie je można zdobyć, odpowiadając na pytania konkursowe umieszczone na stronie muzeum na facebooku. Nekanda-Trepka zapowiedziała, że "tydzień później, dokładnie 26 maja o g. 20 Muzeum Warszawy zaprosi na uroczyste otwarcie po remoncie, m.in. stałej ekspozycji +Rzeczy warszawskie+".

Kustosz Muzeum Marii Skłodowskiej-Curie Małgorzata Rosen poinformowała, że w jej placówce zainstalowana zostanie bramka izometryczna, by każdy mógł zbadać swój poziom napromieniowania. "Wśród atrakcji zaplanowaliśmy pokazy chemiczne. Będą też wyświetlane obcojęzyczne filmy biograficzne o Skłodowskiej-Curie i filmy dokumentalne" - zapowiedziała.

Dodała, że pokazany zostanie niedawno nadesłany z Francji film pt. "Maria jeździ na łyżwach". 20 maja o g. 20 odbędzie się spotkanie z Natachą Henry - autorką bestselleru "Uczone siostry. Rodzinna historia Marii i Broni Skłodowskich".

Podczas konferencji Gronkiewicz-Waltz podała również informację o frekwencji podczas ubiegłorocznej Nocy Muzeów. Spośród ok. 200 tys. uczestników najwięcej odwiedziło: Uniwersytet Warszawski - 14 tys. osób, Muzeum Wojska Polskiego - 11 tys. i Muzeum Narodowe - 10 tys.

Punkt informacyjny Nocy Muzeów będzie działał 20 maja na pl. Defilad od g. 18.