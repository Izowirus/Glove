Kraków, 20.01.2011. Roberta Mameli (L), Mary-Ellen Nesi (2L), Monica Piccinini (2P) i Yetzabel Arias Fernandez (P) z zespołem  Accademia Bizantina podczas prawykonania  "L’Olimpiade" Giovanniego Battisty Pergolesiego w ramach cyklu Opera Rara w Teatrze im. Juliusza Słowackiego  w Krakowie, 20 bm. (jb/cat)  
PAP/Jacek Bednarczyk Archiwum PAP © 2016 / Jacek Bednarczyk
                                        

            W zmienionej formule zaprezentuje się publiczności krakowski festiwal operowy Opera Rara 2017. Zamiast czterech koncertów w ciągu roku będzie miał formułę blisko trzytygodniowego festiwalu na przełomie stycznia i lutego przyszłego roku – poinformowali w czwartek organizatorzy.
      
            "Nowa edycja istniejącego od 2009 r. festiwalu Opera Rara przybierze formułę trzytygodniowego festiwalu i odbędzie się w okresie karnawału, w czasie kojarzonym z największą liczbą premier. Rozszerzamy program o realizacje współczesnych oper i ich półscenicznych wersji, jak również o recitale wokalne" – powiedziała dyrektor Krakowskiego Biura festiwalowego Izabela Helbin. "Liczymy, że taka formuła festiwalu przyciągnie o wiele więcej osób" – dodała.

Festiwal odbędzie się w dniach od 18 stycznia do 10 lutego 2017. W jego programie znalazło się 14 koncertów, prezentujących publiczności siedem oper i trzy recitale wokalne. Impreza realizowana będzie wspólnie przez Krakowskie Biuro Festiwalowe oraz Capellę Cracoviensis. Jej dyrektorem artystycznym jest dyrektor Capelli Cracoviensis Jan Tomasz Adamus.

Wydarzenia festiwalowe odbywać się będą zarówno w prestiżowych krakowskich lokalizacjach, jak np. w Teatrze im. J. Słowackiego, w auli Collegium Novum czy w Sukiennicach, jak i w nowoczesnych salach koncertowych centrum kongresowego ICE Kraków.

Jak podkreślił wiceprezydent Krakowa Andrzej Kulig, ewolucja festiwalu dotyczy zarówno jego terminu i czasu trwania, jak i rozszerzenia programu i nowych miejsc prezentowania.

"Opera Rara w nowym układzie kalendarzowym to rodzaj intensywnej codzienności artystycznej, wykraczającej poza ramy kilkudniowego festiwalu. To także przedsięwzięcie bardzo solidnie zakorzenione w społecznej rzeczywistości, m.in. poprzez debiuty i projekty społeczne, np. udział chóru mieszczańskiego w spektaklu" – powiedział o nowej formule dyrektor artystyczny festiwalu i dyrektor Capelli Cracoviensis Jan Tomasz Adamus.

W programie festiwalu znalazły się m.in. inaugurujący projekt spektaklu "Le Carnaval Baroque" w wykonaniu Le Poeme Harmonique, rekonstruujący karnawałowe atrakcje XVII-wiecznej Italii; dzieła operowe z czterech stuleci istnienia gatunku: "Dido and Aeneas" Henry’ego Purcella; serenada Johanna Adolfa Hassego "Marc’Antonio e Cleopatra"; "Germanico in Germania" Nicoli Porpory; "Arminio" George'a Friderica Haendla; "Halka" Stanisława Moniuszki (wersja wileńska) w reżyserii Cezarego Tomaszewskiego oraz kameralna "A Madrigal Opera" Philippa Glassa, którą na język teatru przełoży Krzysztof Garbaczewski.

Wśród światowej klasy artystów, którzy wystąpią w Krakowie, znajdą się m.in. takie autorytety wykonawstwa historycznego, jak Armonia Atenea pod batutą George’a Petrou, zespół Arte dei Suonatori prowadzony przez Aureliusza Golińskiego, La Risonanza i Fabio Bonizzoni oraz odnosząca międzynarodowe sukcesy Capella Cracoviensis pod dyrekcją Jana Tomasza Adamusa. Jako soliści pojawią się m.in. Max Emanuel Cencic i Julia Lezhneva, Michaela Selinger, Peter Harvey i Susanna Jara.

Sprzedaż biletów i karnetów rozpocznie się w poniedziałek. Organizatorzy zapowiedzieli "nową politykę cenową", oznaczającą niższe ceny biletów oraz sprzedaż wejściówek, bowiem część wydarzeń jest dedykowana seniorom oraz dzieciom i młodzieży.