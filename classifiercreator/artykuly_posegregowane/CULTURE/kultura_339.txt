Dyrektor Muzeum Historii Polski Robert Kostro podpisał w środę z prezesem zarządu firmy Budimex S.A. Dariuszem Blocherem umowę na generalne wykonawstwo budynku placówki, która będzie się mieściła na Cytadeli Warszawskiej. To jest historyczne wydarzenie - powiedział Kostro.

      
            Uroczystość podpisania umowy odbyła się w Pałacu Rzeczypospolitej w Warszawie. Uczestniczyli w niej także wicepremier, minister kultury prof. Piotr Gliński, wiceminister kultury Jarosław Sellin oraz wiceszef MON Wojciech Skurkiewicz.

"To jest naprawdę ważna chwila, zakończenie pewnego etapu i rozpoczęcie kolejnego etapu" - podkreślił wicepremier. Dodał, że muzeum jest "największą chyba polską inwestycją w dziedzinie kultury, być może w historii, pewnie porównywalną do Teatru Wielkiego - Opery Narodowej i instytucją, na którą czekaliśmy wiele lat i która jest niezbywalna, która jest podstawowa dla Polski po prostu".

"Bez tego typu instytucji jesteśmy jako wspólnota narodowa, kulturowa, wspólnota polityczna nieco osieroceni. Każdy naród musi mieć swoje muzeum historii" - podkreślił minister kultury.

Dyrektor Muzeum Historii Polski podkreślił, że podpisanie umowy to "historyczne wydarzenie", które umożliwia rozpoczęcie budowy placówki.
 
"Bardzo się cieszę i jestem z tego dumny, że nasze pokolenie jest kolejnym, które również tworzy wielkie, wspaniałe gmachy i które w wolnej, niepodległej Rzeczypospolitej będzie chciało następnym pokoleniom przekazać swoje dziedzictwo, swoją myśl, pamięć o naszym doświadczeniu historycznym" - zaznaczył Kostro.

Jak mówił, placówka będzie służyła zbieraniu pamiątek historycznych, edukowaniu, promowaniu historii Polski za granicą. "Wierzę, że ten gmach, który wybudujemy, dzięki tej umowie zapisze się jako jeden z ważnych gmachów Rzeczypospolitej" - podkreślił dyrektor muzeum. Kostro podziękował wszystkim za zaangażowanie i doprowadzenie do podpisania umowy.

Prezes zarządu Budimex S.A. powiedział, że "bardzo się cieszy", iż firmie udało się pozyskać "ten duży, ważny, trudny, prestiżowy dla nich kontrakt". Dodał, że mają na jego wykonanie 990 dni.

Blocher zwrócił uwagę, że w tym roku firma obchodzi swoje 50-lecie. "My w tym kraju powstaliśmy, tutaj została firma założona, tutaj realizujemy nasze inwestycje, tutaj inwestujemy, tutaj płacimy podatki, dlatego patrzymy na ten kraj w dłuższej perspektywie czasu".

"Dla nas ważne jest dotrzymanie obietnic, taką obietnicę dzisiaj składamy, że ten kontrakt wykonamy w dobrej jakości, bezpiecznie, czyli bez wypadków i we współpracy z inwestorem" - mówił. Zaznaczył jednak, że sytuacja na rynku budowalnym jest "trudna", a firmie brakuje "prawie 100 tys. pracowników", ale, jak mówił, "tam gdzie współpraca między inwestorem, wykonawcą i architektem układała się dobrze, Budimex zawsze kończył budowy na czas, i był przed czasem".

"Wierzę, że za te 990 dni ten piękny projekt, który widzieliśmy dzisiaj, zamieni się na jeszcze piękniejszy budynek, który będzie nam służył wszystkim przez wiele lat" - podkreślił.

Muzeum Historii Polski zostało powołane 2 maja 2006 r. Od początku działalności zaczęło prowadzić zarówno prace związane z tworzeniem siedziby i wystawy stałej, jak i bieżącą działalność wystawienniczą, edukacyjną, naukową i związaną z promocją dziedzictwa historycznego za granicą − przedstawiając najważniejsze wątki polskiej historii – państwa i narodu.

Konkurs architektoniczny na projekt przyszłego gmachu muzeum rozstrzygnięto w 2009 r. - zwyciężyła praca zespołu Paczowski et Fritsch z Luksemburga. Zgodnie z projektem budynek muzeum miał stanąć w pobliżu Zamku Ujazdowskiego, nad Trasą Łazienkowską. Decyzja o finansowaniu budowy została wstrzymana w 2010 r., a MHP zostało usunięte z listy projektów priorytetowych, które miały być realizowane ze środków europejskich.

Wiosną 2015 r. rozpoczęły się rozmowy dotyczące nowej lokalizacji muzeum na terenie Cytadeli Warszawskiej. 29 stycznia 2016 r. w obecności ministra Glińskiego podpisano umowę ws. wykonania projektu siedziby Muzeum Historii Polski w Warszawie. Jej sygnatariuszami byli dyrektor MHP Robert Kostro oraz prezes pracowni architektonicznej WXCA Szczepan Wroński. Niecały rok później zaprezentowano wizualizacje przyszłej stałej siedziby Muzeum Historii Polski. 6 października 2017 r. ogłoszono przetarg na wykonanie robót budowlanych, został on rozstrzygnięty 15 maja 2018 r., wybrana została firma Budimex S.A.

Gmach MHP będzie mieścić się na terenie Cytadeli Warszawskiej (tzw. Park Niepodległości). Znajdą się tam też istniejące już Muzeum X Pawilonu i Muzeum Katyńskie oraz nowa siedziba Muzeum Wojska Polskiego.

Otwarcie wystawy stałej MHP planowane jest na luty 2021 r.