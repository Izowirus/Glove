Katowice, 18.10.2017. Zespół Pieśni i Tańca Śląsk podczas inauguracji Europejskiego Kongresu Małych i Średnich Przedsiębiorstw w Katowicach, 18 bm. (ag/nlat) PAP/Andrzej Grygiel Archiwum PAP © 2017 / Andrzej Grygiel
                                        

            Inspirowane folklorem utwory Wojciecha Kilara i Stanisława Hadyny zabrzmią we wtorek podczas koncertu Zespołu Pieśni i Tańca "Śląsk" w Katowicach. To ostatnie wydarzenie z cyklu "Before WOMEX", który od kilku miesięcy zapowiadał tę największą imprezę poświęconą muzyce świata.
      
            WOMEX (ang. The World Music Expo – Targi Muzyki Świata) to prestiżowe, międzynarodowe wydarzenie, które w środę rozpocznie się w Katowicach. Impreza co roku przyciąga kilka tysięcy uczestników. Po raz pierwszy odbywa się w Polsce. W tym roku w Katowicach - Mieście Muzyki UNESCO - spodziewanych jest ok. 2,5 tys. delegatów, 200 dziennikarzy i ponad 50 zespołów – z całego świata.

Koncerty zapowiadające WOMEX odbywają się w Katowicach od kilku miesięcy. W ramach cyklu "Before WOMEX" wystąpili m.in. Amerykanie z Orkesta Mendoza czy etiopsko-włoski Atse Tewodros Project.

Jako ostatni – w dzień przed inauguracją WOMEX-u – wystąpi ambasador polskiej kultury Zespół Pieśni i Tańca "Śląsk" ze swym popularnym programem "Kilar, Hadyna – dwa serca, jeden Śląsk".

To dwuczęściowy koncert składający się z inspirowanych folklorem utworów i opracowań muzycznych dwóch kompozytorów: Wojciecha Kilara i Stanisława Hadyny, którzy związani byli ze "Śląskiem".

Jak podał rzecznik organizującej cykl katowickiej instytucji kultury Miasto Ogrodów Łukasz Kałębasiak, pierwsza część koncertu zostanie poświęcona Wojciechowi Kilarowi i znajdą się w niej m.in. "Polonez powitalny", "Sowa na gaju siada", "Głęboka studzienka", "Polonez" z filmu "Pan Tadeusz", "Harnaś i zbójnicy" czy "Tańce górali żywieckich".

Z kolei w drugiej części, skupionej wokół twórczości Stanisława Hadyny, przed publicznością zaprezentowane zostaną m.in. "Karolinka", "Gąska", "Szła dzieweczka", "Hej, te nasze góry", "Słoneczko wyszło" czy "Tańce górali podhalańskich".

Bezpłatny koncert odbędzie się w sali koncertowej Miasta Ogrodów (dawne Centrum Kultury Katowice).

Dzień później – w środę wieczorem - rozpoczną się Targi Muzyki Świata, które potrwają do niedzieli.

WOMEX składa się z kilku równoległych części: targowej, konferencyjno-dyskusyjnej, filmowej i festiwalowej. Na tę ostatnią czeka przed wszystkim publiczność, dla której przygotowano aż 41 koncertów.

W sumie na siedmiu scenach wystąpi ponad 50 zespołów. Większość z nich została wyłoniona w oficjalnej selekcji. Siedmioosobowe jury światowych ekspertów musiało wybrać kilkadziesiąt propozycji spośród niemal 1,5 tys. zgłoszeń. Na WOMEX-ie można wystąpić tylko raz.

Artyści, którzy wystąpią w Katowicach, reprezentują wszystkie zamieszkałe kontynenty i niemal wszystkie style muzyki świata – od muzyki etnicznej, przez folk miejski, fusion aż po eksperyment.

Wśród zagranicznych gwiazd wymienić można: orkiestrę dętą z Nowego Orleanu The Hot 8 Brass Band, kubański zespół łączący salsę, jazz, funk i muzykę afrokubańską Havana D’Primera, a także ukraiński zespół Dakh Daughters, działający na granicy burleski, sztuki performatywnej i muzyki.

Sceny zlokalizowane będą w Spodku, siedzibie Narodowej Orkiestry Symfonicznej Polskiego Radia (NOSPR) oraz Międzynarodowym Centrum Kongresowym (MCK), a także w klubie Królestwo.

W tym roku z oficjalnej selekcji nie dostał się żaden polski zespół, jednak Polska silnie reprezentowana będzie na tzw. scenie regionalnej. To jeden ze stałych punktów WOMEX-u, podczas którego prezentują się muzycy z kraju gospodarzy oraz państw sąsiednich.

Z Polski wystąpią tam: Maniucha i Ksawery, zespół Hańba, trio Wachowiak/Woźniak/Kinaszewska oraz Marcin Wyrostek Band. Z uwagi na ograniczoną liczbę miejsc w sali, ta scena nie będzie otwarta dla publiczności, jedynie dla zagranicznych delegatów.

Targi WOMEX organizowane od 1994 r. – co roku w innym europejskim mieście.