Chcielibyśmy, by obchody Roku Stanisława Moniuszki przyczyniły się do popularyzacji jego muzyki w Polsce i na świecie - powiedział w piątek wicepremier, minister kultury i dziedzictwa narodowego prof. Piotr Gliński.
      
            Podczas konferencji prasowej, która odbyła się w Teatrze Wielkim - Operze Narodowej, wicepremier przypomniał, że Rok Moniuszki został ustanowiony nie tylko przez polski Sejm, ale także ogłoszony przez UNESCO na wniosek Polski, Litwy i Białorusi. "Stanisław Moniuszko jest uhonorowany tym tytułem czy tą decyzją UNESCO, bo to jest twórca światowy i bardzo chcielibyśmy, żeby nasze obchody przyczyniły się do popularyzacji muzyki Moniuszki. Dlatego zaplanowaliśmy nasze działania dość szeroko" - podkreślił.

Jak dodał, przygotowania do obchodów trwały "co najmniej od roku". "Już w zeszłym roku przygotowane były wydawnictwa, opracowania, nagrania i ten rok będzie bogaty w najróżniejsze wydarzenia. Oprócz dzieł, które będą wykonywane w różnych instytucjach kultury będą przygotowywane wydawnictwa, nagrania" - powiedział szef MKiDN.

Gliński poinformował, że rozstrzygnięto już pierwszy etap specjalnie zorganizowanego konkursu grantowego na działania regionalne i lokalne, w ramach którego będzie realizowanych prawie 50 różnych działań w Polsce. "Cały budżet Roku Moniuszkowskiego, nie uwzględniając oczywiście budżetu poszczególnych instytucji, to jest ok. 20 mln dodatkowo na różnego typu działania" - wyjaśnił.

Wicepremier wyraził nadzieję, że działania zaplanowane w ramach Roku Moniuszki "spotkają się z dobrym odbiorem" i że "nasza kultura reprezentowana przez Stanisława Moniuszkę będzie bardziej znana (...) na świecie, a szerzej w Polsce i nie tylko wśród młodego pokolenia, ale po prostu wszyscy Polacy poznają oprócz +Halki+ i +Strasznego dworu+ także wszystkie inne dzieła Moniuszki" - podsumował.