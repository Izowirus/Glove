Wrocław, 30.06.2017. Reżyser Grzegorz Bral podczas próby prasowej spektaklu "Hamlet-komentarz". (nlat/mr) PAP/Maciej Kulczyński Archiwum PAP © 2018 / Maciej Kulczyński
                                        

            Spektakl "Pieśni Leara" Teatru Pieśń Kozła z Wrocławia zwyciężył podczas 28. Międzynarodowego Festiwalu Teatralnego Bez Granic, który w piątek późnym wieczorem zakończył się w Cieszynie i Czeskim Cieszynie. Laur przyznali widzowie.
      
            "W głosowaniu widzów zwycięskie przedstawienie zyskało średnią ocen 4,8. Za nim uplasowało się zaprezentowane przez Narodowy Stary Teatr z Krakowa +Wesele+ Stanisława Wyspiańskiego z oceną 4,74. Publiczność wysoko oceniła także sztukę +Cube+ jednego z zespołów Teatru Narodowego z Pragi - Laterna Magika. Średnia ocen wyniosła 4,69" – poinformował dyrektor festiwalu Janusz Legoń.

Główną nagrodą była statuetka przedstawiająca huśtawkę wykonaną z granicznego szlabanu.

Sztuka "Pieśni Leara" w reżyserii Grzegorza Brala ukazuje świat energii i rytmów rządzących dramatem Williama Szekspira. To nie jest linearna opowieść. Zespół skoncentrował się na wyborze kluczowych scen z "Króla Leara", które posłużyły za inspirację do snucia historii za pomocą słów, gestów i muzyki. Międzynarodowa premiera spektaklu odbyła się na Fringe Festival w Edynburgu w sierpniu 2012 r. Został wówczas uhonorowany m.in. trzema prestiżowymi nagrodami: Fringe First, Herald Archangel i Musical Theatre Matters Award.

Tegoroczną edycję festiwalu zainaugurował – po raz pierwszy – koncert jazzowy. 23 maja na scenie cieszyńskiego teatru im. Adama Mickiewicza spotkali się Leszek Możdżer z Polski, Miroslav Vitous z Czech i Oskar Toeroek ze Słowacji. Muzycy nigdy wcześniej nie występowali razem.

Podczas festiwalu w Cieszynie i Czeskim Cieszynie widzowie obejrzeli dwanaście spektakli, w tym plenerowe i lalkowe, z Polski, Czech i Słowacji. Po każdym oceniali je w skali od 1 do 5. Po zakończeniu imprezy organizatorzy podsumowali głosy.

Podczas tegorocznej edycji w Czeskim Cieszynie twórcy festiwalu posadzili drzewo, które będzie przypominało o Oldze Havlowej, pierwszej żonie Vaclava Havla, działacza opozycji w Czechosłowacji, a po przemianach prezydenta Czechosłowacji i Czech, pisarza i dramaturga, którego twórczości poświęcona była pierwsza edycja imprezy.

Festiwal Bez Granic jest sztandarową imprezą stowarzyszenia Solidarność Polsko-Czesko-Słowacka, wywodzącego się z demokratycznej opozycji. Jej działacze w latach 80. organizowali m.in. nielegalne spotkania opozycjonistów z Polski i Czechosłowacji.

W 1990 r. działacze Solidarności Polsko-Czesko-Słowackiej Jerzy Kronhold z Cieszyna i nieżyjący już Jakub Matl z Czeskiego Cieszyna zorganizowali pierwszą edycję festiwalu, która była poświęcona twórczości Vaclava Havla. Impreza pierwotnie nosiła nazwę "Na granicy", która została zmieniona po wejściu Polski, Czech i Słowacji do UE.

Obecnie organizatorem festiwalu są: cieszyński oddział SPCzS i czeskocieszyńskie stowarzyszenie Człowiek na Granicy.