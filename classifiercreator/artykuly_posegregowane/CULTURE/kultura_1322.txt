Kraków, 07.10.2016. Wernisaż stałej wystawy prac Zdzisława Beksińskiego w Nowohuckim Centrum Kultury w Krakowie, 7 bm. Kolekcja, należąca do Anny i Piotra Dmochowskich, liczy 50 obrazów olejnych - w większości reprezentujących nurt fantastyczny, głównie z lat 80. XX, ale są i obrazy z ostatnich lat twórczości malarza; 100 fotografii z lat 50., 60. i 70. oraz 100 rysunków z całego okresu twórczości. Przystosowanie przestrzeni Centrum na potrzeby Galerii Beksińskiego kosztowało ok. 600 tys. zł i zostało sfinansowane ze środków miasta Kraków oraz Ministerstwa Kultury i Dziedzictwa Narodowego. Ekspozycja całej kolekcji dostępna będzie od 10 do 19 października. (zuz) PAP/Jacek Bednarczyk ***Zdjęcie do depeszy PAP pt. Kraków/ Otwarto Galerię Zdzisława Beksińskiego*** Archiwum PAP © 2016 / Jacek Bednarczyk
                                        

            Ponad 10 tys. osób zobaczyło prace Beksińskiego w Nowohuckim Centrum Kultury w Krakowie - poinformowało PAP w czwartek NCK. Wystawy - stała i czasowa - zostały otwarte dwa tygodnie temu.
      
            Ekspozycja stała 50 obrazów Zdzisława Beksińskiego wciąż jest czynna. Mieści się w nowo otwartej galerii NCK – Galerii Beksińskiego. Z kolei 200 rysunków i zdjęć artysty można było oglądać do środy (19 października) na wystawie czasowej w tzw. Białej Galerii NCK.

„Rekord padł w ostatnią niedzielę, kiedy sprzedano 1,8 tys. biletów. Do oglądania stałej wystawy obrazów nieustannie zachęcamy. Ludzie kochają Beksińskiego – pokazała to skala dotychczasowych odwiedzin” – powiedziała opiekunka Galerii Beksińskiego Joanna Gościej-Lewińska.

Obrazy na wystawie stałej w większości pochodzą z lat 80., z okresu fantastycznego w twórczości malarza. Powstawały wówczas jego najbardziej znane, z dzisiejszej perspektywy ikoniczne prace. Uzupełnia je kilkanaście obrazów z ostatnich lat życia, ukazujących zwrot malarza ku bardziej ascetycznym formom wyrazu.

Rysunki i zdjęcia NCK będzie jeszcze udostępniać w przyszłości. Zgromadzone rysunki to przegląd niemal wszystkich wątków obecnych w bogatej twórczości artysty. Spośród fotografii zaś organizatorzy szczególnie zwracają uwagę na te powstałe jeszcze w latach 50., „gdy przez chwilę aparat fotograficzny wydawał się Beksińskiemu podstawowym narzędziem pracy, a awangarda – wyznacznikiem działań artystycznych”.

Obrazy, rysunki i zdjęcia artysty w NCK pochodzą z kolekcji Anny i Piotra Dmochowskich. Obiekty znalazły stałe miejsce po kilku latach starań marszandów.

NCK jest jedynym miejscem w Krakowie, które tak szeroko prezentuje twórczość Beksińskiego.