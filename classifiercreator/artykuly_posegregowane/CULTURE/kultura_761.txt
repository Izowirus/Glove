Warszawa, 18.05.2017. Wicepremier, minister kultury i dziedzictwa narodowego Piotr Gliński. (bz/awol) PAP/Bartłomiej Zborowski Archiwum PAP © 2017 / Bartłomiej Zborowski
                                        

            Wystawa w Domu Historii Europejskiej w Brukseli narusza w kwestiach fundamentalnych prawdę historyczną oraz pomija wiele istotnych faktów historycznych - napisał w liście do szefa Parlamentu Europejskiego Antonio Tajaniego wicepremier, minister kultury Piotr Gliński.
      
            Dom Historii Europejskiej (HEH - House of European History) to muzeum powstałe z inicjatywy Parlamentu Europejskiego. Znajduje się w centrum dzielnicy europejskiej Brukseli, w odnowionym budynku im. Eastmana w Parku Leopolda. Wystawy są dostępne we wszystkich 24 językach urzędowych Unii Europejskiej, a wstęp jest bezpłatny.

Ekspozycja stała Domu Historii Europejskiej przedstawia zarys historii europejskiej. Koncentruje się na historii Europy w XX wieku oraz historii integracji europejskiej, przy jednoczesnym uwzględnieniu najważniejszych procesów historycznych wcześniejszych epok.

W liście skierowanym do szefa PE Gliński napisał, że jest "zaniepokojony narracją wystawy prezentowanej przez Dom Historii Europejskiej w Brukseli, niezwykle ważną dla wspólnej Europy placówkę, która powstała z inicjatywy Parlamentu Europejskiego".

"Wiadomo mi bowiem, że wystawa ta narusza w kwestiach fundamentalnych prawdę historyczną, pomija wiele istotnych faktów historycznych i przedstawia, w wielu wypadkach, nieobiektywną ich interpretację" - podkreślił minister kultury.

Jako przykład podał m.in. fakt, że na wystawie wkład wielu krajów i narodów europejskich w rozwój Europy został pominięty albo ich historia została niewłaściwie przedstawiona, np. "Polska nie była nowym krajem powstałym w wyniku zakończenia I wojny światowej, lecz w 1918 r. odzyskała niepodległość po 123-letnim okresie zaborów, a państwowość Polski liczy ponad 1050 lat".

Gliński podkreślił zarazem, że jego głos nie jest "wyłącznie jednostronnym głosem z Polski i dotyczy większości wątków tematycznych wystawy, również tych niezwiązanych z Polską i Europą Środkową. Narracja wystawy Domu Historii Europy zawiera podstawowe błędy w odniesieniu do wszystkich narodów Europy i jej wartości uniwersalnych".

Jako kolejny przykład wskazał, że "rola chrześcijaństwa, które przez wieki było podstawą rozwoju cywilizacji europejskiej i do dziś jest najpopularniejszym wyznaniem mieszkańców Europy, jest – wbrew prawdzie historycznej – zaprezentowana w sposób bardzo selektywny i negatywny, jako źródło opresji oraz przyczyna cierpień i dyskryminacji milionów kobiet".

"Liczę, że uda się Parlamentowi Europejskiemu szybko zweryfikować założenia istniejącej ekspozycji i w wyniku szerokich konsultacji naukowych pokazać prawdziwą Historię Europy" - napisał Gliński.

Przewodniczącym Komisji Naukowej HEH jest profesor Włodzimierz Borodziej. Pomysł utworzenia Domu Historii Europejskiej zaprezentował były szef Parlamentu Europejskiego Hans-Gert Poettering w 2007 r.