Warszawa, 20.06.2009.
Prof. Maria Janion (nz) podczas obrad.  Dwudniowy Kongres Kobiet Polskich rozpoczął się 20 bm. w Warszawie.  Celem spotkania odbywającego się pod hasłem  "Kobiety dla Polski, Polska dla kobiet"  jest podsumowanie 20 lat transformacji. tg/soa
PAP/Tomasz Gzell Archiwum PAP © 2016 / Tomasz Gzell
                                        

            Przegląd filmów  "Kino według Marii Janion" dedykowany profesor z okazji 90. rocznicy jej urodzin odbędzie się w dniach 13-19 stycznia 2017 roku w kinie Muranów. Podczas przeglądu zobaczyć będzie można słynne dzieła filmowe, odsłaniające zagadkę ludzkiej natury.
      
            „Kino jest sztuką demokratyczną w najwyższym stopniu” – mówiła Maria Janion, wyprowadzając jego rodowód z romantycznej kultury popularnej i zgodnie z tym przeświadczeniem analizowała filmy nie tylko na seminariach akademickich (głównie na Uniwersytecie Gdańskim), ale też w wykładach i dyskusjach otwartych dla szerszej publiczności.

Wybór filmów przeglądu ilustruje najważniejsze tematy podejmowane przez profesor: dwoistość ludzkiej natury, demoniczną stronę bytu, nieprzeniknioną tajemnicę egzystencji, hipnotyczny powab zła (zwłaszcza faszyzmu), dialektykę rewolucji oraz tragiczną ironię losu.

Podczas przeglądu zobaczyć będzie można m.in. takie dzieła jak: "Nosferatu wampir" w reż. Wernera Herzoga, "Król Edyp" w reż. Piera Paolo Pasoliniego, "Zagadkę Kaspara Hausera w reż. Wernera Herzoga, "Dantona" w reż. Andrzeja Wajdy, "Gorączkę" w reż. Agnieszki Holland czy "Blaszany bębenek", w reż. Volkera Schloendorffa.

Wydarzeniem towarzyszącym przeglądowi będzie debata „Kino i fantazmaty”. Będzie to spotkanie z udziałem Tadeusza Sobolewskiego, prof. Małgorzaty Szpakowskiej (Instytut Kultury Polskiej UW) oraz pomysłodawcy projektu, prof. Zbigniewa Majchrowskiego z Uniwersytetu Gdańskiego.