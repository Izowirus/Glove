Ciechanowiec, 02.12.2017. Ligawki, trombity, bazuny, rogi pasterskie oraz inne instrumenty pasterskie można zobaczyć i usłyszeć podczas Konkursu Gry na Instrumentach Pasterskich im. Kazimierza Uszyńskiego jaki odbył się, 2 bm. w Muzeum Rolnictwa im. ks. Krzysztofa Kluka w Ciechanowcu. (ar/cat) PAP/Artur Reszko PAP © 2017 / Artur Reszko
                                        

            Tradycje gry na drewnianych trąbach pasterskich przypomina i pielęgnuje odbywający się w Ciechanowcu (Podlaskie) 37. konkurs gry na takich instrumentach. W sobotę w przesłuchaniach konkursowych bierze udział ok. 150 osób z kraju i zagranicy.
      
            Konkurs odbywa się od lat w okresie adwentu, czyli przygotowań do Bożego Narodzenia w Kościele katolickim. Organizatorzy podkreślają, że to jedyna taka impreza w kraju.

Kierownik działu etnografii w ciechanowieckim muzeum Stanisław Kryński przypomniał w rozmowie z PAP, że tradycja gry na trąbach pasterskich (nazywanych też adwentowymi), różnie nazywanych w różnych regionach, ściśle wiąże się z okresem przedświątecznym, bo grając na nich ogłaszano adwent. Dlatego - jak podkreślił - to tradycja "i pasterska, i adwentowa". "Staramy się te tradycje pielęgnować (...)" - wyjaśnił Kryński.

W tegorocznym konkursie startuje ok. 150 uczestników z różnych regionów Polski (głównie Podlasia, Mazowsza, Kaszub, Beskidu Sądeckiego i Żywieckiego oraz z zagranicy - z Litwy, Białorusi, Słowacji, Ukrainy - poinformował Kryński. Rywalizują w trzynastu kategoriach. Osobno oceniani są grający na ligawkach, trombitach, bazunach, rogach pasterskich i tzw. innych instrumentach pasterskich; dodatkowo w różnych kategoriach wiekowych. Wręczenie nagród zaplanowano w niedzielę.

Konkurs nosi imię Kazimierza Uszyńskiego, wieloletniego dyrektora ciechanowieckiego muzeum, który na początku lat 70-tych zainicjował ten konkurs. Stanisław Kryński przypomniał, że w pierwszym konkursie rywalizowały trzy osoby.

Konkurs wspólnie z Muzeum Rolnictwa organizuje starostwo powiatowe w Wysokiem Mazowieckiem, parafia Trójcy Przenajświętszej w Ciechanowcu (także diecezja drohiczyńska), pod patronatem ministra kultury i dziedzictwa narodowego, wojewody i marszałka województwa podlaskiego.