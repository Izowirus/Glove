Częstochowa, 21.02.06.
Eklektyczne Muzeum Zdzisława Beksińskiego otwarto w Częstochowie w 1. rocznicę śmierci tego wybitnego 
malarza. W specjalnie przygotowanych salach Miejskiej Galerii Sztuki 
zgromadzono 50 obrazów, kilkaset grafik, rysunków, fotografii, 
monotypii i heliotypii Zdzisława Beksińskiego. Pochodzą one z 
paryskiej kolekcji Anny i Piotra Dmochowskich.  Archiwum fot. PAP © 2016 / Jan KUKLIŃSKI
                                        

            Wystawa „Beksiński – In hoc signo vinces” prezentuje 13 obrazów, a także rysunki i fotografie artysty, pochodzące z kolekcji prywatnej. Ekspozycję będzie można oglądać od 5 grudnia.
      
            "Dla miłośników sztuki Beksińskiego obecna wystawa jest niezwykłą okazją, aby obejrzeć mało znane dzieła artysty - zaznaczył Józef Rudek, dyrektor Galerii Roi Dore. - Prezentowane prace, zwłaszcza obrazy olejne, są zazwyczaj niedostępne dla publiczności. Pokazywane były tylko raz, ponad trzydzieści lat temu".

Wśród wystawionych prac znalazł się obraz olejny z 1974 r. "Bez tytułu" przedstawiający pochyloną nad rozbujaną kołyską zakapturzoną postać w ciemnoniebieskiej szacie. W tle widoczny jest krucyfiks, który atakuje chmara ptaków i napis na murze "In hoc signo vinces” („pod tym znakiem zwyciężysz”). Słowa jakie pod świecącym krzyżem na niebie miał usłyszeć Konstantyn Wielki w czasie marszu na Rzym, stanowią tytuł wystawy.

Ekspozycja „Beksiński – In hoc signo vinces” - jak zapowiadają organizatorzy - jest pierwszą z serii wystaw prezentujących prace artysty we Francji. Najbliższy pokaz twórczości Beksińskiego będzie miał miejsce podczas Salonu „Dessin et peinture a l'eau" w Grand Palais w Paryżu w 2018 r. W przyszłym roku jest również planowana wystawa dzieł Beksińskiego w Polsce w Muzeum Archidiecezji Warszawskiej w Warszawie.

Zdzisław Beksiński urodził się w 1929 r. w Sanoku, zmarł tragicznie w 2005 r. w Warszawie. Był malarzem, fotografikiem, rysownikiem i rzeźbiarzem, w którego twórczości, kojarzonej z surrealizmem, dominuje charakter oniryczny i fantastyczny. Beksiński rozpoczął swoją karierę artystyczną w latach 50. od fotografii, potem zainteresował się rysunkiem.

Malarstwo olejne pojawiło się w twórczości Beksińskiego w 1970 r. W latach 80. XX w. malarz zaprzyjaźnił się z miłośnikiem jego sztuki i kolekcjonerem, adwokatem i profesorem uniwersytetu Piotrem Dmochowskim, zamieszkałym w Paryżu, który zorganizował mu szereg wystaw we Francji, Belgii, Niemczech i Japonii.

Obrazy Beksińskiego najczęściej przedstawiają fantastyczny świat: dziwne i opustoszałe pejzaże, zmumifikowane istoty – ludzkie lub hybrydy – czasami w stanie rozkładu bądź przypominające szkielety. "Choć jego dzieła mogą wydawać się na pierwszy rzut oka niepokojące i makabryczne, po pewnym czasie widz zaczyna koncentrować się na transcendentnej piękności obrazów Beksińskiego" - napisał Tadeusz Nyczek we wstępie do albumu "Beksinski. Photographies, dessins, sculptures, peintures" wydanego przez Annę i Piotra Dmochowskich w 1991 r.

Paryska Galeria Roi Dore rozpoczęła działalność w marcu 2010 r. Znajduje się w artystycznej dzielnicy Paryża, Le Marais, nieopodal Muzeum Picassa. Zorganizowano tu ponad 30 wystaw prac, głównie polskich artystów tworzących poza krajem. W galerii można było obejrzeć prace m.in.: Michała Batorego, Józefa Burego, Romana Cieślewicza, Stasysa Eidrigeviziusa, Joanny Flatau, Andrzeja Haladudy, Pawła Jocza, Janusza Kapusty, Artura Majki, Ludwiki Ogorzelec, Wojtka Siudmaka. Galeria Roi Dor, brała udział w paryskim biennale fotografii "Mois de la Photo 2012".

Wystawę „Beksiński – In hoc signo vinces”, którą zorganizowały Galerie Roi Dore w Paryżu oraz platforma Art-maniac będzie można oglądać do 13 stycznia 2018 r.

Anna Bernat