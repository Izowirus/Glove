Nowoczesne muzeum kościuszkowskie i ogród powstaną pod kopcem Kościuszki w Krakowie. Realizacja projektów będzie możliwa dzięki dofinansowaniu w wysokości 6,3 mln zł z funduszy unijnych, na które umowę podpisano w środę.
      
            Sygnatariuszami dokumentu są Leszek Zegzda z zarządu województwa małopolskiego oraz prezes Komitetu Kopca Kościuszki prof. Mieczysław Rokosz i skarbnik tego komitetu prof. Piotr Dobosz.

Planowany termin realizacji projektu to wrzesień 2019 r. Wartość całej inwestycji opiewa na kwotę ponad 11 mln zł (5 mln zł kosztów inwestycji pokrywa Komitet Kopca Kościuszki i Społeczny Komitet Odnowy Zabytków Krakowa).

Muzeum (600 m kw powierzchni) znajdować się będzie w zabytkowym forcie Kościuszko otaczającym kopiec Kościuszki, gdzie pomieszczania zostaną zmodernizowane i dostosowane do potrzeb osób z niepełnosprawnościami (obecnie w budowlach pod kopcem są już sale konferencyjne i wystawiennicze, poświęcone Kościuszce; tu także siedzibę ma radio RMF FM). W muzeum znajdować się będzie nowoczesna, interaktywna wystawa stała „Kościuszko – bohater wciąż potrzebny”.




Nowa wystawa będzie ukazywać historię Tadeusza Kościuszki i Polski w kontekście globalnym, a dzięki nowoczesnym technologiom – m.in. prezentacjom 3D czy wirtualnym wizualizacjom – będzie spełniać swoją funkcję edukacyjną. Dzięki tym zabiegom autorzy projektu (skupieni w Komitecie Kopca Kościuszki w Krakowie) chcą trafić z przekazem także do młodzieży, która stanowi 60-70 proc. wszystkich odwiedzających wystawy. Z myślą o najmłodszych przygotują także trasę edukacyjną na terenie kopca.

Dzięki unijnemu dofinansowaniu możliwe będzie również utworzenie specjalistycznej biblioteki, która posłuży wszystkim zainteresowani postacią Tadeusza Kościuszki.

W pobliżu muzeum powstanie ogród kościuszkowski (ok. 950 m kw powierzchni) – będzie to strefa rekreacji, m.in. z ławkami do odpoczynku.

„Dzięki przyznanemu dofinansowaniu mamy szansę urzeczywistnić jeden z głównych celów prowadzonej przez nasz komitet od blisko 200 lat działalności – utworzyć Muzeum Kościuszkowskie z prawdziwego zdarzenia. Da to m.in. możliwość pokazania odwiedzającym eksponatów, które do tej pory nie były prezentowane” – powiedział prezes Komitetu Kopca Kościuszki prof. Mieczysław Rokosz.

Leszek Zegzda podkreślił, że kopiec Kościuszki to nie tylko jedno z ulubionych miejsc mieszkańców Krakowa i okolic, ale to przede turystyczna wizytówka miasta i Małopolski. „Cieszę się, że dzięki przyznanemu dofinansowaniu nie tylko zrekonstruowane zostaną elementy XIX-wiecznego fortu Kościuszko, ale powstanie w nim także muzeum z prawdziwego zdarzenia. Jestem pewien, że dzięki temu kopiec Kościuszki będzie jeszcze chętniej odwiedzany przez polskich i zagranicznych turystów, którzy będą mogli jeszcze lepiej poznać historię drogi Polaków do wolności” – powiedział.

Kopiec Kościuszki został usypany w 1823 r. jako symboliczna mogiła w hołdzie wielkiemu bohaterowi narodowemu – Tadeuszowi Kościuszce. W mogile stworzonej na wzór kopca Kraka złożono ziemię z pól bitewnych powstania kościuszkowskiego – Racławic i Maciejowic oraz z miejsc walki Kościuszki  o niepodległość Stanów Zjednoczonych. Fort nr 2 Kościuszko, okalający kopiec, to jeden z najstarszych zachowanych obiektów dawnej Twierdzy Kraków.

Rok 2017 Sejm ogłosił Rokiem Tadeusza Kościuszki. Twórca insurekcji z roku 1794 zmarł 200 lat temu.

Beata Kołodziej