Warszawa, 19.07.2012. Grupa niewidomych dorosłych osób z opiekunami zwiedza z przewodnikiem Zamek Królewski w Warszawie, 19 bm. Niewidomi i osoby słabowidzące mogą zwiedzać muzea i zabytki dzięki technice audiodeskrypcji. Przewodnik-lektor werbalnie opisuje swoim podopiecznym to, czego nie mogą zobaczyć. Zwiedzający mogą dotykać eksponatów. Koordynatorką projektów „Poza Ciszą i Ciemnością”, umożliwiających osobom z dysfunkcją wzroku i słuchu dostęp do szeroko pojmowanej kultury jest Anna Żórawska. (tg/cat) PAP/Tomasz Gzell Archiwum PAP © 2017 / Tomasz Gzell
                                        

            Ponad 60 kolejnych dzieł sztuki zostanie opisanych za pomocą audiodeskrypcji, dzięki czemu będą dostępne dla osób niedowidzących i niewidomych. Opisy umożliwiające dostęp do eksponatów znajdą się na portalu internetowym iSztuka.
      
            To kontynuacja pionierskiego przedsięwzięcia Fundacji Audiodeskrypcja - portalu iSztuka.edu.pl, który udostępnia osobom niedowidzącym i niewidzącym sztukę. Obecnie na portalu znajduje się już opisanych 120 dzieł od prehistorii do renesansu, docelowo ma ich być 350.

Jak mówią twórcy portalu, jest on odpowiedzią na potrzeby edukatorów osób niepełnosprawnych, którym brakowało materiałów do przeprowadzenia lekcji plastyki w szkole. Stąd powstał pomysł, by stworzyć platformę, gdzie za pomocą audiodeskrypcji, opisane zostałyby najważniejsze dzieła sztuki.

Audiodeskrypcja, której białostocka fundacja jest pionierem, to technika ułatwiająca odbiór kultury przez osoby niewidome i niedowidzące. Organizacja tworzy w ten sposób opisy do filmów, spektakli teatralnych, ostatnio też spektakli operowych, a teraz opisy do dzieł sztuki.

Teraz fundacja rozpoczęła pracę nad opisaniem kolejnych dzieł. Jak powiedział PAP prezes Fundacji Audiodeskrypcja Tomasz Strzymiński, w sumie powstaną opisy do 64 dzieł z baroku, rokoko, klasycyzmu i romantyzmu, wybranych przez historyków sztuki. Opisane zostaną m.in.  obrazy Caravaggia "Złożenie do grobu", Petera Paula Rubensa "Podniesienie krzyża", Eugenea Dealcroixa "Wolność wiodącą lud na barykady". Będzie można też zapoznać się z architekturą Pałacu Krasińskich czy Teatru Wielkiego w Warszawie oraz z rzeźbami m.in. Bertela Thorvaldsena.

Do tej pory na portalu dostępnych jest 120 dzieł sztuki. To m.in. słynne malowidła z jaskini w Lascaux, rzeźba Nike z Samotraki, mozaika z Hagia Sofia z Konstantynopola, tryptyk Hieronima Boscha, "Dama z gronostajem" i "Ostatnia wieczerza" Leonarda da Vinci, "Narodziny Wenus" Sandro Botticellego; rzeźby Michała Anioła, grafiki Albrechta Duerera, czy obiekty architektoniczne - kopuła bazyliki św. Piotra w Rzymie oraz dziedziniec arkadowego Zamku Królewskiego na Wawelu.

Na portalu oprócz fotografii i kontekstu historycznego, użytkownicy mają do dyspozycji opisy dzieł w formie audiodeskrypcji - zarówno skryptów tekstowych, jak i nagrań dźwiękowych. Dzięki temu sztukę mogą poznawać także osoby niepełnosprawne - niewidome i niedowidzące oraz niesłyszące i niedosłyszące. Strona dostosowana jest także do ich potrzeb.

Na realizację kolejnego etapu przedsięwzięcia fundacja otrzymała dofinansowanie z Narodowego Centrum Kultury.

Fundacja Audiodeskrypcja to organizacja pozarządowa, założona przez niewidomych białostoczan - Tomasza Strzymińskiego i Barbarę Szymańską, którzy popularyzują audiodeskrypcję i pokazują jej znaczenie dla niepełnosprawnych. Głównym celem działalności organizacji było od początku wprowadzenie tej techniki do wielu instytucji kultury w kraju.

Fundacja Audiodeskrypcja prowadzi też wykłady oraz szkolenia z tworzenia audiodeskrypcji i kompleksowego udostępniania instytucji osobom niepełnosprawnym. W ciągu kilku lat fundacja przeszkoliła ponad tysiąc osób. Przygotowała audiodeskrypcję m.in. do kilkudziesięciu filmów. Wykonała również audio-przewodniki dla muzeów i miast, audycje radiowe o sztuce; zainicjowała też akcję społeczną pod hasłem "Sztuka, której nikt nie widział".