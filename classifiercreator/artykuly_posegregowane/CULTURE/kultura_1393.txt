Spacer śladami Stanisława Lema, pokaz filmu "Kongres" i debata "Kongres Futurologiczny, czyli świat w systemie powszechnej miłości bliźniego" będą głównymi punktami tegorocznych obchodów 95. rocznicy urodzin Stanisława Lema.
      
            Pisarz, którego powieści zostały przełożone na 41 języków i sprzedały się w ponad 30 milionach egzemplarzy na całym świecie, a część została zekranizowana i zaadaptowana na słuchowiska, 12 września obchodziłby swoje 95. urodziny.

Z tej okazji 10 września odbędzie się urodzinowy spacer szlakiem Stanisława Lema, podczas którego Elżbieta Binswanger-Stefańska opowie o miejscach w Krakowie związanych z pisarzem. Dwa dni później, 12 września, w Centrum Kongresowym ICE Kraków odbędzie się debata poświęcona "Kongresowi Futurologicznemu" – obszernemu opowiadaniu Lema wydanemu w 1971 roku.

W rozmowie pt. "Kongres Futurologiczny, czyli świat w systemie powszechnej miłości bliźniego" na temat współczesnych polityczno-społecznych kontekstów tekstu Lema wezmą udział: wieloletni sekretarz pisarza Wojciech Zemek oraz prof. Piotr Popik z Instytutu Farmakologii PAN. Spotkanie poprowadzi Elżbieta Binswanger-Stefańska (Stowarzyszenie Wszechnicy Oświeceniowo-Racjonalistycznej), a fragmenty "Kongresu Futurologicznego" przeczyta Ziuta Zającówna.

Debacie będzie towarzyszył pokaz filmu "Kongres" (The Congress, reż. Ari Folman) z 2013 roku – będącego międzynarodową koprodukcją opartą na motywach prozy Lema, nagrodzoną Europejską Nagrodą Filmową.

Stanisław Lem urodził się 12 września 1921 roku we Lwowie. W 1946 r. w ramach akcji repatriacyjnej przeniósł się z rodzicami ze Lwowa do Krakowa, gdzie kontynuował studia medyczne. Jego drogą życiową stała się jednak literatura. Napisał m.in. "Szpital Przemienienia", "Czas nieutracony", "Astronautów", "Powrót z gwiazd", "Solaris", "Opowieści o pilocie Pirxie", "Dzienniki Gwiazdowe", "Kongres futurologiczny", "Cyberiadę".

Zmarł w wieku 84 lat, 27 marca 2006 r. w Krakowie. Nazwiskiem pisarza została nazwana planetoida 3836 Lem, pierwszy polski sztuczny satelita Lem, a także ulice - w Krakowie i w Wieliczce.