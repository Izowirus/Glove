W gdańskim Muzeum II Wojny Światowej udostępniono sześć stanowisk wyposażonych w sprzęt pozwalający na wirtualnie zwiedzanie Westerplatte i lasów w Piaśnicy, w których na początku konfliktu zabito kilkanaście tysięcy Polaków. Katalog miejsc ma się z czasem powiększać.
      
            Zestaw stanowisk wyposażonych w Okulary Oculus Rift, które pozwalają na wirtualne zwiedzanie, zostanie po raz pierwszy udostępniony w piątek w południe. Goście placówki będą mieli szansę zobaczyć, jak wyglądał półwysep Westerplatte w czasie funkcjonowania Wolnego Miasta Gdańska, gdy na jego terenie istniała polska Wojskowa Składnica Tranzytowa, oraz jak to miejsce wygląda dziś.

Będzie to możliwe dzięki zleconym przez Muzeum pracom polegającym na wykonaniu fotograficznych panoram terenu półwyspu, w tym miejsc szczególnie ważnych z historycznego punktu widzenia: pięciu wartowni Składnicy, Willi Oficerskiej i Podoficerskiej, Kasyna Podoficerskiego, Starych Koszar, Placówek Fort i Fort II, stacji kolejowej, przystani Westerplatte, Mewiego Szańca czy magazynu amunicji.

Jak poinformował PAP rzecznik prasowy Muzeum II Wojny Światowej Aleksander Masłowski, stanowiska umożliwią też obejrzenie miejsc upamiętniających polskich żołnierzy walczących na Westerplatte, w tym Cmentarzyk Poległych Obrońców Westerplatte oraz Pomnik Obrońców Wybrzeża.

Współczesne panoramiczne zdjęcia uzupełnione zostały prezentacjami historycznymi, w tym archiwalnymi nagraniami, mapami i fotografiami pokazującymi nieistniejące już dziś w dużej części obiekty Wojskowej Składnicy Tranzytowej Westerplatte. Osoby korzystające z wirtualnych stanowisk będą więc miały możliwość zobaczenia jak dane miejsce wyglądało w 1939 roku, a jak wygląda dziś.

Poza Westerplatte korzystający ze stanowisk wirtualnych goście placówki będą też mogli obejrzeć panoramy prezentujące budynek Muzeum II Wojny Światowej i wnętrze placówki.

Prezentacja umożliwi też wirtualną wizytę na ternie lasów położonych w okolicy Piaśnicy, na terenie których w połowie października 1939 r. Niemcy rozpoczęli masowe egzekucje przedstawicieli polskiej inteligencji - nauczycieli, wojskowych, urzędników, duchownych, działaczy społecznych i politycznych, ale także cudzoziemców, w tym pacjentów niemieckich szpitali psychiatrycznych przywożonych pociągami z III Rzeszy.

Stanowiska umożliwiające wirtualne zwiedzanie ustawiono w podziemiu Muzeum II Wojny Światowej, w holu prowadzącym na wystawę główną placówki. „Można z nich korzystać bezpłatnie, na przykład w oczekiwaniu na wejście na ekspozycję główną” – powiedział PAP Masłowski.

Dodał, że w planach placówki jest sukcesywne wzbogacenie listy miejsc, które będą mogli odwiedzać goście korzystający ze stanowisk wirtualnych. „Chcielibyśmy umożliwić gościom Muzeum choćby taką formę odwiedzenia innych miejsc związanych z historią II wojny światowej” – powiedział PAP rzecznik.