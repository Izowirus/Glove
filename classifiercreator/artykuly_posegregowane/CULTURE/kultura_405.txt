Łódź, 23.04.2018. Otwarcie wystawy "W drodze do Niepodległości", 23 bm. w Instytucie Europejskim w Łodzi, z udziałem wicepremiera, ministra kultury i dziedzictwa narodowego Piotra Glińskiego. (gm/awa) PAP/Grzegorz Michałowski PAP © 2018 / Grzegorz Michałowski
                                        

            Musimy pamiętać o tym, skąd wyrośliśmy, kim jesteśmy, kto oddał życie, żebyśmy mogli teraz budować szanse rozwojowe Polski - powiedział wicepremier Piotr Gliński otwierając w poniedziałek w Łodzi wystawę "W drodze do niepodległości".
      
            Wystawa to - składające się z kilkudziesięciu tablic ilustrowanych zdjęciami, skanami dokumentów oraz opisami ważnych wydarzeń - kalendarium prezentujące trudną drogę Polaków do odzyskania niepodległości i kształtowania się polskiej państwowości. Od poniedziałku ekspozycję można oglądać w Instytucie Europejskim w Łodzi, a wcześniej była ona prezentowana m.in. w Sejmie.

Otwierając wystawę wicepremier, minister kultury i dziedzictwa narodowego Piotr Gliński podkreślił, że to jedno z wielu wydarzeń organizowanych w całym kraju w ramach obchodów setnej rocznicy odzyskania przez Polskę niepodległości.

"Ono jest świętowane w Polsce w bardzo różny sposób i przez bardzo wiele instytucji. (…) I myślę, że podstawowym wyznacznikiem naszych obchodów jest zróżnicowanie zaangażowania. Organizujemy wystawy, koncerty, konkursy edukacyjne, imprezy sportowe. Chodzi o to, żeby cała Polska uczestniczyła w tych obchodach" – powiedział.

Podkreślił, że "pamięć jest podstawą naszej tożsamości", bo - jak dodał - "bez pamięci nie funkcjonowalibyśmy jako wspólnota polityczna".

"Pamięć wyznacza także szanse rozwojowe wszystkich wspólnot politycznych. Kto nie potrafi instytucjonalizować pamięci w sposób właściwy, uczciwy, sprawiedliwy, wieloraki, ten nie potrafi także zwyciężać we współczesnej konkurencji" – zaznaczył Gliński.

Jak przyznał, głównym celem obchodów jest wzmacnianie naszej wspólnoty i budowanie zasobów dla przyszłych pokoleń. "Bez pamięci i bez nowoczesnego podejścia do celebrowania stulecia niepodległości nie osiągniemy tego celu" – tłumaczył.

Apelując o "dynamiczne, interaktywne, edukacyjne" świętowanie zapewnił, że możemy optymistycznie spoglądać w przyszłość. W opinii wicepremiera Polska ma przed sobą wielkie szanse rozwojowe, ale "musimy pamiętać o tym, skąd wyrośliśmy, kim jesteśmy, kto oddał życie, żebyśmy mogli teraz budować nasze szanse rozwojowe".

Wystawa, przygotowana na podstawie materiałów historycznych, składa się z 30 plansz, które ilustrują i opisują najistotniejsze wydarzenia związane z odzyskaniem przez Polskę niepodległości w 1918 r., w tym poprzedzające z 1917 r. i te późniejsze, z początku lat 20. XX wieku.

Ekspozycja jest elementem projektu edukacyjnego "Dla Niepodległej" realizowanego przez Bank Pocztowy SA oraz PERN SA, we współpracy z Narodowym Archiwum Cyfrowym i Archiwum Akt Nowych.

Wystawie "W drodze do niepodległości" towarzyszą ekspozycje filatelistyczne - "Polskie Zrywy Narodowe" oraz "Od Twórcy do Budowniczego Państwa Polskiego", a także numizmatyczna – "Banknoty złotowe okresu międzywojennego 1919–1936". W łódzkim Instytucie Europejskim będzie można oglądać je do końca kwietnia, a następnie do 11 maja w Urzędzie Pocztowym przy ul. Kościuszki w Łodzi.

"Usługi finansowe świadczone przez Pocztę Polską w tym typowe usługi bankowe, stanowiły w tamtym czasie podstawę obrotu pieniądza w gospodarce kraju, były krwioobiegiem finansowym państwa w okresie międzywojennym" – powiedział prezes Banku Pocztowego Sławomir Zawadzki.

Dotychczas ekspozycja prezentowana była w 35 szkołach i instytucjach, dzięki czemu obejrzało ją ok. 10 tys. osób. Do końca roku będzie ją można zobaczyć jeszcze w 200 szkołach.

Przedsięwzięcie, jak podkreślają jego inicjatorzy, jest częścią jubileuszowych obchodów, które koordynuje Ministerstwo Kultury i Dziedzictwa Narodowego w ramach Programu Wieloletniego "Niepodległa" na lata 2017-21.