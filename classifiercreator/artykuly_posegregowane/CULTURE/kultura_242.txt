"Kartka z Powstania" - historia kpt. Władysława Sieroszewskiego "Sabały" - to pierwsze fabularyzowane widowisko historyczne zrealizowane w technologii wirtualnej rzeczywistości (VR) w Polsce. Pokazy 15-minutowego filmu odbędą się w Warszawie w dniach od 1 sierpnia do 16 września.
      
            Przedsięwzięcie, które adresowane jest nie tylko do młodych odbiorców, ale do każdego, kto interesuje się Powstaniem Warszawskim, przygotowało Narodowe Centrum Kultury w związku z przypadającą w środę 74. rocznicą wybuchu Powstania Warszawskiego.

"+Kartka z Powstania+ jest to film w technice VR, w którym zgodnie z misją Narodowego Centrum Kultury wyrażanym hasłem +Wychodząc poza teraźniejszość, pielęgnujemy przeszłość+, chcemy opowiadać o historii w sposób nowoczesny. To 15-minutowy, trzymający mocno w napięciu, film w technice 360 stopni, dzięki której widzowie będą mogli poznać trudną historię Powstania Warszawskiego" - powiedział PAP dyrektor Narodowego Centrum Kultury Rafał Wiśniewski.



"Kartka z Powstania" opowiada historię jednego z powstańców warszawskich, kpt. Władysława Sieroszewskiego "Sabały", który stając do walki w sierpniu 1944, otrzymał od swojej córki kartkę z modlitwą. Wtedy jeszcze nie wiedział, że ta kartka wpłynie na jego dalsze losy. Sieroszewski "Sabała" służył w Okręgu Warszawskim Armii Krajowej; kierował Służbą Sprawiedliwości - WSS (Wojskowym Sądem Specjalnym). Przed wojną pracował na różnych stanowiskach w prokuraturze, by w 1939 r. zostać prokuratorem Sądu Najwyższego; w latach okupacji niemieckiej prowadził praktykę adwokacką. Przeżył wojnę, zmarł w 1996 r.

"Film zaczyna się od momentu, gdy znajdujemy się w kanale i obserwujemy krótki wyimek z faktycznej historii i losów w czasie Powstania Warszawskiego. To obrazy, które powstały na podstawie wydarzeń znanych z Powstania Warszawskiego, a tytułowa kartka do dziś jest w Muzeum Powstania Warszawskiego" - mówił szef NCK.

"To, co jest interesujące, to to, że w tym filmie czujemy się, jakbyśmy byli w czasie Powstania Warszawskiego. To jest coś tak przejmującego, kiedy oglądamy świat nie w jednej płaszczyźnie, ale w wielu, gdy patrzymy w jaki sposób wyglądała tamta Warszawa, słyszymy dźwięki, gdy widzimy ludzi z tamtego czasu. To coś, co bardzo trudno opowiedzieć, to po prostu trzeba zobaczyć" - zachęcał dyrektor NCK.

Technologia VR umożliwia doświadczenie wirtualnej przestrzeni "tu i teraz". "To połączenie stereoskopii, czyli techniki obrazowania oddającej wrażenie dwuocznego odbioru głębi i odległości, oraz dźwięku ambisonicznego, które pozwala na odczuwanie imersji – wrażenia, że zatapiamy się w oglądanym obrazie" - podało NCK. Wyjaśnia też, że wirtualna rzeczywistość dzięki specjalnym okularom oszukuje ludzkie zmysły, co pozwala na przeniesienie się w inną przestrzeń.

Bezpłatne pokazy będą się odbywać w Kordegardzie - Galerii Narodowego Centrum Kultury od 1 sierpnia do 16 września 2018 roku. "Kartka z Powstania" ma być też pokazywana podczas festiwali filmowych, m.in. w Gdyni.

Narodowe Centrum Kultury, które w obecnym kształcie działa od 2006 r., jest państwową instytucją kultury, a jego statutowym zadaniem są działania na rzecz rozwoju kultury w Polsce. NCK zajmuje się takimi dziedzinami jak m.in. edukacja kulturalna oraz zwiększanie zainteresowania kulturą i sztuką, promocja polskiego dziedzictwa narodowego jako elementu europejskiego dziedzictwa kulturowego, podtrzymywanie i upowszechnianie tradycji narodowej i państwowej.
Norbert Nowotnik