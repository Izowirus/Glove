Bydgoszcz, 08.10.2014. Kostiumolożka Martyna Kander podczas konferencji prasowej przed premierą opery Giuseppe Verdiego "Rigoletto". (tż/mgut) PAP/Tytus Żmijewski Archiwum PAP © 2018 / Tytus Żmijewski
                                        

            Scenografka Martyna Kander i aktorka Joanna Helena Rozkosz zostały laureatkami Nagrody im. Leona Schillera przyznawanej przez ZASP. Artystki odbiorą nagrody podczas Zjazdu ZASP, który odbywać się będzie 16-17 kwietnia br. w siedzibie warszawskiego Teatru Lalka.
      
            O przyznaniu nagród poinformował PAP we wtorek Zarząd Główny ZASP - Stowarzyszenia Polskich Artystów Teatru, Filmu, Radia i Telewizji.

"Programowa Rada Sekcji rozpatrzyła zgłoszone kandydatury do Nagrody im. Leona Schillera. Po zapoznaniu się z załączoną dokumentacją, Rada postanowiła rekomendować do Nagrody Zarządowi Głównemu dwie osoby: Martynę Kander, zgłoszoną przez Sekcję Scenografów, oraz Joannę Helenę Rozkosz, kandydatkę wytypowaną przez Sekcję Teatrów Dramatycznych" - czytamy w przesłanym PAP komunikacie. Zarząd Główny ZASP, "po zapoznaniu się z protokołem Rady, zaakceptował jej opinię".

Wyróżniona Martyna Kander jest absolwentką Wydziału Scenografii i Nowych Mediów warszawskiej Akademii Sztuk Pięknych.

"Sekcja Scenografów ZASP chce przyznać nagrodę imienia wielkiego twórcy i inscenizatora oraz umieścić na długiej liście wybitnych artystów teatru Martynę Kander" - napisała w rekomendacji przewodnicząca Sekcji Scenografów ZASP Barbara Zawada.

"Martyna Kander ur. się w roku 1988. W 2012 r. zrobiła dyplom na Wydziale Scenografii i Nowych Mediów. Stypendystka Erasmusa w Academii di Belle Arte di Venezia 2010/2011 oraz Ministerstwa Kultury 2011/2012. Asystentka w Pracowni Projektowania Kostiumu ASP w Warszawie z otwartym przewodem doktorskim. Od 2012 do 2017 r. zdążyła zaprojektować scenografie lub kostiumy do 23 przedstawień, kilkakrotnie w Operze na Zamku w Szczecinie, Operze Nova w Bydgoszczy, w Operze Kameralnej w Warszawie, Teatrze Słowackiego w Krakowie, Teatrze Narodowym w Warszawie i innych. Współpracuje z wyróżniającymi się reżyserami jej pokolenia – Natalią Babińską, Marcinem Hycnarem, Waldemarem Raźniakiem, Natalią Kozłowską, Grażyną Kanią" - opisano dorobek Kander w rekomendacji.

"Przedstawia niepospolity talent, również inscenizacyjny i wyobraźnię, którą już wyróżniała się na studiach. Prapremiera opery Brittena +Dokręcanie śruby+ przyniosła jej zasłużone laury w postaci nagród scenograficznych imienia J. Kiepury, Pronaszki – od Sekcji Scenografów ZASP, Nagrody J. Moskala – CSW – na Festiwalu Nowej Scenografii oraz Nagrody im. Teresy Roszkowskiej w 2017 r. za dotychczasowe dokonania. Ostatnią spektakularną scenografię, wręcz inscenizację, możemy podziwiać w Teatrze Narodowym w Warszawie – w +Opowieści zimowej+ Szekspira w reżyserii Marcina Hycnara" - napisała Barbara Zawada.

Joanna Helena Rozkosz jest absolwentką Państwowej Wyższej Szkoły Teatralnej w Krakowie, a od jesieni 2017 r. aktorką Teatru im. W. Horzycy w Toruniu. Pierwsze szlify zawodowe zdobywała w Ognisku Teatralnym Haliny i Jana Machulskich przy Teatrze Ochota w Warszawie.

"W 2014 r. zagrała Saszę w +Płatonow. Making of+ – spektaklu warsztatowym, w reżyserii Małgorzaty Maciejewskiej i Tomasza Jękota (PWST, Kraków), w 2015 r. – Lauren w spektaklu +Wszechświat w pigułce+, w reżyserii Iwony Kempy (Małopolski Ogród Sztuki w Krakowie), Solwejgę w +Peer.10.15+, w reżyserii Jakuba Skrzywanka (PWST, Kraków), Generałową w spektaklu dyplomowym +Jednak Płatonow+ w reżyserii Pawła Miśkiewicza, 2016 r. – Agafię w spektaklu dyplomowym +Ożenek+ w reżyserii Wiktora Loga-Skarczewskiego, Katrin w +Głodnym dziecku+, w reżyserii Judyty Berłowskiej (Małopolski Ogród Sztuki w Krakowie), Hanka w +Żyjemy w najlepszym z możliwych światów+, w reżyserii Karoliny Kowalczyk (Teatr Soho w Warszawie). Będąc już w Zespole Teatru im. Wilama Horzycy zagrała: Dziewczynkę w +Roberto Zucco+, w reżyserii Leny Frankiewicz, Alę w +Tangu+ u Piotra Ratajczaka, Dianę w +Mulholland Drive+ u Edyty Wróblewskiej i Antygonę w +Królu Edypie+ w reżyserii Wojciecha Klemma" - przedstawiono dorobek aktorki w komunikacie.

"W imieniu Zarządu Bydgosko–Toruńskiego Oddziału ZASP uważam, że Joanna Helena Rozkosz w pełni zasługuje na otrzymanie najwyższej nagrody dla aktora młodego pokolenia, przyznawanej przez Związek Artystów Scen Polskich. Swoim kunsztem i talentem bawi i wzrusza, służy naszej widowni, przekazując wszystkim zainteresowanym najpiękniejszą literaturę polską i światową, ponadczasowe wartości moralne i etyczne, przysposabiając widzów do świadomego życia" - napisała w swojej rekomendacji, Teresa Stępień-Nowicka, przewodnicząca Sekcji Teatrów Dramatycznych ZASP.

"Znając profesjonalizm, wrażliwość artystyczną i dotychczasowe dokonania Joanny Rozkosz, jestem głęboko przekonana, że jej dorobek sceniczny zasługuje na szczególną uwagę i wyróżnienie, a jej kolejne role wraz nabywanym doświadczeniem staną się bez wątpienia artystycznym wydarzeniem najbliższych lat" - podkreśliła Stępień-Nowicka.

"W 2016 r. zdobyła nagrodę specjalną podczas 34. Festiwalu Szkół Teatralnych w Łodzi, ufundowaną przez Opus Film +dla aktorki, którą chcielibyśmy oglądać na ekranie telewizyjnym i filmowym+, za rolę Anny w spektaklu +Jednak Płatonow+. W miesięczniku +Teatr+ została dostrzeżona w rankingu +Najlepszy, najlepsza, najlepsi 2015/2016+ w kategorii najciekawszy debiut" - czytamy w komunikacie.

Według regulaminu nagrody datą ogłoszenia laureatów jest 14 marca - rocznica urodzin Leona Schillera.

W tym roku wyróżnione artystki zostaną nagrodzone podczas Zjazdu ZASP, który odbędzie się 16-17 kwietnia br. w siedzibie warszawskiego Teatru Lalka.

Nagroda, pierwotnie przyznawana jedynie reżyserom, jest wyróżnieniem za wysoką jakość – wykonawczą i realizatorską – wnoszoną do sztuki teatralnej przez młodych twórców: artystów teatru, zespołów składających się z młodych artystów sceny, może być także wyróżnieniem za pracę teoretyczną z dziedziny teatru.

Nagroda nosi miano Leona Schillera - jednego z najwybitniejszych inscenizatorów przedwojennej polskiej sceny, wielkiego organizatora (twórcy np. czasopisma naukowego "Pamiętnik Teatralny"), pedagoga, a także prezesa Stowarzyszenia od roku 1950 aż do śmierci, 25 marca 1954 r.