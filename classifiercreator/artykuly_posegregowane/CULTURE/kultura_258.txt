Starachowice, 21.07.2018. Wicepremier, minister kultury i dziedzictwa narodowego Piotr Gliński podczas spotkania z mieszkańcami Starachowic, 21 bm. Politycy Prawa i Sprawiedliwości kontynuują spotkania z mieszkańcami polskich miast i wsi. (cat) PAP/Piotr Polak Archiwum PAP © 2018 / Piotr Polak
                                        

            51 stypendystów XVII edycji programu stypendialnego MKiDN "Gaude Polonia", w tym 42 z Ukrainy, 7 z Białorusi, po jednym z Gruzji i Rosji, odebrało w poniedziałek z rąk wicepremiera, ministra kultury Piotra Glińskiego dyplomy. Wzbogacacie nasz potencjał kulturowy - powiedział Gliński.
      
            Wręczenie dyplomów odbyło się w Pałacu Rzeczypospolitej w Warszawie. Stypendyści reprezentowali następujące dziedziny: sztuki wizualne, muzyka, literatura/przekład, film, teatr, fotografia, muzealnictwo, konserwacja dzieł sztuki oraz taniec. Łącznie do udziału w programie "Gaude Polonia" zgłosiło się 247 twórców.

"Cieszymy się, że możemy kolejny raz wręczać te stypendia. To jest wyraz, w jakimś sensie naszego wspólnego interesu, mieszkańców Europy Środkowo-Wschodniej, powinniśmy się wspierać. Mamy bardzo wiele elementów, które nas łączą, polskie państwo jest bardzo zainteresowane tym, żeby ta wymiana kulturowa (...) była realizowana, kontynuowana" - powiedział w Pałacu Rzeczypospolitej, gdzie wręczano stypendia, Gliński.

"Państwo wzbogacacie nasz potencjał kulturowy, w ten sposób, że przez pół roku co najmniej, a mam nadzieję, że niektóre osoby być może dłużej, będziecie mieli bezpośredni kontakt z naszymi instytucjami, z naszymi zasobami kulturowymi polskimi i dzięki temu ta współpraca (...) środkowo-europejska będzie się rozwijała" - dodał wicepremier, zwracając się do stypendystów.

Gliński zwrócił uwagę, że jest zdecydowana przewaga stypendystów z jednego kraju. "To bardzo dobrze, ale chciałoby się, żeby było jeszcze więcej reprezentantów innych kultur i narodów" - wskazał minister kultury.

Dyrektor Biblioteki Narodowej Tomasz Makowski ocenił, że Pałac Rzeczypospolitej to "dobre miejsce na wręczanie nagród, które tak znakomicie pokazują bogactwo Europy Środkowo-Wschodniej, dziedzictwo i twórczą aktywność tego wszystkiego, co się dzieje w tej części Europy".

Zdaniem dyrektora Narodowego Centrum Kultury Rafała Wiśniewskiego program "Gaude Polonia" to zaproszenie do rozwoju, a także okazja, żeby uaktywniać potencjały kulturotwórcze stypendystów.

Chrystyna Sływka z Ukrainy, która otrzymała stypendium w kategorii sztuki wizualne powiedziała dziennikarzom, że stypendium to "cudowna możliwość realizacji projektów artystycznych".

Filmowiec Władysław Robski (Ukraina), który otrzymał stypendium już po raz drugi, pytany dlaczego zdecydował się na stypendium w Polsce, odpowiedział, że jest to drugi po Ukrainie, bliski mu kraj. "Nasze społeczeństwa są blisko, mamy wspólną przyszłość, spędziłem tu dzieciństwo, dlatego jestem tutaj" - wyjaśnił Robski.

"Gaude Polonia" to program stypendialny Ministra Kultury i Dziedzictwa Narodowego, który powołano do życia w 2003 r. Jest przeznaczony dla młodych twórców z Europy Środkowo-Wschodniej (do 40. roku życia, w wyjątkowych sytuacjach do 45), a w pierwszej kolejności dla artystów z Białorusi i Ukrainy. Mogą z niego skorzystać: muzycy, artyści sztuk wizualnych, filmowcy, tłumacze literatury polskiej, konserwatorzy dzieł sztuki, muzealnicy, historycy i krytycy sztuki, teatru i filmu, którzy wykażą się znaczącym dorobkiem w danej dziedzinie twórczości.

Zdobywcy stypendiów mają zagwarantowane zakwaterowanie i półroczny pobyt w Polsce (od 1 lutego do 31 lipca), a czas ten mają przeznaczyć na realizację autorskich projektów stypendialnych pod opieką uznanych polskich twórców i instytucji kultury. Wysokość stypendium wynosi 3,5 tys. zł. brutto miesięcznie. Stypendysta otrzymuje także 5 tys. zł na zakup materiałów i sprzętu niezbędnego do   realizacji projektu stypendialnego.

Program realizowany jest we współpracy z wyższymi szkołami artystycznymi. Średni koszt stypendium wynosi 43 tys. zł.

Program MKiDN "Gaude Polonia" jest realizowany przez Narodowe Centrum Kultury.