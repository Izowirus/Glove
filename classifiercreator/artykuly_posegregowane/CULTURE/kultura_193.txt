Kraków, 06.09.2018. Autor Piotr Uklański podczas otwarcia wystawy "Polska. Piotr Uklański" 6 bm. w Muzeum Narodowym w Krakowie. Wystawa Piotra Uklańskiego, jest pierwszą w Krakowie prezentacją dzieł tego znanego w Polsce i na świecie artysty. (sko) PAP/Jacek Bednarczyk PAP © 2018 / Jacek Bednarczyk
                                        

            Cykl ponad 50 najnowszych prac fotografika Piotra Uklańskiego będzie można od piątku oglądać w Muzeum Narodowym w Krakowie (MNK). Tematem zdjęć jest Polska. To pierwsza wystawa tego artysty w Krakowie.
      
            "W Muzeum Narodowym w Krakowie proponuję wystawę fotografii, nad którymi rozpocząłem pracę zainspirowany z jednej strony wynikami ostatnich wyborów w Polsce, z drugiej zbliżającą się setną rocznicą niepodległości Polski" - powiedział Piotr Uklański.

Zdaniem artysty polskie społeczeństwo znalazło się na rozdrożu i definiuje na nowo własną tożsamość, poszukując odpowiedzi na fundamentalne pytania - kim są Polacy, dokąd zmierzamy jako naród, co kształtuje nasze poczucie tożsamości, historii i zbiorowe cele?

"Wystawa fotografii Piotra Uklańskiego odnosi się do sfery kultury wizualnej. Ekspozycja tworzy fascynującą narrację. Fragmentaryczność i +zastygłość+ nieruchomych kadrów, balansujących między tradycją a kreacją, tworzą jednocześnie pole do dyskusji. Obrazy dryfują w kierunku symbolu, a zarazem pozwalają poszukiwać kontekstu, opowiadać historię i przede wszystkim stawiać pytania o współczesność" - ocenił dyrektor MNK Andrzej Betlej.

Ekspozycji "Polska. Piotr Uklański" w Muzeum Narodowym w Krakowie będzie towarzyszyć wydany przez MNK katalog ze zbiorem fotografii artysty oraz esejem Adama Mazura, kuratora ekspozycji. Album ukaże się w listopadzie i będzie zawierać również zdjęcia z wystawy.

Piotr Uklański (ur. 1968 w Warszawie) to fotografik, twórca instalacji, wideo i performansów. Mieszka i pracuje w Nowym Jorku i w Warszawie. W swym dorobku ma m.in. wystawę „Naziści" (2000), pokazywaną w warszawskiej Zachęcie, na którą złożyły się fotografie przedstawiające aktorów grających w filmach postaci nazistów.

W swojej twórczości Uklański często ironizuje na temat świata sztuki oraz własnej pozycji w instytucjonalnej hierarchii, czego wyrazem stały się prace „Galeria Foksal" (2002) i „GingerAss" (2003).