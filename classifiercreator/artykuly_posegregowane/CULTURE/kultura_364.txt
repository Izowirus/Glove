"Wybraliśmy to zdjęcie, bo przypomniało nam o czymś niesamowicie ważnym - o wolności, wolności słowa, wolności, aby kochać. Pamiętajmy o tym, ze wolność jest podstawą każdej demokracji" - powiedział o nagrodzonym zdjęciu przewodniczący jury Grand Press Photo 2018 Stefano De Luigi podczas czwartkowej gali w warszawskim Kinie Praha.

Zwycięskie zdjęcie przedstawia uczestników protestów zorganizowanych przeciwko reformom polskiego sądownictwa. Powstało 24 lipca 2017 roku w trakcie demonstracji, tzw. łańcucha światła, przed siedzibą Sądu Najwyższego w Warszawie. Jak podkreślił De Luigi, jury w nagrodzonym zdjęciu zobaczyło obraz "Wolność wiodąca lud na barykady" Delacroix.

Odbierając nagrodę Adam Lach z Napo Images podkreślił, że "u nas w kraju ewidentnie nadchodzi jakaś rewolucja - czy to kulturalna, czy społeczna; wszyscy się zmieniamy i widzimy to tak naprawdę". Zaapelował również do kolegów z branży, żeby fotografować to, co dzieje się w naszym kraju.

"On jest dzisiaj w takim momencie, że - mam wrażenie - ludzie potrzebują naszych opowieści, bo one są rzetelne, prawdziwe, przede wszystkim wspierane naszą etyką zawodową. Ja mogę też apelować, żebyśmy robili jeszcze więcej (...), bo nasz kraj tego dzisiaj potrzebuje - rzetelnego opowiadania" - powiedział Lach.

Jako zwycięzca nagrody głównej Grand Press Photo Lach otrzyma 10 tys. zł

Do tegorocznej edycji konkursu zgłoszono ok. 4,8 tys. prac, a do finału zakwalifikowało się 65 zdjęć pojedynczych i 15 reportaży. O nagrody walczyło w sumie 76 fotografów.

Nagrodzono m.in. zdjęcia pojedyncze; w kategorii "Wydarzenia" zwyciężył Marcin Zaborowski ("National Geographic Polska") za fotografię kobiety z grupy uchodźców Rohingja stojącej przy namiocie straży granicznej w Bangladeszu, w którym wydawane są przepustki do pobliskiego punktu tranzytowego.

W kategorii "Życie codzienne" wybrano zdjęcie z imprezy punków w miejscu zwanym dżunglą niedaleko dworca PKP w Katowicach autorstwa Adama Tuchlińskiego ("Newsweek Polska").





Najlepsze zdjęcia w kategorii "Środowisko" wykonał Dominik Werner (Testigo Documentary) - uwiecznił on harwester torujący drogę przez las po nawałnicy, która powaliła setki hektarów drzew.

Tomasza Lazara za zdjęcie modelki przed wyjściem na pokaz Armani Prive Haute Couture Fall 2017 w Paryżu nagrodzono w kategorii "Kultura i sztuka".

Najlepszy portret - 25-letniej Barbary, studentki z Krakowa, uczestniczki kilku czarnych marszów - wykonał Michał Korta.

Nagrodzono także fotoreportaże



Za reportaż pokazujący niepełnosprawnych, którzy starają się żyć normalnie, czyli także pracować, w kategorii "Życie codzienne" nagrodzony został Krzysztof Gołuch ("Przegląd Lokalny").

Z kolei cykl portretów polskich górali autorstwa Bartłomieja Jureckiego ("Tygodnik Podhalański"), doceniono w kategorii "Ludzie".

W kategorii "Środowisko" jury wybrało pracę Jacka Kusza ("Dzikie Życie", NadWisłą24.pl) i nagrodziło jego reportaż z protestów i blokad mających powstrzymać wycinkę Puszczy Białowieskiej.

W kategorii "Kultura i rozrywka" triumfował Tomasz Lazar, autor reportażu zrealizowanego w trakcie Halloween w parkach rozrywki w Niemczech.

Za najlepszy "Projekt dokumentalny" uznano "Igor: zespół kociego krzyku" o 19-letnim chłopcu cierpiącym na rzadką chorobę genetyczną; autorem pracy jest Dawid Stube.

Przyznano nagrody w kategorii Young Poland



Z kolei za najlepszą Photo Book uznano "9 Gates of No Return" Agaty Grzybowskiej, przedstawiającą dziewięć osób, które z różnych przyczyn postanowiły porzucić życie w mieście i osiedlić się w Bieszczadach.

Przewodniczącym jury Grand Press Photo 2018 był Stefano De Luigi - włoski fotograf z agencji VII, nagrodzony m.in. World Press Photo. Zgodnie z regulaminem konkursu to jego głos był decydujący przy wyborze nagrodzonych zdjęć. Oprócz niego w jury znaleźli się Beata Łyżwa-Sokół ("Gazeta Wyborcza"), Arkadiusz Gola ("Dziennik Zachodni"), Peer Grimm (Deutsche Presse-Agentur), Andrej Reiser oraz Andrzej Zygmuntowicz.

Grand Press Photo organizuje od 2005 r. magazyn "Press". To konkurs dla zawodowych fotoreporterów pracujących w redakcjach prasowych, internetowych, w agencjach fotograficznych oraz dla freelancerów. Pełna lista nagrodzonych znajduje się na stronie internetowej http://grandpressphoto.pl.