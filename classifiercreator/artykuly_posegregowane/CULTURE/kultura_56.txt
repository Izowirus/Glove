Medal 75-lecia misji Jana Karskiego, czyli odznaczenie przyznawane osobom żywiącym szacunek dla kuriera polskiego podziemia, otrzymał dr Maciej Siekierski, dyrektor Europejskiej Kolekcji Instytutu Hoovera - poinformowało PAP Towarzystwo Jana Karskiego.
      
            "Medal jest wyrazem szacunku i podziękowania tym, którzy Jana Karskiego noszą w sercu i umyśle starając się także uczynić coś dla jego pamięci. Składamy im pokłon" –  podkreśliła wiceprzewodnicząca Towarzystwa Jana karskiego dr Wiesława Kozielewska-Trzaska, reprezentantka rodziny bohatera, jego bratanica  i córka chrzestna, uzasadniając wybór tegorocznego laureata. 
 
Maciej Siekierski otrzymał medal jako niezłomny strażnik historii Polski. "Mało jest w Stanach Zjednoczonych ludzi o takiej skali zasług dla polskiej pamięci narodowej jak właśnie on. Instytut Hoovera uratował dla historii bezcenne dokumenty związane walką o wolność i niepodległość w czasie II wojny oraz działalnością powojenną" - podkreślono w uzasadnieniu przyznania medalu. 

Doktorowi Maciejowi Siekierskiemu zawdzięczamy także to, że archiwum samego Jana Karskiego trafiło właśnie do Instytutu Hoovera. 

Towarzystwo Jana Karskiego przypomniało z tej okazji, że to Jan Karski był "pierwszym Polakiem, którego Herbert Hoover, założyciel Instytutu (wówczas – Biblioteki) zaangażował do pozyskiwania dokumentów". W grudniu 1945 roku, Hoover wysłał go w tym celu ze specjalną, półroczną misją do Anglii, Francji, Włoch i Szwajcarii. 

Nagrodzony naukowiec jest także nieugiętym orędownikiem w walce o przywrócenie w Warszawie Pomnika Wdzięczności Ameryce odsłoniętego w 1922 roku. Stał on w sercu stolicy przy Skwerze Hoovera. Jego autorem był 47-letni wówczas Xawery Dunikowski. Pomnik rozpadł się w 1930 roku, gdyż dla oszczędności wykonano go z kiepskiej jakości piaskowca zamiast marmuru. O jego odtworzenie apelowali m.in. Jan Karski, Jan Nowak-Jeziorański i właśnie tegoroczny laureat medalu 75-lecia misji Jana Karskiego, Maciej Siekierski. 

"Mamy nie tylko fotografie pomnika. W Warszawie zachowała się nawet jego drewniana kopia" – powiedział dr Maciej Siekierski. Dodając, że "ilekroć sprawa powraca   czuje wstyd, że Polska nie potrafiła zdobyć się na przywrócenie pomnika". "Rozumiem, że za PRL'u to było niemożliwe politycznie, ale przecież od 1989 roku jest podobno nowa Polska pozostająca w strategicznym sojuszu z Ameryką, co tak chętnie jest podkreślane. Przywrócenie monumentu na jego historyczne miejsce powinno być kwestią polskiego honoru" - podkreślił naukowiec. 

Medal 75-lecia misji Jana Karskiego został zaprojektowany przez artystę Janusza Kapustę z Nowego Jorku, a wybity przez medaliera Wiesław Kuleja. Emisja odznaczenia liczy zaledwie trzydzieści egzemplarzy. Pierwszym wyróżnionym był papież Franciszek, któremu medal wręczył w Watykanie kardynał Stanisław Dziwisz. Lista uhonorowanych obejmuje prezydentów Polski, Stanów Zjednoczonych i Izraela – Andrzeja Dudę, Donalda Trumpa i Reuvena Riwlina. Otrzymali go hierarchowie polskiego Kościoła – kardynał Stanisław Dziwisz i kardynał Kazimierz Nycz oraz biskup Tadeusz Pieronek. Medal otrzymała także bazylika Świętego Krzyża w Warszawie, z którą związana była część konspiracyjnej działalności okupacyjnej Jana Karskiego.