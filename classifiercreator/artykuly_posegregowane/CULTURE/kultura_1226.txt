Kraków, 29.12.2016. Budynek dawnego hotelu Cracovia w Krakowie, 29 bm. Umowę kupna budynku dawnego hotelu "Cracovia" podpisano 29 bm. w Ministerstwie Kultury i Dziedzictwa Narodowego w Warszawie, w obecnosci ministra Piotra Glińskiego oraz dyrektora Muzeum Narodowego w Krakowie dr hab. Andrzeja Betleja. (mr) PAP/Jacek Bednarczyk
                                        

            Położony w centrum Krakowa budynek po hotelu Cracovia będzie własnością Muzeum Narodowego. Umowę finalizującą zakup podpisali, w obecności ministra kultury Piotra Glińskiego, dyrektor Muzeum Andrzej Betlej i przedstawiciel spółki Echo Investment, dyrektor zarządzający Mikołaj Martynuska.
      
            „Muzeum Narodowe w Krakowie zakupuje budynek, który znają wszyscy mieszkańcy Krakowa - budynek dawnego hotelu Cracovia wraz z działką. Budynek jest usytuowany naprzeciwko głównego gmachu Muzeum Narodowego w Krakowie" - zwrócił uwagę wicepremier, minister kultury i dziedzictwa narodowego Piotr Gliński.

Jego zdaniem, dzięki temu zakupowi będzie można stworzyć "swoiste centrum kulturalne". "Umożliwi to Muzeum Narodowemu w Krakowie prezentacje głównie zbiorów dotyczących dizajnu i architektury” – powiedział szef resortu kultury.

Jak poinformował, „cena za tę nieruchomość w centrum Krakowa to 29 mln zł plus VAT”.

Uroczystość podpisania umowy odbyła się w warszawskim gmachu Ministerstwa Kultury i Dziedzictwa Narodowego.