Warszawa, 15.07.2014. Projekt artystki Elizy Proszczuk, zrealizowany dla Teatru Dramatycznego można oglądać od 15 bm. na pl. Defilad w Warszawie przed wejściem do Teatru Dramatycznego. Instalację tworzą rzeźby jeleni, będące elementami archiwalnej scenografii. Pomalowane przez autorkę na złoto, reagują na ruch i przemawiają głosami pytanych o teatr mieszkańców stolicy. W instalacji Eliza Proszczuk wykorzystała przeprowadzone przez siebie rozmowy z mieszkańcami Warszawy- ludźmi z różnych środowisk - na temat znaczenia teatru w ich życiu. (tg/cat) PAP/Tomasz Gzell Archiwum PAP © 2016 / Tomasz Gzell
                                        

            Sztuki Friedricha Duerrenmatta, Stanisława Ignacego Witkiewicza, nowy utwór Tadeusza Słobodzianka i adaptacja prozy Michaiła Bułhakowa – to niektóre propozycje stołecznego Teatru Dramatycznego na sezon 2016/17.
      
            Pierwszą premierą nowego sezonu w Teatrze Dramatycznym m. st. Warszawy będzie sztuka „Wizyta starszej pani” szwajcarskiego prozaika, dramaturga i teoretyka teatru Friedricha Duerrenmatta. Opowieść o Klarze Zachanassian, miliarderce, która przybywa do miasteczka swej młodości, teraz zubożałego i podupadłego, wyreżyseruje Wawrzyniec Kostrzewski. Mieszkańcy miasteczka liczą na wsparcie ze strony Klary, która przyjechała jednak nie pomagać, a wyrównać dawne rachunki. W rolach głównych wystąpią Halina Łabonarska i Adam Ferency; premiera 30 września na Scenie im. Gustawa Holoubka.

Drugą premierą w Dramatycznym będzie „Harper” Simona Stephensa, którą wyreżyseruje Szwedka Natalie Ringler. Dwuaktówka Stephensa, angielskiego dramaturga młodego pokolenia (ur. 1973 r.), autora wystawianego w Dramatycznym „Dziwnego przypadku psa nocną porą” w reżyserii Jakuba Krofty, przedstawia historię Harper Regan – kobiety w średnim wieku, która porzuca swoją rodzinę, swoją pracę i rusza w wielką podróż, w trakcie której mierzy się z pytaniami o swe miejsce w świecie, miłość i śmiertelność. W roli głównej wystąpi Agnieszka Warchulska; premiera w grudniu na Scenie na Woli.

Również w grudniu, na Scenie Przodownik, odbędzie się premiera „Panny Tutli Putli” Stanisława Ignacego Witkiewicza. Warszawski Teatr Hotel Malabar sięga po jego komedię muzyczną, wzbogacając ją o wątki „wyciągnięte” z korespondencji Witkiewicza z etnografem, antropologiem i podróżnikiem Bronisławem Malinowskim, którzy w wymienianych listach wracają do wspólnej podróży, jaką odbyli do Australii i Oceanii w 1914 r., tuż przed wybuchem I wojny światowej. W spektaklu, wyreżyserowanym przez Magdalenę Miklasz zagrają m.in. Marcin Bartnikowski, Marcin Bikowski i Anna Stela.

Stołeczny teatr pokaże także adaptację prozy słynnego rosyjskiego pisarza Michaiła Bułhakowa. „Psie serce” – opowiadanie o profesorze Preobrażeńskim, który przeszczepia psu ludzką przysadkę mózgową. Pies zmienia się w człowieka, jednak otrzymuje najgorsze ludzkie cechy. Utwór Bułhakowa, który niegdyś odczytywany był jako krytyka „człowieka sowieckiego”, a dziś stanowi namysł nad kondycją ludzką jako taką, wyreżyseruje Krzysztof Rekowski. W obsadzie znaleźli się m.in. Sławomir Grzymkowski, Michał Podsiadło, Maciej Wyczański i Magdalena Smalara. Premiera zaplanowana jest na styczeń 2017 r. na Scenie im. Haliny Mikołajskiej.

Warszawska publiczność będzie miała okazję zapoznać się także z komedią dell’arte w wydaniu Carlo Goldoniego, XVIII-wiecznego weneckiego komediopisarza. Akcja „Arlekina. Sługi dwóch panów” rozgrywa się w jego epoce w jego ukochanym mieście, w Wenecji. Arlekin, służący dwóm panom jednocześnie, myli ich polecenia i komplikuje bieg wydarzeń. Premiera sztuki z Krzysztofem Szczepaniakiem w roli głównej, w reżyserii Tadeusza Bradeckiego zaplanowana jest na styczeń na Scenie im. Gustawa Holoubka.

W marcu odbędzie się premiera nowego dramatu dyrektora Teatru Dramatycznego Tadeusza Słobodzianka. „Historia Jakuba” inspirowana jest prawdziwą historią katolickiego księdza, który jako dojrzały człowiek poznaje swoją prawdziwą tożsamość. Nowa praca Słobodzianka to opowieść o poszukiwaniu prawdy, konsekwencjach decyzji, które podejmują za nas inni ludzie. Sztukę wyreżyseruje Ondrej Spisak, który wystawiał już sztuki autora „Naszej klasy”, m.in. „Merlin. Inna historia”, „Młody Stalin” czy „Niedźwiedź Wojtek”. Prapremiera odbędzie się w marcu na Scenie na Woli im. Tadeusza Łomnickiego; w roli głównej wystąpi Łukasz Lewandowski.

Latem Teatr Dramatyczny pokaże „Kinky Boots” Harveya Fiersteina i Cyndi Lauper w reżyserii Eweliny Pietrowiak. Musicalowy przebój Broadwayu – historię rodziny Price’ów, która produkowała tradycyjne męskie obuwie, znalazła się na skraju bankructwa i w geście desperacji zatrudnia Lolę, transwestytę, kabaretowego pieśniarza i oryginalnego projektanta – oglądać będzie można w czerwcu lub lipcu na Scenie im. Gustawa Holoubka.