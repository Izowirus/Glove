Łódź, 16.09.2016. Montaż wielobarwnej instalacji autorstwa amerykańskiej artystki Crystal Wagner, na frontowej fasadzie narożnej kamienicy przy ul. Piotrkowskiej 29 w Łodzi, 16 bm. Instalację, powstającą w ramach projektu UNIQA Art Łódź, zakładają studenci łódzkiej ASP. (kru) PAP/Grzegorz Michałowski PAP © 2016 / Grzegorz Michałowski
                                        

            Gigantyczna, upleciona z wielobarwnego materiału, instalacja pojawiła się w piątek na kamienicy przy ul. Piotrkowskiej 29 w Łodzi. To praca amerykańskiej artystki Crystal Wagner, specjalizującej się w realizacjach wielkoformatowych.
      
            "Udało nam się zaprosić do Łodzi artystkę ze Stanów Zjednoczonych Crystal Wagner. Od ponad dwóch tygodni wspólnie ze studentami łódzkiej ASP tworzy ona wielkoformatową instalację, która w piątek i sobotę będzie montowana na kamienicy przy ul. Piotrkowskiej 29. Crystal jest artystką, działającą w zamkniętych przestrzeniach, jak i w plenerze. Zazwyczaj tworzy wielkoformatowe instalacje, które oplatają całe wnętrza, przekształcając pomieszczenia w galeriach w inne światy" - wyjaśnił Marcin Bieżyński z Łódzkiego Centrum Wydarzeń.

Bieżyński zaznaczył, że sztukę Wagner można określić mianem site-specific; to prace artystyczne, które powstają z myślą o konkretnym, wcześniej wybranym miejscu, w którym są potem eksponowane.

W przypadku instalacji, która ma opleść narożną fasadę kamienicy przy Piotrkowskiej 29 i dopasować się do jej elementów architektonicznych, większość prac prowadzona była na niewielkim placu w bliskim sąsiedztwie budynku. Artystce towarzyszyło ośmioro studentów łódzkiej ASP.

"Moja praca jest zawsze odpowiedzią na to, co zastaję w wyznaczonej lokalizacji. Tutaj pracowaliśmy wprost na ziemi, w miejscu publicznym – to zdarzyło mi się po raz pierwszy i było dodatkowym wyzwaniem; tworząc instalację, której nie mogłam w żaden sposób +przymierzyć+ przed jej przymocowaniem, musiałam jeszcze bardziej polegać na swojej intuicji. Przechodnie obserwowali każdy nasz ruch, pytali co robimy – tyle razy powtarzałam po polsku +instalacja artystyczna na budynku+, że nauczyłam się tych słów na pamięć" - wyjaśniła Wagner.

W piątek – przy użyciu podnośnika – elementy instalacji były mocowane do elewacji, zgodnie ze wskazówkami autorki. Jednocześnie na pobliskim placu przygotowywano kolejne fragmenty konstrukcji.

"Instalacja powstała na bazie lekkiej i plastycznej drucianej siatki, którą opleciono wielobarwnym materiałem – zazwyczaj używanym do produkcji latawców, a więc odpornym na działanie promieni słonecznych i deszczu. Pracę będzie można oglądać do połowy grudnia" - poinformował Bieżyński.

Instalacja amerykańskiej artystki to trzecia odsłona międzynarodowego projektu Uniqa Art Łódź realizowanego przez Łódzkie Centrum Wydarzeń. Jego celem jest stworzenie swoistej galerii sztuki w przestrzeni miejskiej.

Planuje się, że do końca roku na ulicach Łodzi powstanie w sumie sześć realizacji plastycznych stworzonych przez artystów z Polski, Hiszpanii i Stanów Zjednoczonych. Mają się wśród nich znaleźć m.in. instalacje stworzone z książek, z brezentu, rzeźba, mural z elementami ceramiki, luster i szkła.