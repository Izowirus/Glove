Jeżeli przetarg na Muzeum Historii Polski zostanie rozstrzygnięty na przełomie stycznia i lutego, to myślę, że w ciągu dwóch lat powstanie muzeum - powiedział PAP wicepremier, minister kultury i dziedzictwa narodowego prof. Piotr Gliński.
      
            Minister kultury pytany przez PAP, czy istnieje szansa, że Muzeum Historii Polski zostanie otwarte w tym roku, odpowiedział: "To niemożliwe. Jeszcze nikt przez dwa lata nie zaprojektował i zbudował muzeum za 650 mln zł, robiłem wszystko, żeby tak się stało, jednak sam przetarg trwał prawie 4 miesiące".

"Kilkanaście firm stanęło do przetargu i zarzuciło nas pytaniami. To trwa miesiącami, sam przetarg ciągnie się cztery miesiące, a jeszcze nie wiadomo, czy się skończy sukcesem" - tłumaczył Gliński.

Jak mówił, gdy nowy rząd przejął sprawę budowy MHP, nic nie było przygotowane poza pomysłem, żeby Muzeum powstało na Cytadeli. "Zostaliśmy jednak związani z firmą architektoniczną, która wygrała konkurs na budynek dla innych potrzeb, i okazało się, że ten plan trzeba zmienić. To bardzo skomplikowana materia, ale zrobiliśmy to" - zaznaczył Gliński.

"Jeżeli przetarg zostanie rozstrzygnięty na przełomie stycznia i lutego, to myślę, że w ciągu dwóch lat powstanie muzeum" - podkreślił szef MKiDN.

Muzeum Historii Polski zostało powołane 2 maja 2006 roku przez ministra kultury i dziedzictwa narodowego. Do jego głównych zadań należy promocja polskiej historii i kultury w Polsce i zagranicą, gromadzenie zbiorów związanych z historią Polski oraz szeroko pojęta działalność edukacyjna. Choć muzeum nie ma jeszcze własnej siedziby, zrealizowało już wiele wystaw.