Kraków, 30.10.2016. Ukraińska pisarka mieszkająca w Polsce Żanna Słoniowska odebrała Nagrodę Conrada za najlepszy debiut literacki za powieść "Dom z witrażem", 30 bm., podczas uroczystej gali wieńczącej 8. edycję Festiwalu Conrada, w Centrum Kongresowym ICE Kraków. Zwycięską książkę wybrali internauci, którzy głosowali na pięć nominowanych debiutów. Festiwal Conrada gościł artystów z całego świata, reprezentantów różnych kultur i światopoglądów, związanych nie tylko z literaturą, ale też filmem, teatrem, muzyką, sztukami plastycznymi.  PAP © 2016 / Jacek Bednarczyk
                                        

            Żanna Słoniowska, autorka debiutanckiej powieści „Dom z witrażem”, została laureatką Nagrody Conrada za najlepszy debiut literacki 2015 roku. Uroczyste wręczenie nagrody odbyło się w niedzielę wieczorem na zakończenie literackiego Festiwalu Conrada.
      
            Autorka otrzymała statuetkę oraz nagrodę w wysokości 30 tys. złotych ufundowaną przez miasto Kraków podczas gali w Centrum Kongresowym ICE Kraków. Zwycięską książkę wybrali internauci, którzy głosowali na pięć nominowanych debiutów.

Żanna Słoniowska (ur. 1978 r.) jest dziennikarką, tłumaczką i pisarką. Ukrainka z polskimi korzeniami od lat mieszka w Krakowie. Jest znawczynią historii Lwowa, autorką albumu „Przedwojenny Lwów. Najpiękniejsze fotografie” (2013). W 2014 r. Powieść „Dom z witrażem” została wydana przez „Znak” dzięki wygraniu w 2014 r. konkursu ogłoszonego przez to wydawnictwo na najlepszy projekt powieści. Pisarka została również nominowana do Nagrody Literackiej „Nike” 2016.

„Dom z witrażem” to opowieść o relacji między młodą kobietą i dojrzałym mężczyzną, o poszukiwaniu i określaniu własnej tożsamości, z łuszczącymi się fasadami i wybrzuszonymi balkonami lwowskich kamienic w tle. To czteropokoleniowa saga rodzinna, której opowieści o polskiej i ukraińskiej historii splatają się ze sobą na poziomie osobistych wyborów, losów poszczególnych bohaterów.

Patronem nagrody jest Joseph Conrad, jeden z najwybitniejszych pisarzy nowoczesnych, który rozpoczął swą międzynarodową karierę literacką po wyjeździe z Krakowa.

Fundatorem i organizatorem nagrody jest Miasto Kraków, partnerami: Instytut Książki, Fundacja Tygodnika Powszechnego oraz Krakowskie Biuro Festiwalowe.

Wręczone po raz drugi wyróżnienie ma być wsparciem nie tylko dla początkujących pisarzy, ale także dla wydawców, zachęcając ich do podejmowania ryzyka wydawniczego. Jednocześnie ustanowienie Nagrody Conrada pozwala Krakowowi realizować kluczowe cele zawarte w strategii Miasta Literatury UNESCO. W zeszłym roku laureatką nagrody została Liliana Hermetz, autorka debiutanckiej powieści "Alicyjka".

Nagroda Conrada jest kolejnym wyróżnieniem literackim wręczanym w Krakowie, m.in. obok przyznawanej poetom Nagrody im. Wisławy Szymborskiej, Nagrody Transatlantyk dla wybitnych popularyzatorów literatury polskiej w świecie czy Nagrody im. Jana Długosza za najwybitniejsze dzieła humanistyczne.