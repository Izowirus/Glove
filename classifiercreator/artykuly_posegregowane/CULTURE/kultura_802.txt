"Krzysztof Miller uważał, że nawet jeżeli jedna osoba zostanie uświadomiona o tym, co dzieje się na świecie - warto to robić. On odczuwał to jako pewnego rodzaju obowiązek. Na różnych szerokościach geograficznych to życie wygląda inaczej - kultura, religia i mnóstwo innych rzeczy nas różni. W niektórych miejscach jest spokojnie, a w innych nie" - powiedział PAP kurator wystawy Andrzej Zygmuntowicz.



Jak dodał, na wielu zdjęciach Millera kolor jest jednak bardzo istotny. "Miał dosyć szczególne podejście - w epoce kiedy wszystko jest przesycone kolorem, on wykorzystywał pogodę i oświetlenie, by osiągnąć +brudne+ kolory" - wyjaśnił Zygmuntowicz.

Krzysztof Miller mając już reporterskie doświadczenie rozpoczął studia w Państwowej Wyższej Szkole Filmowej, Telewizyjnej i Teatralnej w Łodzi. Tam zainteresował się jedną z technik klasycznych - tzw. mokrym kolodionem. Technika ta polegała na naświetlaniu szklanej płyty pokrytej warstwą kolodionu (roztwór nitrocelulozy w rozpuszczalnikach organicznych) zawierającego substancję światłoczułą (jodek srebra), w wyniku czego powstawał negatywowy obraz. Część tych prac będzie również zaprezentowana na wystawie.

"Krzysztofa wyróżniało to, że będąc już uznanym fotografem, którego zdjęcia pojawiają się na pierwszych stronach gazet, brał udział w szkoleniach, czym zaskakiwał innych uczestników. Bał się, że stanie w miejscu. Spojrzenie z zewnątrz na prace było dla niego budujące. Uznawał, że wiedzę trzeba zdobywać ciągle" - podkreślił kurator wystawy.



"Jako główny temat swoich fotograficznych opowieści Krzysztof Miller wybrał odnajdywanie się człowieka w stanach ekstremalnych, a takim stanem jest najczęściej wojna, kataklizm wywołany siłami natury lub błędami człowieka, czy nagłe zdarzenie jednostkowe, którego przebiegu nie da się w pełni przewidzieć. W takich krańcowych warunkach najdokładniej widać to spotykanie się dobra i zła, i jak człowiek szuka swojego miejsca w tym zwarciu, by jego człowieczeństwo obroniło się przed wyłażącymi spod skóry zwierzęcymi instynktami" - napisał w tekście towarzyszącym wystawie jej kurator.

Wystawa w Starej Galerii ZPAF potrwa od 11 września do 6 października. Organizatorzy zaplanowali oprowadzanie kuratorskie oraz spotkanie m.in. Wojciechem Jagielskim i Pawłem Smoleńskim.