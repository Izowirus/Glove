Gdańsk ,19.04.2018. Muzeum II Wojny Światowej w Gdańsku w którym została otwarta, 19 bm.  wystawa czasowa Żydowskiego Instytutu Historycznego pt. „Świat utracony. Żydzi polscy”. (dk/dw) PAP/Dominik Kulaszewicz PAP © 2018 / Dominik Kulaszewicz
                                        

            Warsztaty „Irena Sendlerowa i sieć pomocy” oraz projekcje filmów dokumentalnych poświęconych jej działalności - na te m.in. zajęcia zaprasza uczniów Muzeum II Wojny Światowej w Gdańsku. Placówka ogłosiła też konkurs na plakat promujący Rok Ireny Sendlerowej.
      
            Warsztaty adresowane są do uczniów klas V-VIII szkół podstawowych. „Wprowadziliśmy je do oferty i – po wcześniejszym zgłoszeniu, może wziąć w nich udział każda chętna klasa” – powiedziała PAP kierownik Działu Edukacyjnego Muzeum II Wojny Światowej (MIIWŚ) w Gdańsku Elżbieta Olczak. Dodała, że spotkanie takie trwa przeciętnie półtora godziny.

W ramach warsztatów „Irena Sendlerowa i sieć pomocy” uczniowie przyjrzą się losom żydowskich dzieci w czasie II wojny światowej, w tym realiom życia w getcie. Poznają też sylwetkę Ireny Sendler oraz szczegóły pomocy, jaką – wspólnie z innymi osobami, niosła ona dzieciom. „W ramach spotkania uczniowie odwiedzą też naszą wystawę główną i zapoznają się z jej częścią poświęconą Irenie Sendlerowej” – zaznaczyła Olczak.

Obok warsztatów, w każdy wtorek, Muzeum II Wojny Światowej zaprasza też na projekcje filmów dokumentalnych poświęconych działalności i dokonaniom Ireny Sendlerowej. W zestawie tym znajdują się m.in. film „Elżbieta Ficowska. Zaczarowana łyżeczka szczęścia” (Ficowska została wywieziona z getta jako niemowlę, w drewnianej skrzyneczce, do której matka włożyła jej srebrną łyżeczkę z wygrawerowaną datą urodzin i imieniem), w reż. Marii Nockowskiej, „Opowieść o Żegocie” w reż. Zofii Kunert oraz „Historia Ireny Sendlerowej” w reż. Andrzeja Wolfa. W trwających około dwóch godzin zajęciach filmowych udział brać mogą uczniowie starszych klas szkół podstawowych oraz gimnazjów.

Do uczniów ostatnich dwóch klas podstawówek oraz drugiej i trzeciej klasy gimnazjum adresowany jest też ogłoszony przez MIIWŚ konkurs plastyczny na plakat promujący Rok Ireny Sendlerowej. Prace mogą być wykonane zarówno z pomocą tradycyjnych technik plastycznych, jak i w formie grafik komputerowych czy zdjęć. Można je dostarczać do Muzeum do końca maja.

Irena Sendlerowa urodziła się w 1910 r. w Warszawie. W czasie II wojny światowej była kierowniczką referatu dziecięcego Rady Pomocy Żydom - "Żegoty”. Aby móc odwiedzać swoich podopiecznych w getcie wyrobiła dla siebie i swoich koleżanek legitymacje pracowników służby sanitarnej umożliwiające wchodzenie i poruszanie się po obszarze getta. Sendlerowa bywała tam nawet 2-3 razy dziennie; nosiła żywność, odzież i lekarstwa.

Wraz z całą siecią ludzi i organizacji podjęła próbę uratowania z warszawskiego getta ok. 2500 żydowskich dzieci. Przemycane one były np. w przejeżdżającym przez teren tej zamkniętej dzielnicy tramwaju lub w samochodzie, który wwoził do getta środki czystości, a wracał z ukrytymi dziećmi. Dzieci wyprowadzano też przez piwnice kamienic lub przez gmach sądów na Lesznie. Wtajemniczeni w akcję dwaj woźni otwierali drzwi i prowadzili dzieci do tylnego wyjścia na aryjską stronę.

Wywożone z warszawskiego getta dzieci były następnie ukrywane w polskich rodzinach, sierocińcach oraz klasztorach. Przygotowano im fałszywe dokumenty i wspomagano materialnie. Imiona dzieci i nazwiska rodzin, do których trafiły, Sendlerowa zapisywała, używając szyfru, na paskach bibułki, które umieszczała w butelkach zakopywanych później pod jabłonką na podwórku przy ul. Lekarskiej 9.

Sendlerowa zyskała przydomek "matki dzieci Holocaustu”. Za swą działalność otrzymała w 1965 r. medal Sprawiedliwej wśród Narodów Świata. Była jedną z pierwszych osób uhonorowanych tym odznaczeniem. Otrzymała też Order Orła Białego i Order Uśmiechu. Zmarła 12 maja 2008 r. Polski Sejm zdecydował, że rok 2018 będzie obchodzony jako Rokiem Ireny Sendlerowej.