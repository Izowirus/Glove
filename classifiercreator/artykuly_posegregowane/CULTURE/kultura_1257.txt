Bydgoszcz, 25.09.2015.  53. Bydgoski Festiwal Muzyczny – Pro Musica Sacra - "Dies illa" - Krzysztof Penderecki w Filharmonii Pomorskiej im. Ignacego Jana Paderewskiego w Bydgoszczy. (tż/mgut)
PAP/Tytus Żmijewski PAP © 2016 / Tytus Żmijewski
                                        

            Album "Penderecki Conducts Penderecki" Krzysztofa Pendereckiego został nominowany do prestiżowej nagrody fonograficznej Grammy w kategorii "Muzyka chóralna". Na nagrodę szansę ma również baryton Mariusz Kwiecień. Wręczenie nagród odbędzie się 12 lutego 2017 r.
      
            Listę nominowanych do 59. edycji nagrody Grammy - przyznawane przez członków amerykańskiej Narodowej Akademii Sztuki i Techniki Rejestracji - ogłoszono we wtorek. Ceremonia odbędzie się 12 lutego 2017 r. w Los Angeles.

Mariusz Kwiecień otrzymał nominację do Grammy za swoją pracę na DVD "Król Roger" Karola Szymanowskiego - zapisu wykonania dzieła polskiego kompozytora w londyńskiej Royal Opera House w maju 2015 r. Orkiestrą dowodził włoski dyrygent sir Antonio Pappano, a w roli tytułowej wystąpił polski baryton. Spektakl wyreżyserował dyrektor artystyczny Royal Opera House, Kasper Holten, a polskiemu śpiewakowi towarzyszyli wówczas Amerykanka Georgia Jarman i albański tenor Saimir Pirgu.

Pod koniec kwietnia 2015 r. opera została wydana na DVD. Praca została doceniona nie tylko przez międzynarodową krytykę, ale także poprzez nominację do prestiżowej nagrody Grammy w kategorii "Best Opera Recordings".

Penderecki otrzymał nominację w kategorii "Best Choral Performance" za album "Penderecki Conducts Penderecki, vol. 1" - wydawnictwo zawiera pierwsze nagranie studyjne Pendereckiego z Chórem i Orkiestrą Filharmonii Narodowej w Warszawie. Na albumie znalazła się m.in. kompozycja "Dies Illa", napisana z okazji setnej rocznicy wybuchu I wojny światowej.

Płyta jest pierwszą z planowanego cyklu, prezentującego dzieła orkiestrowo-chóralne jednego z najsłynniejszych polskich kompozytorów, nagrodzonego już Grammy w 1988 r. za II Koncert wiolonczelowy, w 1999 r. uhonorowano go jako kompozytora za najlepszy utwór współczesny (II Koncert skrzypcowy), a także jako wykonawcę, dyrygującego własnym utworem; w 2001 r. otrzymał statuetkę za "Credo", a w 2013 r. nagrodzono płytę z jego dziełami orkiestrowymi - statuetkę otrzymali wówczas także Antoni Wit i Orkiestra Symfoniczna Filharmonii Narodowej.

Szczegóły dotyczące tegorocznych nominacji dostępne są na stronie internetowej www.grammy.com