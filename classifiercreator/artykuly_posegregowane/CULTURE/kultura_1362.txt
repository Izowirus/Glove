Opole, 1997. Panorama Opola. (mr) PAP/Krzysztof Świderski***Dokładny dzień wydarzenia nieustalony***

<ENGLISH>
Opole, 1997. View of Opole. (mr) PAP/Krzysztof Swiderski ***Event date unknown***
</ENGLISH> PAP © 2016 / Krzysztof Świderski
                                        

            Kilkudziesięciu artystów – nie tylko perkusistów – wystąpi podczas 25. edycji Międzynarodowego Festiwalu Perkusyjnego "Drum Fest", który 30 września rozpocznie się w Opolu. To gratka dla miłośników niemal każdej muzyki - od klasyki przez jazz, aż po rock i metal.
      
            Większość koncertów odbędzie się w Opolu, ale zaproszeni muzycy wystąpią także m.in. w Chorzowie, Gliwicach i Rudzie Śląskiej.

Pomysłodawca oraz dyrektor festiwalu Wojciech Lasek powiedział PAP, że fani niemal każdego rodzaju muzyki znajdą tu coś dla siebie. "Festiwal od początku prezentuje niemal każdą muzykę, w której występuje perkusja – od klasyki, przez jazz, funk, reggae aż po rock czy metal. Czasem ludzie nie doceniają roli rytmu w muzyce, dlatego chcemy pokazać, że bez perkusji muzyka nie brzmi tak samo" – podkreślił Lasek.

Na festiwal od lat przyjeżdżają muzycy z całego świata. Również tym razem nie zabraknie światowych nazwisk, takich jak m.in. gitarzysta Paul Gilbert, perkusiści Rick Latham i Gary Novak, grający m.in. z Pink Floyd Michael Landau, a także Nik West basistka, która na swoim koncie ma m.in. występy z Princem.

Ciekawie zapowiada się również koncert w wykonaniu Mike’a Terrany, który z towarzyszeniem Orkiestry Symfonicznej Filharmonii Opolskiej zaprezentuje repertuar łączący rock z muzyką klasyczną.

Festiwal – zgodnie z założeniem – to także gratka dla młodych adeptów muzyki perkusyjnej, którzy mają niecodzienną okazję spotkać się z muzykami światowego formatu i podszkolić się pod ich okiem. Jak zaznaczył Lasek, niemal każda gwiazda będzie również prowadziła warsztaty.

Wydarzenie zainauguruje 30 września belgijski zespół marszowy Drum Spirit, który składa się z różnych sekcji perkusyjnych - marimby, wibrafonu, talerzy oraz mocnej sekcji bębnów marszowych. Grupa zagra w plenerze, podczas widowiskowych przemarszów m.in. ulicami Olesna, Brzegu i Opola.

Festiwal potrwa do 28 października. Szczególnie intensywnie zapowiada się weekend 21-23 października, podczas którego zaplanowano sporo koncertów w Opolu. W sumie w czasie całej imprezy zaplanowano ponad 40 wydarzeń muzycznych, w tym także dwa konkursy – marimbafonowy i wibrafonowy oraz gry na zestawie perkusyjnym.

Pierwszy festiwal perkusyjny odbył się w 1988 r. pod nazwą Opolskie Dni Muzyki Perkusyjnej; miał pięcioletnią przerwę - po powodzi w 1997 r., która dotknęła Opole.

Z czasem festiwal z jednodniowej imprezy przekształcił się w wydarzenie trwające kilka tygodni. Początkowo na koncertach występowali jedynie polscy perkusiści, a po latach swoje koncerty zagrali tam m.in. takie sławy jak Ian Paice z Deep Purple, Dave Lombardo ze Slayera, Glenn Hughes - basista występujący m.in. z Black Sabbath, Steve Lukather z grupy Toto czy gitarzysta Tony MacAlpine.

Jak podał dyrektor, co roku festiwal gromadzi średnio 6-8 tys. uczestników, choć zdarzało się nawet ponad 10 tys. Organizatorem imprezy jest Polskie Stowarzyszenie Perkusyjne.