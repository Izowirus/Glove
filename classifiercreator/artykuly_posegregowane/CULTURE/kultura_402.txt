Warszawa, 25.04.2018. Seria filmów "Polska Niepodległa – Historia w ożywionych obrazach" wyprodukowana przez Wytwórnię Filmów Dokumentalnych i Fabularnych zaprezentowana podczas konferencji prasowej, 25 bm. w VIII LO im. Władysława IV w Warszawie. Minister Zalewska weźmie udział w lekcji historii zorganizowanej w ramach obchodów "Roku dla Niepodległej". (nlat) PAP/Jakub Kamiński PAP © 2018 / Jakub Kamiński
                                        

            W ramach realizacji wieloletniego programu rządowego "Niepodległa" prezentujemy dzisiaj 20 filmów historycznych skierowanych do polskich szkół - powiedział w środę wiceszef MKiDN Jarosław Sellin, pełnomocnik rządu ds. obchodów Stulecia Odzyskania Niepodległości RP.
      
            Sellin wraz z minister edukacji narodowej Anną Zalewską wzięli udział w lekcji historii zorganizowanej w ramach obchodów "Roku dla Niepodległej" w VIII Liceum Ogólnokształcącym im. Władysława IV w Warszawie.

"Spełniło się moje marzenie sprzed ćwierćwiecza, bo byłem wtedy nauczycielem historii (...) i marzyłem o takich materiałach pomocniczych, które dzisiaj szkołom oferujemy. W ramach realizacji wieloletniego programu rządowego +Niepodległa+ prezentujemy produkt Wytwórni Filmów Dokumentalnych i Fabularnych" - mówił Sellin.

Dwadzieścia ok. piętnastominutowych filmów dostępne będzie w dwóch pakietach. Większy pakiet zawiera filmy opracowane na podstawie obrazów Jana Matejki; mniejszy, zawierający 10 filmów, prezentuje obrazy innych polskich malarzy, którzy przedstawiali historię Polski.

Sellin mówił, że oferta skierowana jest do polskich szkół i - jak zaznaczył - może okazać się przydatna i uatrakcyjnić lekcje historii prowadzone przez: historyków, nauczycieli języka polskiego, wiedzy o kulturze, animatorów kultury, liderów grup rekonstrukcyjnych, a także miłośników historii i sztuki.

"Każdy z tych filmów to ożywiony obraz. Mamy pewną dramatyczną akcję, która trwa ok. 15 minut i kończy się tzw. stopklatką, która jest znanym obrazem" - wyjaśnił wiceszef MKiDN. Jak dodał, film pozwoli poznać szczegóły tego obrazu.

Wiceszef resortu kultury wyraził nadzieję, że większość szkół, zwłaszcza podstawowych, zechce zainteresować się tymi filmami i będzie upowszechniać wiedzę o polskiej historii na podstawie znanych polskich obrazów.

Zalewska przypomniała, że rok szkolny 2018/19 został ogłoszony rokiem dla "Niepodległej". "Mamy do wydania 6,9 mln. zł na to, o czym tylko mogą zamarzyć i co są w stanie zaprojektować młodzi ludzie w każdym typie szkół. Ogłaszamy najprzeróżniejsze konkursy, mamy kontakt ze szkołami polonijnymi" - powiedziała szefowa MEN.

Jak dodała, duża liczba inicjatyw w tym m.in. bicie rekordu w śpiewaniu hymnu RP "pokazują, że cała Polska żyje odzyskaniem niepodległości". "Bardzo nam na tym zależy. Chcemy wspierać te wydarzenia finansowo" - podkreśliła Zalewska.

Lekcję rozpoczęła projekcja filmu pt. "Przysięga Kościuszki na Rynku w Krakowie 24 marca 1794 r.", wyprodukowanego w ramach cyklu "Polska Niepodległa - Historia w ożywionych obrazach". Film powstał na podstawie obrazu Wojciecha Kossaka o tym samym tytule. Podczas lekcji, poprowadzonej przez dr Marka Olkuśnika, rozmawiano o genezie powstania kościuszkowskiego, sytuacji społecznej na ziemiach polskich w końcu XVIII w., a także o elementach kultury materialnej końca XVII w.

Insurekcja kościuszkowska, uważana za ostatnią próbę ratowania I Rzeczpospolitej, trwała od 24 marca do 16 listopada 1794 r. i objęła zasięgiem prawie wszystkie dzielnice ówczesnego państwa polskiego. Kluczowymi wydarzeniami powstania były: wygrana bitwa pod Racławicami 4 kwietnia, ogłoszenie 7 maja tzw. Uniwersału Połanieckiego, przegrana bitwa pod Maciejowicami 10 października i rozwiązanie wojsk powstańczych 16 listopada pod Radoszycami.

Pomysłodawcą i producentem cyklu "Polska Niepodległa - Historia w ożywionych obrazach" jest Wytwórnia Filmów Dokumentalnych i Fabularnych. Filmy wywodzą się z obrazów takich, jak m.in. "Rejtan - Upadek Polski" Jana Matejki, "Wigilia na Syberii" Jacka Malczewskiego, "Patrol powstańczy" Maksymiliana Gierymskiego, "Kucie kos" Artura Grottgera, "Wiosna roku 1905" Stanisława Masłowskiego i "Wejście strzelców Józefa Piłsudskiego do Kielc w 1914 r." Stanisława Kaczora-Batowskiego. Bohaterami filmów są m.in. szwoleżerowie z czasów Księstwa Warszawskiego, rewolucjoniści z 1905 r. oraz bohaterowie Powstania Styczniowego. W filmach występują m.in. Marcin Bosak, Mateusz Damięcki i Tomasz Schimscheiner. Fabularne historie opatrzone są komentarzem narratora aktora Olgierda Łukaszewicza.

Projekt sfinanowano ze środków ministra kultury i dziedzictwa narodowego w ramach Programu Wieloletniego "Niepodległa" na lata 2017-2021.

Wydawnictwo DVD "Polska Niepodległa - Historia w ożywionych obrazach" można nabyć w siedzibie Wytwórni Filmów Dokumentalnych i Fabularnych oraz w sprzedaży wysyłkowej.