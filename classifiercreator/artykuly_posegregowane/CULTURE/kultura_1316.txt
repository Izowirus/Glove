Poznań, 22.10.2016. Polka Maria Włoszczowska przed koncertem, w trzecim dniu czwartego etapu przesłuchań, w ramach XV Międzynarodowego Konkursu Skrzypcowego im. Henryka Wieniawskiego, 22 bm. Poznaniu. Młodzi skrzypkowie występują wraz z towarzyszeniem Orkiestry Filharmonii Poznańskiej im. T. Szeligowskiego. Gala i koncert laureatów odbędzie się 23 bm. (mr/gj) PAP/Jakub Kaczmarczyk PAP © 2016 / Jakub Kaczmarczyk
                                        

            Veriko Tchumburidze (Gruzja/Turcja) otrzymała najwięcej nagród pozaregulaminowych 15. Międzynarodowego Konkursu Skrzypcowego im. Henryka Wieniawskiego, które zostały wręczone w niedzielę w Poznaniu.
      
            W sobotę została ona ogłoszona zwyciężczynią konkursu.

W niedzielę wieczorem Tchumburidze odbierze w trakcie gali wieńczącej Konkurs Wieniawskiego główną nagrodę - złoty medal i 30 tys. euro. Wystąpi też w trakcie koncertu laureatów.

W niedzielę w poznańskim ratuszu wręczono ponad 40 nagród pozaregulaminowych, w tym nagrody finansowe i zaproszenia na krajowe i zagraniczne występy.

"Regulamin konkursu określa kilka najważniejszych nagród, ale zwyczajem na dużych konkursach jest to, że można do niego zgłosić nagrody dodatkowe – fundują je osoby prywatne, ale także np. stowarzyszenia czy instytucje kulturalne. To nie tylko uhonorowanie laureatów, ale i sprawienie, że będziemy mogli ich częściej podziwiać na organizowanych w kraju koncertach” – powiedział dyrektor biura prasowego konkursu Aleksander Laskowski.

Veriko Tchumburidze otrzymała m.in. Nagrodę Ewy i Włodzimierza Kamirskich dla najmłodszego finalisty konkursu (15 tys. dolarów), Nagrodę Polskiego Radia (3 tys. euro) za najpiękniej wykonany kaprys Henryka Wieniawskiego, Nagrodę Towarzystwa Muzycznego im. Henryka Wieniawskiego za najlepsze wykonanie koncertu patrona konkursu (1 tys. euro), a takze liczne zaproszenia na występy w Polsce i na świecie.

„Nie jest to zaskoczenie, że najwięcej pozaregulaminowych nagród przypadło Veriko Tchumburidze. Na wszystkich konkursach, które znam, niemal każdy chce laureata na koncerty” – powiedział Laskowski.

Włoszczowska została uhonorowana m.in. Nagrodą specjalną Prezesa TVP

Jedyna polska finalistka konkursu Maria Włoszczowska została uhonorowana m.in. Nagrodą specjalną Prezesa TVP (25 tys. zł) dla najlepszego Polaka w konkursie. Uczestniczki konkursu Celina Kotz i Amelia Maszońska zdobyły nagrody dla najlepszego Wielkopolanina – stypendia Fundacji Miasta Poznania.

Amelia Maszońska otrzymała też Nagrodę Wandy Wiłkomirskiej za najpiękniejsze wykonanie utworu Karola Szymanowskiego, Nagrodę Marszałka Województwa Wielkopolskiego dla najlepszej Wielkopolanki konkursu i Nagrodę Rektora Akademii Muzycznej w Poznaniu dla najlepszego uczestnika konkursu - studenta poznańskiej Akademii.

Nagrodzeni uczestnicy konkursu koncertować będą m.in. w sali Filharmonii Narodowej w Warszawie, w Łodzi, Katowicach, Poznaniu i Opolu a także w Sankt Petersburgu, Bernie i Berlinie. Laureaci trzech pierwszych głównych nagród festiwalu wystąpią też wraz z przewodniczącym jury, wybitnym skrzypkiem Maximem Vengerovem na festiwalu Musica Mundi w Brukseli.

W sobotę wieczorem, po ostatnim dniu przesłuchań siedmiorga finalistów konkursu, ogłoszono laureatów nagród regulaminowych. Finałowe przesłuchania trwały od czwartku do soboty.

Laureatami drugiej nagrody (po 20 tys. euro) zostali Bomsori Kim (Korea Południowa) i Seiji Okamoto (Japonia). Czwartą nagrodę (10 tys. euro) zdobył Luke Hsu (USA), piątą (10 tys. euro) – Richard Lin (Tajwan/USA). Na szóstym miejscu uplasowała się jedyna Polka, która brała udział w finale, Maria Włoszczowska. Siódme miejsce przypadło Ryosuke Suho (Japonia).

W niedzielę wieczorem w Auli Uniwersytetu im. Adama Mickiewicza w Poznaniu odbędzie się uroczysta gala wręczenia nagród regulaminowych. „Będzie też koncert, w trakcie którego usłyszymy Veriko Tchumburidze. Zwyczajowo jednak na scenie pojawią się też jurorzy ze swoimi instrumentami” – powiedział Laskowski.

W trwającym od 8 października w Poznaniu wydarzeniu brało udział 40 muzyków z całego świata, w tym 10 Polaków.

Veriko Tchumburidze (Gruzja/Turcja) urodziła się w 1996 r. Grę na skrzypcach rozpoczęła w wieku 4 lat. Kształciła się w Państwowym Konserwatorium w Mersinie oraz pod kierunkiem Dory Schwarzberg w wiedeńskiej Hochschule fuer Musik jako stypendystka „Young Musicians on World Stages”. Zdobyła pierwsze nagrody w Konkursie Skrzypcowym „Gulden Turali” (2004), Państwowym Konkursie w Gruzji (2006) oraz VII Międzynarodowym Konkursie dla Młodych Muzyków im. P. Czajkowskiego (2012).

W 2013 r. otrzymała zaproszenie do udziału w kursie mistrzowskim organizowanym przez Akademię Seiji Ozawy oraz w Festiwalu Verbier w Szwajcarii, gdzie doskonaliła swoje umiejętności pod kierunkiem Any Chumachenco. Występowała jako solistka z orkiestrami symfonicznymi w Eskisehirze, Stambule, Izmirze i Bursie, oraz z Brandenburską Orkiestrą Kameralną. Obecnie kontynuuje naukę w klasie Any Chumachenco w Musik Hochschule w Monachium.

Kończący się w niedzielę 15. Międzynarodowy Konkurs Skrzypcowy im. Henryka Wieniawskiego odbywa się pod honorowym patronatem prezydenta RP Andrzeja Dudy.