Warszawa, 15.11.2016. Agnieszka Czarkowska (na zdj.) z Polskiego Radia Białystok otrzymała tytuł Radiowego Reportażysty Roku 2016. Gala wieńcząca Ogólnopolski Konkurs Reportażystów "Melchiory 2016" odbyła się w Teatrze Powszechnym w Warszawie, 15 bm. (cat) PAP/Tomasz Gzell  PAP © 2016 / Tomasz Gzell
                                        

            Agnieszka Czarkowska z Polskiego Radia Białystok otrzymała tytuł Radiowego Reportażysty Roku 2016 w rozstrzygniętym we wtorek ogólnopolskim konkursie "Melchiory 2016". Konkurs odwołuje się do tradycji polskiego reportażu oraz dorobku Melchiora Wańkowicza.
      
            "Choć jako prezes Polskiego Radia i redaktor naczelna dbam o to, by na antenie wybrzmiały wszystkie gatunki dziennikarskie, to sercem jestem w reportażu, który jest najpiękniejszą, ale też najtrudniejszą ze sztuk dziennikarskich. Jeśli dziennikarstwo jest drogą i metodą szukania prawdy o człowieku i świecie, to właśnie reportaż potrafi tę prawdę wydobyć najgłębiej. +Melchiory+ – wielka gala reportażystów polskich, to długa tradycja odnosząca się do najlepszych wzorców już samą nazwą. Mistrz Wańkowicz byłby pewnie dumny i z pewnością patrzy z radością na naszych dzisiejszych laureatów. Serdecznie im gratuluję i życzę, by podążali drogą artystycznych odkryć w świecie sztuki dziennikarskiej" - mówiła we wtorek prezes Polskiego Radia Barbara Stanisławczyk-Żyła.

Tytuł Radiowego Reportażysty Roku 2016 otrzymała Agnieszka Czarkowska z Polskiego Radia Białystok, za "mistrzowskie opisy różnych światów, za błyskotliwe pomysły formalne, wrażliwość społeczną i pasję dokumentalisty".

Czarkowska to autorka m.in. reportażu pt. "Testament" z 2016 roku - historii syna, który nie widział swojego ojca i ojca, który nigdy nie dotknął swojego syna. Jerzy Rybnik urodził się, kiedy jego ojciec był w więzieniu, miał trzy miesiące, gdy ojca nie było już na tym świecie. Aleksander Rybnik zginął 11 września 1946 roku z rąk stalinowskich oprawców w piwnicy białostockiego aresztu.

Inny reportaż Czarkowskiej pt. "Rozstrzelany zegarek" nawiązuje do prowadzonych przez IPN przy Areszcie Śledczym w Białymstoku poszukiwań ofiar terroru komunistycznego. Badacze odkrywają tam również szczątki więźniów z okresu okupacji niemieckiej. Przy jednej z ofiar znaleziono złoty zegarek. Znalezisko było zaskoczeniem, ale w zdumienie wprawił badaczy grawerunek na kopercie zegarka: "Prezesowi Feliksowi Filipowiczowi na pamiątkę pierwszych pięciu lat współpracy urzędnicy Wodociągu Białostockiego 1 XII 1933".

W kategorii Premiera Roku jury przyznało dwie nagrody Srebrnego Melchiora. Aleksandra Łapkiewicz-Kalinowska z Programu 2 Polskiego Radia, autorka reportażu „O obrazach i innych takich” poświęconego Jerzemu Stajudzie, została doceniona za "malowany dźwiękiem, piękny i głęboki portret ekscentrycznego artysty". Hannie Bogoryja-Zakrzewskiej ze Studia Reportażu i Dokumentu Polskiego Radia, autorce dokumentu „Siedemdziesiąt lat nadziei”, przyznano nagrodę za "pełen emocji, przejmujący, znakomity warsztatowo dokument, w którym poprzez intymną relację z bohaterkami autorka przybliża bezmiar tragedii ofiar okresu komunizmu i ich rodzin do dziś poszukujących szczątków swoich bliskich".

Jury w konkursie "Melchiory" obradowało w składzie: Irena Piłatowska-Mądry (przewodnicząca), Lidia Duda, Anna Sekudewicz-Rączaszek, Maciej Drygas, Arkadiusz Gołębiewski. W tym roku nadesłano 64 reportaże radiowe.

Podczas wtorkowej gali przyznano też nagrodę w konkursie stypendialnym im. Jacka Stwory - zwyciężyła Kinga Filińska za reportaż "Każda wioska ma plac zabaw" (Studenckie Radio Żak Politechniki Łódzkiej). Celem konkursu stypendialnego im. Jacka Stwory jest stworzenie warunków rozwoju młodym twórcom, którzy nie ukończyli 35 lat – Polskie Radio zapewnia zdobywcy stypendium środki na realizację autorskiego projektu, a Studio Reportażu i Dokumentu nadzór artystyczny i pomoc organizacyjną.

Grand Prix Krajowej Rady Radiofonii i Telewizji otrzymał reportaż „Pieśń Spartakusa” autorstwa Henryka Dedo i Waldemara Kasperczaka z Fundacji Głos Ewangelii. Bohater reportażu "Pieśń Spartakusa" ma 86 lat. Codziennie z trójkołowym wózkiem przemierza 10-15 kilometrów w poszukiwaniu złomu. Każdego dnia zbiera go około 100 kg i oddaje do punktu skupu. Zarobione pieniądze są uzupełnieniem do emerytury częściowo przejętej przez ZUS.

Nagrodę Specjalną Studia Reportażu i Dokumentu Polskiego Radia, która od 2005 roku honoruje działania na rzecz rozwoju reportażu lub jego promocji, wręczono Małgorzacie Kownackiej z Polskiego Radia – "niezawodnemu przyjacielowi i propagatorowi reportażu". Przyznano też wyróżnienia.

Honorowy patronat nad wydarzeniem objął wicepremier, minister kultury i dziedzictwa narodowego Piotr Gliński.