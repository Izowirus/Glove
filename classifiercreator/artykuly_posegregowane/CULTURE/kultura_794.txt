Warszawa, 18.07.2017. Przewodniczący Rady Mediów Narodowych Krzysztof Czabański podczas posiedzenia Senatu, 18 bm. Senat kontynuuje rozpoczęte w ubiegłym tygodniu posiedzenie. Senatorowie wysłuchają informacji o działalności Rady Mediów Narodowych w 2016 r. i sprawozdania Krajowej Rady Radiofonii i Telewizji z działalności w 2016 roku.  Archiwum fot. PAP/Tomasz Gzell 
                                        

            Pierwsze spotkanie rad programowych mediów publicznych odbędzie się prawdopodobnie w listopadzie - poinformował PAP przewodniczący Rady Mediów Narodowych Krzysztof Czabański. Podczas spotkania - dodał - miałyby one przedstawić swoją wizję misji publicznej w mediach.
      
            W czwartek po południu odbyło się posiedzenie Rady Mediów Narodowych. Po jego zakończeniu Czabański poinformował PAP, że najważniejszą kwestią w sensie merytorycznym jaką się zajmowano była "koncepcja spotkań rad programowych mediów publicznych".

"Wstępnie planujemy, by takie spotkania odbywały się dwa razy do roku lub przynajmniej raz na rok. Pierwsze takie spotkanie odbędzie się na jesieni tego roku, prawdopodobnie w listopadzie" - powiedział.

Zaznaczył jednocześnie, że Rada nie zdecydowała jeszcze jaka będzie forma i przebieg tego spotkania. "Decyzje formalne będziemy podejmować na następnym posiedzeniu Rady za dwa tygodnie. Wśród członków RMN jest jednak w zasadzie zgoda, by takie spotkania rad się odbywały" - mówił.

Czabański poinformował też, że tematem pierwszego z planowanych spotkań będzie to, jak "rady programowe widzą misję (publiczną - PAP), jej wykonywane przez media publiczne oraz jakie widzą przeszkody w wykonywaniu tej misji".

Dopytywany skąd pomysł, aby takie spotkania organizować, szef RMN powiedział, że nie wynika to z tego, "że coś się źle dzieje". "Zarówno moim zdaniem jak i zdaniem pozostałych członków RMN, rady programowe są niedowartościowane w mediach publicznych. Często zarządy traktują je jako niepotrzebne ciało wynikające z ustawy; znoszą je jak zło konieczne" - mówił. "My chcemy dowartościować te rady, ich opinia na temat wykonywania misji publicznej jest opinią bardzo wiarygodną. Chcemy też wzmocnić poprzez te spotkania rolę rad programowych" - dodał.

Rafał Białkowski