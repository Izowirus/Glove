epa05160800 Cate Blanchett arrives for the 69th annual British Academy Film Awards at the Royal Opera House in London, Britain, 14 February 2016. The ceremony is hosted by the British Academy of Film and Television Arts (BAFTA). *** Local Caption *** 51788314  EPA/FACUNDO ARRIZABALAGA *** Local Caption *** 51788314 
Dostawca: PAP/EPA. Archiwum PAP/EPA © 2018 / FACUNDO ARRIZABALAGA
                                        

            Dwukrotna laureatka Oscara Cate Blanchett będzie przewodniczyć jury tegorocznej, 71. edycji Międzynarodowego Festiwalu Filmowego w Cannes - ogłosili w czwartek organizatorzy. Australijska aktorka to 12. kobieta na czele jury w historii festiwalu.
      
            "Przyjeżdżałam już do Cannes w najróżniejszych rolach", m.in. jako aktorka i producentka, "ale nigdy dotąd wyłącznie dla czystej przyjemności oglądania ogromnej liczby filmów pokazywanych na tym wspaniałym festiwalu" - przekazała Blanchett w komunikacie.

Dyrektorzy festiwalu, Pierre Lescure i Thierry Fremaux, określili Blanchett jako "wyjątkową artystkę, której talent i poglądy wzbogacają zarówno film, jak i teatr". "Po rozmowach, jakie prowadziliśmy wspólnie tej jesieni, wiemy, że będzie zaangażowaną w prace jury przewodniczącą, pełną pasji kobietą i widzem o wielkim sercu" - podkreślili.

Gwiazda filmów takich jak "Carol" i "Babel" czy sagi "Władca pierścieni" będzie dopiero 12. kobietą na czele jury w ponad 70-letniej historii festiwalu. Poprzednio funkcję tę powierzono kobiecie w 2014 roku i była to nowozelandzka reżyserka Jane Campion ("Fortepian"). Wcześniej pracami festiwalowego jury kierowały m.in. Isabelle Huppert, Liv Ullman i Jeanne Moreau.

W zeszłym roku jury pod przewodnictwem hiszpańskiego reżysera Pedra Almodovara, twórcy m.in. "Porozmawiaj z nią" i "Wysokie obcasy", Złotą Palmę przyznało filmowi "The Square" Rubena Ostlunda.

Blanchett zagrała dotąd w ponad 50 filmach, zarówno w kasowych hitach, jak i bardziej niszowych, artystycznych projektach. W jej imponującym dorobku znalazły się role u najbardziej uznanych reżyserów, w tym Davida Finchera, Wesa Andersona, Jima Jarmusha, Terrence'a Malicka czy Todda Haynesa. Występuje też z powodzeniem na scenach teatralnych w USA, Londynie, Sydney; za swoje kreacje była wielokrotnie nagradzana.

Dwukrotnie zdobyła Oscara dla najlepszej aktorki drugoplanowej - w 2004 roku za "Awiatora", gdzie wcieliła się w rolę Katherine Hepburn, oraz 10 lat później za pierwszoplanową rolę w "Blue Jasmine" Woody'ego Allena. Do nagrody Amerykańskiej Akademii Filmowej była nominowana czterokrotnie (m.in. za role w "Elizabeth: Złoty wiek" i ostatnio w "Carol").

W 2018 roku widzowie będą mogli podziwiać ją m.in. w "Ocean's 8", "Where'd You Go, Bernadette" Richarda Linklatera i nowym filmie Eli Rotha "The House with the Clock in its Walls".

Blanchett angażuje się również w walkę o prawa uchodźców jako ambasadorka dobrej woli UNHCR.

71. MFF w Cannes odbędzie się w dniach 8-19 maja.