epa05583462 (FILE) A file picture dated 13 July 2012 shows US musician Bob Dylan performing at the Benicassim International Music Festival (FIB), in Benicassim, Spain. Dylan won the 2016 Nobel Prize in Literature, the Swedish Academy announced in Stockholm on 13 October 2016.  EPA/DOMENECH CASTELLO *** Local Caption *** 50428988 
 Archiwum PAP/EPA/DOMENECH CASTELLO 
                                        

            Laureat literackiej Nagrody Nobla Bob Dylan w sobotę lub w niedzielę w Sztokholmie odbierze dyplom oraz medal noblowski - poinformowała w środę sekretarz Akademii Szwedzkiej Sara Danius.
      
            "Akademia Szwedzka i Bob Dylan postanowili spotkać się w weekend" w Sztokholmie, gdzie amerykański artysta zagra koncert - napisała Danius na blogu.

Laureat od dawna planował dać dwa koncerty w stolicy Szwecji w sobotę i niedzielę wieczorem. Jednak dotychczas nie zdradzał swoich planów wobec Akademii, która przyznała mu literackiego Nobla.

"Akademia przekaże Dylanowi dyplom noblowski i medal noblowski, oraz pogratuluje mu literackiej Nagrody Nobla" - wyjaśniła Danius. Dodała, że "odbędzie się to w małej grupie i na osobności". "Nie będzie mediów; będzie tylko Bob Dylan i członkowie Akademii, zgodnie z życzeniem Dylana" - podkreśliła.

We wtorek Akademia poinformowała, że Dylan może stracić przysługującą mu nagrodę pieniężną w wysokości 8 mln koron (840 tys. euro), gdyż dotychczas nie wywiązał się z obowiązku wygłoszenia noblowskiego odczytu. Wykład musi się odbyć w terminie do 10 czerwca, jeśli wypłata nagrody pieniężnej ma dojść do skutku.

Danius podkreśliła, że w weekend "nie zostanie wygłoszone żadne przemówienie". "Akademia ma powody, by myśleć, że w późniejszym terminie zostanie przesłana nagrana wersja" - dodała.

Wyjaśniła, że niekiedy noblowskie odczyty są wcześniej nagrywane i że ostatni taki przypadek miał miejsce w 2013 roku, gdy takie rozwiązanie wybrała kanadyjska pisarka Alice Munro. 82-letnia wówczas autorka opowiadań nie mogła przylecieć do Szwecji z powodów zdrowotnych.

75-letni Bob Dylan został nagrodzony literackim Noblem w październiku 2016 roku za "tworzenie nowych form poetyckiej ekspresji w ramach wielkiej tradycji amerykańskiej pieśni". Najpierw przez długi czas unikając kontaktu zwlekał z decyzją o przyjęciu wyróżnienia, potem odmówił przyjazdu 10 grudnia 2016 roku na ceremonię wręczenia Nagrody Nobla do Sztokholmu.

Na bankiecie noblowskim list od Boba Dylana odczytała ambasador USA w Sztokholmie Azita Raji. "Przykro mi, że nie mogę być z wami, ale proszę przyjąć, że jestem tu duchem i to zaszczyt przyjąć tak prestiżową nagrodę" - napisał artysta. "Zostać uhonorowanym Nagrodą Nobla, to jest coś, czego nie mogłem sobie wyobrazić lub oczekiwać" - podkreślił Dylan.