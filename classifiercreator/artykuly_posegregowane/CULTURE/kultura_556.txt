Honorowego Cezara za całokształt twórczości otrzyma w tym roku hiszpańska aktorka Penelope Cruz - poinformowała w poniedziałek francuska Akademia Sztuki i Techniki Filmowej. Wręczenie statuetki odbędzie się 2 marca w Paryżu na 43. gali rozdania tych nagród.
      
            "Muza wielkich filmowców, (...) poruszająca od swojej pierwszej roli kinowej, gdy miała 16 lat, w (filmie) +Szynka, szynka+, która momentalnie umieściła ją w gronie wielkich aktorek" - opisali Cruz organizatorzy gali, nazywając ją ponadto olśniewającą pięknością.

W komunikacie francuskiej Akademii zauważono, że "Penelope Cruz ma tę umiejętność, by błyszczeć zarówno w międzynarodowych produkcjach, jak i w filmach intymnych". Zaznaczono ponadto, że współpracowała z wieloma reżyserami, m.in. Ridleyem Scottem, Robem Marshallem czy Sergiem Castellitto. Z hiszpańskim reżyserem Pedro Almodovarem pracowała przy okazji pięciu filmów: w "Drżącym ciele", "Wszystko o mojej matce", "Przerwanych objęciach", "Przelotnych kochankach" i "Volver".

Urodzona w 1974 roku w podmadryckim Alcobendas Cruz jest znaną na całym świecie aktorką, która występuje w filmach angielsko-, hiszpańsko- i francuskojęzycznych. Jest laureatką wielu nagród, w tym Złotej Palmy w Cannes dla najlepszej aktorki z 2006 roku za "Volver" i Oscara z 2010 roku za najlepszą rolę drugoplanową w filmie Woody'ego Allena "Vicky Cristina Barcelona".

43. gala wręczenia Cezarów, uważanych za francuski odpowiednik amerykańskich Oscarów, będzie poświęcona zmarłej w lipcu 2017 r. francuskiej aktorce Jeanne Moreau. Wieczór otworzy francuska piosenkarka i aktorka Vanessa Paradis.

W ubiegłym roku honorowego Cezara otrzymał amerykański gwiazdor George Clooney.