Akademia Sztuk Pięknych im. Jana Matejki (ASP) w Krakowie uroczyście zainaugurowała we wtorek 201. rok akademicki. W porównaniu do ubiegłego roku liczba studentów I roku wzrosła o 10 proc.
      
            ASP w Krakowie, najstarsza polska uczelnia plastyczna, została powołana do życia 16 października 1818 r.

W krakowskiej ASP na siedmiu wydziałach i dziewięciu kierunkach studiuje ok. 1,2 tys. osób, dla których zajęcia prowadzi prawie 300 nauczycieli akademickich. W tym roku na I rok ASP przyjęła 225 studentów - to o ponad 10 proc. więcej niż w roku ubiegłym.

„Dwa stulecia pełnienia edukacyjnej i artystycznej misji ASP odcisnęły się trwałym śladem w historycznych dziejach narodu polskiego oraz były niezwykle ważnym budulcem tożsamości narodowej Polaków” – powiedział podczas inauguracji w Teatrze im. J. Słowackiego rektor uczelni prof. Stanisław Tabisz.

Wojciech Kolarski z Kancelarii Prezydenta RP odczytał list od prezydenta Andrzeja Dudy. Prezydent pogratulował uczelni 200-lecia i złożył życzenia. Zwrócił uwagę, że jubileusz ASP przypada w roku 100-lecia obchodów odzyskania przeze Polskę niepodległości, wraz z którą „odrodziła się wolna rzeczpospolita akademicka”. Duda podkreślił, że ASP miała istotny wpływ na kulturę i dzieje państwa.

Prezydent przypomniał, że w tym roku akademickim weszła w życie nowa ustawa o szkolnictwie wyższym i nauce. Andrzej Duda przyznał, że wdrażanie reformy jest trudnym okresem i wyraził nadzieję, że nowa ustawa sprawi, że jakość polskiego nauczania i badań poprawi się.

Wicepremier, minister nauki i szkolnictwa wyższego Jarosław Gowin podziękował ASP w zaangażowanie w prace nad nową ustawą, zwaną Konstytucją dla Nauki. Podkreślił, że reforma była przygotowywana w szerokim dialogu i prace nad dokumentem są przykładem tego, jak prawo powinno być stanowione. Zadeklarował także, że ustawa będzie wdrażana „w dialogu”.

Gowin życzył studentom i pracownikom ASP, aby „nigdy dolinami komercji nie chodzili, a zawsze trudną granią sztuki czystej”. Zwrócił również uwagę, że 200. rocznica powołania ASP przypada w 40. rocznicę pontyfikatu papieża Polaka.

List do wspólnoty akademickiej krakowskiej ASP skierował też wicepremier, minister kultury i dziedzictwa narodowego Piotr Gliński. Odczytała go wiceminister kultury i dziedzictwa narodowego Wanda Zwinogrodzka. Jak ocenił Gliński, ASP jest jedną z najbardziej renomowanych uczelni. Podkreślił, że nazwy uczelni się zmieniały, ale to była i jest „uczelnia kształtująca tradycję narodową”. „Dzieje ASP to dzieje sztuki polskiej” – napisał szef resortu kultury.

Z kolei prezydent Krakowa Jacek Majchrowski podkreślił, że najwybitniejsi polscy artyści wyszli właśnie z Krakowa, byli absolwentami ASP, a rozgłos zdobyli nawet ci artyści, których z uczelni wyrzucono. „Jeśli popatrzy się na Kraków, to okaże się, że wszędzie są ślady studentów ASP” – powiedział.

We wtorek nastąpiło także wręczenie licznych wyróżnień dla osób zasłużonych kulturze. Wśród nich były Złote Krzyże Zasług, które otrzymali Bogusz Salwiński i Jarosław Adamowicz; oraz złote medale Gloria Artis – odebrali je: Czesław Dźwigaj, Edward Kosakowski, Krzysztof Nitsch, Adam Wsiołkowski, Stanisław Rodziński, Jan Pamuła. Nagroda ministra kultury i dziedzictwa narodowego za osiągnięcia edukacyjne otrzymała Teresa Kotkowska-Rzepecka, za osiągnięcia naukowe Marcin Pazera, za całokształt dorobku Piotr Bożyk.

Po głównej uroczystości nastąpiło odsłonięcie popiersia Stanisława Wyspiańskiego autorstwa Konstantego Laszczki, w holu Teatru im. J. Słowackiego.

ASP w Krakowie rozpoczęła obchody 200. rocznicy w marcu podczas V Międzynarodowego Biennale Architektury Wnętrz.

Honorowy patronat nad jubileuszem 200-lecia ASP w Krakowie objął prezydent RP Andrzej Duda i pierwsza dama Agata Kornhauser-Duda.

Krakowska ASP, jedna z najstarszych uczelni w Polsce, utworzona została w 1818 r. na mocy statutu Uniwersytetu Jagiellońskiego. Jan Matejko, którego imię obecnie nosi, dyrektorował jej w latach 1873-1893, kiedy nosiła nazwę Szkoły Sztuk Pięknych.