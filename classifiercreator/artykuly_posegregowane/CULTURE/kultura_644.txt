Warszawa 04.1991. Realizacja filmu fabularnego pt. Głos (tytuł roboczy Kukuryku) w reżyserii Janusza Kondratiuka. Scenariusz oparty na noweli pt. Głos z róży Williama Butlera Yeats,a. Nz. z lewej autor zdjęć Maciej Kijowski.
meg
PAP/Witold Rozmysłowicz

Dokładny dzień wydarzenia nieustalony. Archiwum PAP © 2017 / Witold Rozmysłowicz
                                        

            W wieku 82 lat zmarł operator filmowy Maciej Kijowski, autor zdjęć do ponad 50 filmów i seriali m.in. "Komedii małżeńskiej", "Diabła", "Dwóch ludzi z szafą" czy "Plebanii" - poinformowało na swojej stronie internetowej Stowarzyszenie Filmowców Polskich.
      
            Maciej Kijowski urodził się 1 stycznia 1935 r. w Bereźnie (obecnie Białoruś). Studia na Wydziale Operatorskim w Szkole Filmowej w Łodzi ukończył w 1959 r. Wtedy stworzył zdjęcia m.in. do legendarnej etiudy Romana Polańskiego - "Dwóch ludzi z szafą".

W latach 60. pracował jako operator kamery m.in. na planie "Wyspy złoczyńców", "Matki Joanny od Aniołów", "Soli ziemi czarnej", "Wszystko na sprzedaż" czy "Trzeciej części nocy". Reżyserami tych produkcji byli: Jerzy Kawalerowicz, Andrzej Wajda, Stanisław Jędryka, Andrzej Żuławski i Kazimierz Kutz.

W 1972 r. zadebiutował jako samodzielny operator zdjęciami do "Diabła" Andrzeja Żuławskiego. Był też odpowiedzialny za zdjęcia do popularnego serialu telewizyjnego "Plebania" (od 2000 do 2011 r.).

Maciej Kijowski był autorem zdjęć do ponad 50 filmów i seriali, m.in. "Drzwi w murze", "Najważniejszego dnia życia", "Zaklętego dworu", "Gwiazd porannych", "Bołdyna", "Kamiennych tablic", "Dziewczyny z Mazur", "Komedii małżeńskiej", "Wrzeciona czasu" i "Słonecznego zegara". Wtedy współpracował m.in. z takimi reżyserami jak: Roman Załuski, Andrzej Kondratiuk, Wiesław Romanowski czy Julian Dziedzina.

Był wieloletnim członkiem Stowarzyszenia Filmowców Polskich. Zmarł 30 listopada w Warszawie; nabożeństwo żałobne w jego intencji odbędzie się we wtorek o godz. 12.00 w kościele Św. Karola Boromeusza na Starych Powązkach w Warszawie.