Warszawa, 10.01.2017. Laureatka Paszportu Polityki 2016 w kategorii "literatura" Natalia Fiedorczuk-Cieślak podczas 24. gali rozdania nagród, w Teatrze Wielkim - Operze Narodowej w Warszawie, 10 bm. Ustanowiona w 1993 r. nagroda kulturalna przyznawana jest przez tygodnik "Polityka". (ls/doro) PAP/Strefa Gwiazd/Stach Leszczyński Archiwum PAP/StrefaGwiazd © 2017 / Stach Leszczyński
                                        

            Anna Cieplak, Salcia Hałas, Natalia Fiedorczuk-Cieślak, Aleksander Wenglasz i Aleksandra Zielińska to autorzy nominowani do Nagrody Literackiej im. Witolda Gombrowicza. Nagroda przyznawana jest za debiut literacki.
      
            Jak poinformował PAP Tomasz Tyczyński, sekretarz kapituły nagrody, Anna Cieplak została nominowana za książkę "Ma być czysto" (Stowarzyszenie im. Stanisława Brzozowskiego/Wydawnictwo Krytyki Politycznej), Salcia Hałas za "Pieczeń dla Amfy" (Muza), Natalia Fiedorczuk-Cieślak za "Jak pokochać centra handlowe" (Wielka Litera, Aleksander Wenglasz za "Zdjęcie inaczej zabić" (Fundacja na rzecz Kultury i Edukacji im. Tymoteusza Karpowicza), a Aleksandra Zielińska za książkę "Bura i szał" (W.A.B.).

Do drugiej edycji Nagrody Literackiej im. Witolda Gombrowicza zostało zgłoszonych 90 debiutów prozatorskich. Nagroda przyznawana jest za debiut, rozumiany jako pierwsza albo druga książka autora napisana prozą artystyczną, w języku polskim.

W tej edycji konkursu biorą udział książki wydane w 2016 r. Wyboru nominowanych dokonała kapituła nagrody pod przewodnictwem krytyka i historyka literatury, znawcy twórczości Gombrowicza Jerzego Jarzębskiego. W skład kapituły weszli także: prof. Ewa Graczyk z Uniwersytetu Gdańskiego, prof. Józef Olejniczak z Uniwersytetu Śląskiego; krytyczka literacka i dziennikarka "Polityki" Justyna Sobolewska; badaczka literatury z UŚ Anna Kałuża; redaktor naczelna portalu kulturalnego "dwutygodnik.com" Zofia Król oraz pisarz i laureat nagród literackich Zbigniew Kruszyński.

Nagrodę Literacką im. Witolda Gombrowicza ustanowił samorząd Radomia. Organizatorami są: prezydent Radomia oraz Muzeum Witolda Gombrowicza - oddział Muzeum Literatury im. Adama Mickiewicza. Nagrodzie patronuje Rita Gombrowicz, wdowa po pisarzu. Nazwisko laureata zostanie ogłoszone podczas gali 10 września 2017 r. Wybór zwycięzcy poprzedzi festiwal literacki "Opętani literaturą".

Pierwsza edycja odbyła się w 2016 r. Kapituła wskazała ex aequo dwoje laureatów: Macieja Hena za powieść "Solfatara" (W.A.B.) oraz Weronikę Murek za zbiór opowiadań: "Uprawa roślin południowych metodą Miczurina" (Czarne).