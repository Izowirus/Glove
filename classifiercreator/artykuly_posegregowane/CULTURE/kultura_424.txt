Warszawa, 16.04.2018. Laureatka Złotego Fryderyka 2018 - dyrygentka Agnieszka Duczmal (P) podczas gali 24. edycji wręczenia Nagród Akademii Fonograficznej Fryderyk 2018 w kategorii muzyki poważnej, 16 bm. w Studiu Koncertowym Polskiego Radia im. Witolda Lutosławskiego w Warszawie. Nagrody Fryderyki są przyznawane przez polskie środowisko muzyczne – muzyków, autorów, kompozytorów, producentów muzycznych i dziennikarzy zrzeszonych w Akademii Fonograficznej. (cat) PAP/Stach Leszczyński PAP © 2018 / Stach Leszczyński
                                        

            Krystian Zimerman i Agnieszka Duczmal znaleźli się wśród laureatów Fryderyków w dziedzinie muzyki poważnej. Ceremonia rozdania Nagród Akademii Fonograficznej odbyła się w poniedziałek w Studio Koncertowym Polskiego Radia im. Witolda Lutosławskiego w Warszawie.
      
            Podczas 24. edycji Nagród Akademii Fonograficznej o nominacje ubiegało się 151 albumów z muzyką poważną.

Złotym Fryderykiem za całokształt pracy twórczej uhonorowano dyrygentkę i założycielkę Orkiestry Kameralnej Polskiego Radia Amadeus Agnieszkę Duczmal. Podczas odbierania nagrody powiedziała: "W tej maleńkiej błyszczącej statuetce zawarte jest 50 lat mojego życia, 50 lat mojego samodzielnego działania dyrygenckiego i prawie 50 lat istnienia orkiestry. (…) Dziękuję muzykom za to, że zawierzyli mi, mojej pasji i mojemu talentowi i zechcieli ze mną współtworzyć".

W kategorii "Album roku muzyka chóralna, oratoryjna i operowa" Akademia Fonograficzna nagrodziła album "Szymanowski", nagrany przez Chór i Orkiestrę Filharmonii Narodowej pod dyrekcją Jacka Kaspszyka z solistami Aleksandrą Kurzak, Agnieszką Rehlis, Dmitrym Korchakiem i Arturem Rucińskim.

Album "Antonio Caldara - Maddalena ai piedi di Cristo", autorstwa Zespołu Instrumentów Dawnych Warszawskiej Opery Kameralnej MUSICAE ANTIQUAE COLLEGIUM VARSOVIENSE został nagrodzony w kategorii "Album roku muzyka dawna".

Jak powiedziała PAP kierownik projektu Liliana Stawarz, utwór ten nie był wcześniej nagrywany w Polsce. "To było moje marzenie od dawna, od kiedy pierwszy raz usłyszałam ten utwór w 1995 roku. Zrobił na mnie tak gigantyczne wrażenie, że zapragnęłam żeby ten utwór był moją częścią zrozumienia historii Magdaleny. Było to bardzo osobiste. Jestem przeszczęśliwa, że mi się to udało" - powiedziała.

Grający na organach Hammonda Dariusz Przybylski za płytę "Already It Is Dusk" otrzymał nagrodę w kategorii "Album roku recital solowy".

Dariusz Przybylski powiedział PAP, że na płycie znalazły się transkrypcje utworów wokalnych i instrumentalnych zaaranżowane na organy Hammonda. "Szukałem utworów napisanych na organy Hammonda, ale nic nie znalazłem. Myślę, że jest to bardzo oryginalny projekt bo prezentuje organy w zupełnie nowym brzmieniu nie takim jakie znamy z muzyki jazzowej i rockowej".

Za najlepszą płytę w kategorii "Album roku muzyka kameralna" nagrodzono Kwartet Śląski i pianistę Piotra Sałajczyka, którzy nagrali "Mieczysław Wajnberg - String Quartet No. 7 & Piano Quintet".

Płyta z twórczością polskich kompozytorów m.in. Grażyny Bacewicz i Karola Szymanowskiego, która powstała ze współpracy Atom String Quartet i Orkiestry Kameralnej Leopoldinum pt. "MADE IN POLAND" otrzymała Fryderyka w kategorii "Album roku muzyka symfoniczna i koncertująca".

Sekstet wokalny proMODERN za album "proMODERN shakespired" został nagrodzony w dwóch kategoriach: "Album roku muzyka współczesna" oraz "Najwybitniejsze Nagranie Muzyki Polskiej".

Jak powiedział PAP członek zespołu Piotr Pieron, "Inspiracją do powstania albumu była 400–setna rocznica śmierci wielkiego mistrza i wieszcza Williama Szekspira. Był to pretekst aby wykorzystać klasykę światową i jednorodny zestaw tekstów jakim są +Sonety+, do pokazania kalejdoskopu polskiej muzyki współczesnej. Zaprosiliśmy do współpracy wielkich mistrzów (m.in. Krzesimira Dębskiego, Krzysztofa Herdzina, Włodka Pawlika, Miłosza Bembinowa - PAP). Chcieliśmy pokazać pejzaż muzyki od utworów kojarzonych z brzmieniami jazzowymi do naprawdę cudownych przygód awangardowych".

Laureatem nagrody w kategorii "Najlepszy album polski za granicą" został Krystian Zimerman. Wyróżniony został za płytę "Franz Schubert - Piano Sonatas D 959 & D 960". Fryderyki 2018 w kategoriach muzyki rozrywkowej i jazzowej zostaną wręczone 24 kwietnia w Teatrze Polskim w Warszawie.

Fryderyki to nagrody przyznawane przez polskie środowisko muzyczne. Pierwszy raz wręczono je w 1995 r. Laureatów wybierają członkowie Akademii Fonograficznej, która powstała w 1999 r. Głosowanie jest dwuetapowe i tajne. Obecnie Akademia Fonograficzna liczy ponad 1300 członków. Co roku zapraszani są do niej nominowani do Fryderyków artyści.