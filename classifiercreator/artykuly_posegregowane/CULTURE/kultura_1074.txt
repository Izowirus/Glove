Warszawa, 22.10.2012. W Studiu Muzycznym Polskiego Radia im. Agnieszki Osieckiej w Warszawie, odbył się 22 bm. benefis aktora Wojciecha Pszoniaka (na zdjęciu). (mr) PAP/Tomasz Gzell Archiwum PAP © 2012 / Tomasz Gzell
                                        

            W koncertowym wykonaniu opery Georgesa Bizeta „Djamileh” wystąpi Wojciech Pszoniak. Koncert odbędzie się w piątek w Filharmonii Narodowej w ramach 21. Wielkanocnego Festiwalu Ludwiga van Beethovena.
      
            "Djamileh", to opera komiczna w jednym akcie, napisana przez Georgesa Bizeta do libretta autorstwa Louisa Galleta. Podstawą do stworzenie libretta była dla Galleta baśń „Namouna” napisana przez Alfreda de Musseta.

Akcja opery, zgodnie z kanonami tamtych czasów – rozgrywa się w egzotycznym miejscu – w Kairze, muzyka „jest bogata, zmysłowa i pięknie zorkiestrowana, dająca słuchaczom wiele przyjemności” – pisali krytycy po paryskiej premierze, która nastąpiła w 1872 r.

Podobnie, bowiem, jak w przypadku innych oper kompozytora, łącznie z operą wszech czasów – za jaką uznawana jest "Carmen", tak i "Djamileh" była chłodno przyjęta za życia Bizeta. Jego dzieła operowe zostały zrozumiane i docenione dopiero po śmierci artysty.

W piątkowy wieczór festiwalowa publiczność wysłucha koncertowego wykonania "Djamileh" w interpretacji Orkiestry Filharmonii Poznańskiej pod batutą Łukasza Borowicza, Poznańskiego Chóru Kameralnego, mezzosopranistki Jennifer Feinstein, tenora Erica Barry’ego, barytonu George’a Mosley’a oraz Wojciecha Pszoniaka w roli sprzedawcy niewolników.

To już drugi wybitny aktor biorący udział w tegorocznym Festiwalu Beethovena: wcześniej, 5 kwietnia, tekst Goethego w „Egmoncie” interpretował John Malkovich.

Koncertowe wykonania oper należą do stałego repertuaru Festiwalu. „Ten cykl prezentacji oper mniej znanych bądź zapomnianych trwa już od lat. W tym roku przedstawimy właśnie operę w jednym akcie „Djamileh”, którą Bizet napisał w wieku 17 lat” – powiedziała PAP Elżbieta Penderecka, dyrektor generalna Festiwalu.

Wykonanie opery jest realizowane we współpracy z Yale School of Music. „Od wielu lat mamy bliskie kontakty z profesor Doris Yarick-Cross, dyrektorem artystycznym Yale Opera Program i efektem tego jest między innymi to koncertowe wykonanie” – zaznaczyła dyrektor Festiwalu.

Wcześniej, w części pierwszej wieczoru, wykonana zostanie Symfonia C-dur Georgesa Bizeta; ta napisana jeszcze w trakcie studiów Symfonia jest do dziś chętnie grywana.

21. Wielkanocny Festiwal Ludwiga van Beethovena, którego organizatorami są Stowarzyszenie Ludwiga van Beethovena i Filharmonia Narodowa w Warszawie, trwa do 14 kwietnia.