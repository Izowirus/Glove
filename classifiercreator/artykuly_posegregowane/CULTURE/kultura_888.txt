epa04758803 US actress Jane Fonda arrives for the screening of 'Youth' during the 68th annual Cannes Film Festival, in Cannes, France, 20 May 2015. The movie is presented in the Official Competition of the festival which runs from 13 to 24 May.  EPA/SEBASTIEN NOGIER 
Dostawca: PAP/EPA. Archiwum PAP/EPA © 2017 / SEBASTIEN NOGIER
                                        

            Jane Fonda i Robert Redford otrzymają na tegorocznym festiwalu filmowym w Wenecji nagrody Złotego Lwa za całokształt twórczości - ogłosiła w poniedziałek dyrekcja imprezy. 74. edycja festiwalu odbędzie się na wyspie Lido w dniach od 30 sierpnia do 9 września.
      
            W zeszłym roku Złotego Lwa za całokształt otrzymał w Wenecji Jerzy Skolimowski.

Ceremonia wręczenia specjalnych statuetek gwiazdom amerykańskiego kina odbędzie się 1 września przed projekcją pozakonkursowego filmu „Our Souls at Night” w reżyserii Ritesha Batry z ich udziałem. Film wyprodukowała firma Redforda.

Dyrektor weneckiego festiwalu Alberto Barbera powiedział, że nagroda dla Jane Fondy jest wyrazem uznania dla jej nadzwyczajnego talentu i kreacji aktorskich, w których wcieliła się postaci „niezapomniane, kontrowersyjne i różnorodne”.

Mówiąc o Robercie Redfordzie, Barbera przypomniał, że jest on także reżyserem, producentem, obrońcą środowiska i „inspiratorem oraz założycielem znakomitego eksperymentu kinematograficznego”, jakim jest festiwal filmowy Sundance.

„Czy to stojąc przed kamerą, czy broniąc sprawy niezależnego kina lub naszej planety, Robert Redford towarzyszy od 50 lat amerykańskiej historii łącząc dyscyplinę, inteligencję i urok, który jest niezrównany” - podkreślił.

Festiwal otworzy 30 sierpnia premierowy pokaz amerykańskiego filmu science-fiction "Downsizing" w reżyserii Alexandra Payne’a z Mattem Damonem i Christophem Waltzem.

Lista około 20 filmów, dopuszczonych do głównego konkursu o nagrodę Złotego Lwa, zostanie ogłoszona pod koniec lipca. Przewodniczącą jury będzie amerykańska aktorka Annette Bening.

Z Rzymu Sylwia Wysocka