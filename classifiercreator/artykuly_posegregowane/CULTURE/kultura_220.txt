epa05283564 US musician Aretha Franklin waves after her performance at the International Jazz Day Concert on the South Lawn of the White House, in Washington, DC, USA, 29 April 2016. US President Barack Obama delivered remarks to introduce the event. EPA/AUDE GUERRUCCI/POOL Dostawca: PAP/EPA. Archiwum PAP/EPA © 2018 / AUDE GUERRUCCI
                                        

            Aretha Franklin zwana „królową soulu" zmarła w czwartek w wieku 76 lat w swoim domu w Detroit - poinformowała jej przedstawicielka Gwendolyn Quinn. Przyczyną śmierci był rak trzustki.
      
            Rodzina gwiazdy przekazała agencji AP oświadczenie, w którym napisała, że dzień śmierci Franklin to "jeden z najmroczniejszych dni w ich życiu, w którym nie potrafią znaleźć słów, by wyrazić swój żal".

"Straciliśmy ostoję i głowę naszej rodziny" - głosi oświadczenie.

W poniedziałek dziennikarz i przyjaciel rodziny Roger Friedman poinformował, że Franklin jest w ciężkim stanie, a jej bliscy "proszą o modlitwę i uszanowanie prywatności".

Aretha Franklin, u której nowotwór zdiagnozowano w 2010 roku, po raz ostatni zaśpiewała w listopadzie 2017 roku w Nowym Jorku na gali fundacji Eltona Johna wspierającej walkę z AIDS.

Królowa soulu odwołała na początku roku zaplanowane występy, gdy lekarz zalecił jej odpoczynek. W marcu miała wystąpić z okazji swoich urodzin w Newark w stanie New Jersey, a także w kwietniu na New Orleans Jazz and Heritage Festival.

W swej długiej karierze Franklin zdobyła aż 18 nagród Grammy. Jest pierwszą kobietą, która została przyjęta do Rock and Roll Hall of Fame.

Do największych hitów Arethy należą słynne utwory "Respect" i "I Say a Little Prayer", a także "(You Make Me Feel Like) A Natural Woman", "Day Dreaming", "Jump to It", "Freeway of Love" czy "A Rose Is Still A Rose".

W 2005 roku wokalistka została odznaczona przez ówczesnego prezydenta USA George'a W. Busha Prezydenckim Medalem Wolności, najwyższym cywilnym odznaczeniem Stanów Zjednoczonych. W styczniu 2009 roku zaśpiewała na inauguracji pierwszego w historii USA czarnoskórego prezydenta Baracka Obamy.