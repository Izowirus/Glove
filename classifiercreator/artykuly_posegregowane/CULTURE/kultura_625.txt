Wrocław, 11.12.2017. Wystawa "Życie mieszkańców Chin pod koniec panowania dynastii Ming" w Muzeum Narodowym we Wrocławiu, 11 bm. Malarstwo, rzeźba sakralna, porcelana i inne najwyższej klasy zabytki pochodzące ze Stołecznego Muzeum Chin po raz pierwszy można będzie oglądać w Polsce. Na wystawie zostanie pokazanych ponad 100 zabytków, które ukazują różne aspekty życia społeczeństwa chińskiego pod koniec panowania dynastii Ming, czyli w czasach chińskiego renesansu. (mk/nlat) PAP/Maciej Kulczyński PAP © 2017 / Maciej Kulczyński
                                        

            Ponad sto eksponatów z okresu panowania dynastii Ming, w tym malarstwo zwojowe, wyroby z porcelany i jadeitu oraz rzeźby, będzie można oglądać od wtorku na wystawie w Muzeum Narodowym we Wrocławiu.
      
            Na wystawie „Życie mieszkańców Chin pod koniec panowania dynastii Ming” prezentowane są zbiory wypożyczone ze Stołecznego Muzeum Chin w Pekinie. To pierwsza prezentacja tych eksponatów w Polsce.

„Dynastia Ming, a zwłaszcza jej późniejszy okres, to dzieła sztuki i rzemiosła artystycznego, które są chlubą Chin” - powiedział w poniedziałek podczas konferencji prasowej dyrektor Muzeum Narodowego we Wrocławiu Piotr Oszczanowski.

Dyrektor poinformował także, że wystawa jest pierwszą odsłoną współpracy Muzeum Narodowego z Muzeum Stołecznym Chin. „Pod koniec 2018 r. planujemy zorganizowanie wystawy w Muzeum Stołecznym Chin w Pekinie. Pokaże ona fragment wczesnobarokowego Śląska” - zapowiedział.

Yang Dandan, zastępca dyrektora Stołecznego Muzeum Chin podkreśliła, że wystawa pozwoli lepiej przybliżyć Polakom kulturę Chin. „Eksponaty odzwierciedlają kulturę, życie i tradycje z okresu późniejszej dynastii Ming, czyli z czasów chińskiego renesansu. Wystawa, jak również dalsza współpraca obu muzeów pozwoli na wzajemne zrozumienia kultury naszych narodów” - dodała.

Kurator wystawy Dorota Róż-Mielecka powiedziała, że okres panowania dynastii Ming to jedna z najświetniejszych epok w historii Państwa Środka. „Jest to także epoka klasyczna, czyli obrazuje to co charakterystyczne w dawnej sztuce tego kraju” - wyjaśniła.

Dodała, że tamtym okresie ogromną rolę odgrywała tzw. warstwa uczonych urzędników, którzy kształtowali kulturę, tworzyli mody i standardy estetyczne. Dlatego – jak podkreśliła - na wystawie prezentowane są wyroby użytkowe, ukazujące różne aspekty życia chińskiego uczonego urzędnika, w tym elementy wyposażenia gabinetu.

Wśród eksponatów znajdą się także przykłady malarstwa zwojowego, obrazy na wachlarzach, wyroby z jadeitu i porcelany, obrazy i rzeźby związane z buddyzmem i taoizmem

Muzeum Stołeczne Chin zostało założone w 1981 r. i należy do największych placówek muzealnych w Pekinie. W swoich zbiorach posiada ponad 200 tys. zabytków dawnej sztuki chińskiej, m.in. kolekcje ceramiki, starożytnych brązów, kaligrafii, malarstwa i rzeźby.

Ekspozycję będzie można zwiedzać do 11 marca.