Warszawa, 13.01.2016. Jeden z 22 piętrowych wagonów Sundeck przekazanych, wraz z dwoma lokomotywami Gama, Kolejom Mazowieckim przez PESA Bydgoszcz S.A., 13 bm. na dworcu Warszawa Wschodnia. Po uroczystości odbył się inauguracyjny przejazd na trasie Warszawa Wschodnia - Rembertów - Warszawa Wschodnia. (zuz) PAP/Rafał Guz PAP © 2017 / Rafał Guz
                                        

            13 instytucji kultury z Mazowsza weźmie udział w kolejnej edycji akcji "Koleją do kultury". Ze zniżki na wydarzenia kulturalne skorzystać będzie mógł każdy, kto kupi bilet na pociąg Kolei Mazowieckich (KM). Umowy w tej sprawie podpisano w poniedziałek w Warszawie.
      
            Umowę w stołecznym gmachu Urzędu Marszałkowskiego Województwa Mazowieckiego podpisali w poniedziałek przedstawiciele 13 instytucji kultury, które biorą udział w akcji "Koleją do kultury", a także prezes zarządu, dyrektor generalny Kolei Mazowieckich Artur Radwan oraz członek zarządu Kolei Mazowieckich Dariusz Grajda. W spotkaniu udział wzięli także m.in. marszałek województwa mazowieckiego Adam Struzik, przewodniczący rady nadzorczej Kolei Mazowieckich Waldemar Kuliński.

"Oferta kulturalna Mazowsza jest bardzo bogata. Samorząd nadzoruje w sumie około 30 instytucji kulturalnych - muzeów, skansenów, teatrów czy bibliotek" - przypomniał marszałek Struzik. "Są one regularnie modernizowane i wyposażane, a prezentowane ekspozycje niezwykle ciekawe. Warto poznać region, jego historię, tradycję, przyrodę, a w ramach akcji można zrobić to taniej" - dodał.

"Cieszę się, że te instytucje będą wspólnie działały na rzecz promocji całego regionu. Atrakcyjność turystyczna województwa mierzy się dziś w dużej części ofertą kulturalną" - zaznaczył marszałek.

Do akcji włączyły się takie instytucje jak Mazowiecki Instytut Kultury, Muzeum Niepodległości w Warszawie, Stacja Muzeum, Muzeum im. Orła Białego w Skarżysku-Kamiennej, które oferują bilet normalny w cenie ulgowego. Teatr Polski w Warszawie oferuje 15 proc. zniżki na bilety normalne i ulgowe, Muzeum Wsi Radomskiej w Radomiu, Państwowe Muzeum Etnograficzne w Warszawie oraz Muzeum Wsi Mazowieckiej w Sierpcu oferują zniżkę 20-procentową, a stołeczne Muzeum Sportu publiczność odwiedzi bezpłatnie. Zniżki na bilety przewidują także Muzeum Literatury im. Adama Mickiewicza w Warszawie, Mazowieckie Centrum Sztuki Współczesnej "Elektrownia" w Radomiu, a także Teatr Dramatyczny w Płocku.

Muzeum Sportu można będzie odwiedzić bezpłatnie

"Ułatwianie kontaktu z kulturą jest rzeczą słuszną" - powiedział PAP dyrektor Teatru Polskiego w Warszawie, Andrzej Seweryn. "Znam poglądy, że do kultury trzeba dojrzewać i tak dalej, ale wydaje mi się, że wyjście do ludzi z sugestią, że ten dostęp do kultury może być po prostu tańszy to mądra inicjatywa. Jest przecież wiele osób, które do kultury nie mają dostępu właśnie z powodów finansowych."

Dyrektor Muzeum Niepodległości Tadeusz Skoczek zapowiedział, że muzeum udostępni bilety ulgowe dla wszystkich pasażerów KM. "Wejścia do wszystkich naszych oddziałów będą kosztowały tylko 5 zł. Widzowie będą mogli korzystać z naszych wystaw czasowych oraz wystaw stałych" - zapowiedział.

W ramach akcji "Koleją do kultury" Koleje Mazowieckie zachęcają do odwiedzania mazowieckich instytucji kultury. Pasażerowie KM będą mogli skorzystać ze zniżek na spektakle, wystawy i inne wydarzenia kulturalne, w ciągu 30 dni po upływie terminu ważności biletu na pociąg.

Akcja trwać będzie od 23 stycznia do 31 grudnia 2017 r.

"Od lat Koleje Mazowieckie swoją działalnością wychodzą poza tory i realizują projekty o charakterze kulturalno-edukacyjnym. Już w 2005 r. rozpoczęliśmy cykliczny projekt +Twoja Kolej na...+, w ramach którego zachęcaliśmy m.in. do czytania książek, odwiedzenia teatru czy muzeum. Tym razem zachęcamy do podróży pociągiem, połączonej ze zwiedzaniem" - powiedział Artur Radwan, prezes zarządu Kolei Mazowieckich.

Do skorzystania z oferowanych zniżek podstawą może być zarówno bilet jednorazowy, okresowy, jak też zakupiony w ofercie specjalnej. Akcja dotyczy także biletów na pociągi "Dragon" i "Słoneczny"; nie biorą w niej udziału jedynie bilety ZTM i WKD, zakupione w ramach oferty "Wspólny Bilet ZTM-KM-WKD".

Akcja trwać będzie od 23 stycznia do 31 grudnia 2017 r. Szczegółowe informacje oraz lista partnerów dostępna jest na stronie internetowej www.dokultury.mazowieckie.com.pl