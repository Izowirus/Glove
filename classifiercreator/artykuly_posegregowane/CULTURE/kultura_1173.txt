Jack Nicholson zdecydował się przerwać emeryturę. Blisko 80-letni aktor zagra w amerykańskim remake'u niemieckiego dramatu "Toni Erdmann", który został uznany najlepszym filmem europejskim 2016 roku. Nicholson ostatni raz wystąpił na dużym ekranie siedem lat temu.
      
            Jak podaje amerykański tygodnik "Variety", Nicholsonowi tak bardzo spodobał się „Toni Erdmann”, że sam zaproponował studiu Paramount remake i swój udział w nim. Studio zdobyło już prawa do realizacji filmu. W roli córki głównego bohatera pojawi się Kristen Wiig, znana m.in. z filmów "Ghostbusters. Pogromcy duchów" czy "Sekretne życie Waltera Mitty". Paramount wciąż szuka reżysera i scenarzysty.

Wcześniej spekulowano, że Nicholson definitywnie przeszedł na emeryturę. Ostatnią pozycją w jego filmografii jest komedia romantyczna "Skąd wiesz?" sprzed siedmiu lat. Natomiast ostatnią rolę pierwszoplanową była dla niego kreacja w komedio-dramacie "Choć goni nas czas" z 2007 roku.

„Toni Erdmann" to historia o napiętych relacjach między córką a ojcem. Ines jest trzydziestoletnią, śmiertelnie poważną menedżerką. Winfred jest rozwiedzionym, emerytowanym nauczycielem gry na pianinie, który nieustannie robi innym kawały. Ines pewnego dnia, przed ważnym zawodowym spotkaniem, kątem oka dostrzega swojego ojca we foyer biurowca. Winfred, by ją rozluźnić i rozbawić, tworzy fikcyjną postać - niepoprawnego biznesmena, tytułowego Toniego Erdmanna. W głównym rolach wystąpili Peter Simonischek oraz Sandra Mueller.

Film Maren Ade nagrodzono pięcioma Europejskimi Nagrodami Filmowymi - w tym za najlepszy film, scenariusz i reżyserię. Ponadto, obraz nominowano do Oscara w kategorii najlepszy film nieanglojęzyczny.