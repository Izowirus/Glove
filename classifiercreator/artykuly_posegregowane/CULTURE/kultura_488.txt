Warszawa, 06.03.2018. Ambasador Francji w Polsce Pierre Lévy (2P) oraz odznaczeni Orderem Sztuki i Literatury prof. Piotr Skubiszewski (L), prof. Małgorzata Omilanowska (2L) i aktor Wojciech Pszoniak (P), 6 bm. w Warszawie. (awa) PAP/Radek Pietruszka PAP © 2018 / Radek Pietruszka
                                        

            Ambasador Francji w Polsce Pierre Levy odznaczył we wtorek w Warszawie aktora Wojciecha Pszoniaka, b. minister kultury i dziedzictwa narodowego Małgorzatę Omilanowską oraz historyka sztuki Piotra Skubiszewskiego Orderem Sztuki i Literatury.
      
            "Poprzez swoje zaangażowanie przyczynili się państwo w sposób wyjątkowy do rozwoju relacji francusko - polskich oraz do obecności kultury francuskiej w Polsce. (...) Życiorysy państwa są hołdem złożonym Francji" - zwrócił się do odznaczonych ambasador podczas uroczystości wręczenia odznaczeń, która odbyła się we wtorkowy wieczór w siedzibie ambasadora Francji.

Order Sztuki i Literatury jest przyznawany przez francuskiego ministra kultury w uznaniu zasług w dziedzinie artystycznej i literackiej oraz za wkład w rozwój różnych dziedzin sztuki we Francji i na świecie. Order został ustanowiony w 1957 roku.

Małgorzata Omilanowska jest historykiem sztuki, profesorem nauk humanistycznych, od 2012 była podsekretarzem stanu w Ministerstwie Kultury i Dziedzictwa Narodowego. W latach 2014 do 2015 pełniła funkcję ministra kultury i dziedzictwa narodowego.

"Szanowna pani minister, za to niezachwiane zaangażowanie, wspieranie nas w różnych projektach i dziedzinach jak np. kultura w okresie numerycznym odbierze Pani dzisiaj Order Sztuki i Literatury w randze komandora" - zwrócił się do Omilanowskiej ambasador.

Piotr Skubiszewski jest historykiem sztuki, profesorem Uniwersytetu Warszawskiego i Uniwersytetu w Poitiers. W 1998 został członkiem korespondentem Polskiej Akademii Nauk. W 1994 roku otrzymał tytuł doktora honoris causa Katolickiego Uniwersytetu Lubelskiego, a 13 października 2003 tytuł doktora honoris causa Uniwersytetu w Poitiers. Jest także kawalerem Orderu Odrodzenia Polski, w 2012 roku został odznaczony Złotym Medalem „Zasłużony Kulturze Gloria Artis”.

W przemówieniu wygłoszonym w ambasadzie opowiadał, że studia i praca na Uniwersytecie w Poitiers otworzyły przede nim nowe perspektywy, jeśli chodzi o kwestie badawcze, ale także nowe perspektywy - jeśli chodzi o swobodę myśli. "Przybyłem tam z kraju, w którym rządził reżim komunistyczny, groteskowy, który uniemożliwia właśnie swobodę myśli. Praca, którą podjąłem na tym uniwersytecie dalej mnie kształtowała w tym kierunku i muszę powiedzieć, że Francja odegrała w moim życiu rolę wyjątkową". - podsumował

Ambasador opowiadał też o największych rolach aktora Wojciecha Pszoniaka. Wymienił m in. role Francois Pignon w +Kolacji dla Głupca+, Piotra Wierchowieńskiego w +Biesach+ oraz Moryc Welt w +Ziemi Obiecanej+. Swoje przemówienie podsumował: "Jest pan doskonałym frankofonem. Prowadzi pan życie pomiędzy Francją a Polską działając nieustannie na rzecz zbliżania naszych krajów".

Wojciech Pszoniak urodził się w 1942 r. we Lwowie, ale dorastał w Gliwicach. W 1968 roku ukończył PWST w Krakowie. Był aktorem teatrów Starego w Krakowie (1968-72), Narodowego (1972-74) i Powszechnego w Warszawie (1974-80). Artysta wystąpił w m.in. takich filmach jak "Wesele", "Ziemia obiecana", "Danton" i "Korczak" Andrzeja Wajdy, "Austeria" Jerzego Kawalerowicza, "Nadzieja" Stanisława Muchy. Od 1978 grał w teatrach francuskich m.in. w Nanterre, Montparnasse i Chaillot, a także na scenach londyńskich. W latach 80. wyjechał do Francji i zamieszkał w Paryżu.

Na wręczeniu odznaczeń obecni byli również aktorzy Maja Komorowska, Andrzej Seweryn, Daniel Olbrychski.