Do 2020 r. zdigitalizowanych zostanie ponad milion woluminów i rękopisów ze zbiorów Biblioteki Narodowej i Jagiellońskiej - zapowiedzieli w warszawskim Pałacu Rzeczypospolitej twórcy największego w Polsce projektu bibliotekarskiego pn. "Patrimonium".
      
            W ramach projektu "Patrimonium - digitalizacja i udostępnienie polskiego dziedzictwa narodowego ze zbiorów Biblioteki Narodowej oraz Biblioteki Jagiellońskiej" zdigitalizowanych zostanie do 2020 r. ponad milion najcenniejszych, często unikatowych obiektów bibliotecznych. Skanowane zbiory będą na bieżąco udostępniane za pośrednictwem najnowocześniejszej w Polsce biblioteki cyfrowej - Polony.

"To największy projekt w historii polskiego bibliotekarstwa" - powiedział dyrektor Biblioteki Narodowej Tomasz Makowski, podczas piątkowej konferencji prasowej w Pałacu Rzeczypospolitej w Warszawie, dodając, że przeznaczono na niego w planie trzyletnim 99 mln zł.

"Projekt +Patrimonium+ (...) to jest dodatkowy milion obiektów z naszych magazynów, który każdy z państwa będzie mógł bez wypożyczeń, w najlepszej rozdzielczości przeglądać w swoim komputerze, ściągać na swoje biurko i wykorzystać do woli" - mówił Makowski. Inaugurując start projektu "Patrimonium" Makowski podkreślił, że zeskanowane będą rękopisy średniowieczne, renesansowe, aż do obiektów XX-wiecznych, starodruki - od inkunabułów aż po koniec wieku XVII, a także czasopisma, często zachowane tylko w jednym egzemplarzu.

"Biblioteka cyfrowa i projekt +Patrimonium+ sprawia, że mogę się dzielić moją wewnętrzną radością z obcowania z polskimi zabytkami, rękopisami" - mówił obecny na inauguracji dyrektor Biblioteki Jagiellońskiej prof. dr hab. Zdzisław Pietrzyk.

Dyrektor Biblioteki Narodowej przypomniał, że obecnie w bibliotece Polona znajduje się 1 700 000 obiektów. Dodał, że po zeskanowaniu kolejnego miliona obiektów "zbiór będzie właściwie kompletny".

Obiekty wybrane do digitalizacji w ramach projektu, przy którym pracować będzie ponad 200 osób, należą do domeny publicznej, co pozwoli na ich nieograniczone wykorzystanie przez użytkowników.

Projekt otrzymał dofinansowanie ze środków europejskich w ramach Programu Operacyjnego Polska Cyfrowa.

Po konferencji prasowej odbył się koncert pt. "Carmen patrium" zespołu śpiewaczego Monodia Polska pod kierunkiem Adama Struga, który specjalizuje się w repertuarze polskich pieśni religijnych i świeckich przekazywanych w tradycji ustnej. Artyści zaśpiewali cztery polskie pieśni średniowieczne. Wykonali m.in. dwie wersje "Bogurodzicy", najdawniejszej zachowanej polskiej pieśni religijnej, w wersji kcyńskiej z 1407 r. i tzw. "warszawskiej" z 1414 r. (było to pierwsze wykonanie tej wersji "Bogurodzicy" w historii - PAP).

Konferencji towarzyszyła też prezentacja trzech zabytków piśmiennictwa polskiego ze zbiorów Biblioteki Narodowej. Pokazano rękopis łaciński - "Bogurodzicy" z ok. 1456 r., oraz manuskrypty pieśni wykonanych podczas koncertu - "Radości wam powiedam" z 1444 r. i "Krystus z martwych wstał jest" z 1414 r.