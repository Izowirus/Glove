19.09.2016. Wicepremier, minister kultury i dziedzictwa narodowego Piotr Gliński (L) i dyrektor Muzeum Sztuki Jarosław Suchan (P) podpisują umowę o dofinansowanie podczas konferencji prasowej w Łodzi, 19 bm. Minister Gliński podpisał pięć umów o dofinansowanie łódzkich instytucji kultury: dwie z Muzeum Sztuki, EC1 Łódź-Miastem Kultury, Akademią Muzyczną im. G. i K. Bacewiczów oraz Zespołem Szkół Muzycznych im. Stanisława Moniuszki w ramach "Ochrona dziedzictwa kulturowego i rozwój zasobów kultury" Programu Operacyjnego Infrastruktura i Środowisko 2014-2020.  PAP/Grzegorz Michałowski
                                        

            Wicepremier, minister kultury Piotr Gliński podpisał w poniedziałek w Łodzi pięć umów na dofinansowanie placówek kultury - EC1, Muzeum Sztuki, Zespołu Szkół Muzycznych im. Moniuszki oraz Akademii Muzycznej im. Bacewiczów. Łącznie uzyskają one z UE ponad 65 mln zł.
      
            "W I turze środków europejskich na kulturę na 18 projektów, którym przyznano dofinansowanie, aż pięć pochodzi z Łodzi. Na 56 projektów, które wpłynęło do ministerstwa i ubiegało się o dotację, aż dziesięć było z Łodzi. To były bardzo dobre wnioski, zarówno pod względem merytorycznym, jak i formalnym" - podkreślił wicepremier.

Gliński zaznaczył, że wiele projektów odpadło na etapie wstępnym z powodów formalnych. "My pracujemy z instytucjami, które nie do końca dobrze piszą wnioski, np. nie potrafią uzasadnić tego, co chciałyby realizować. Funkcje dodatkowe placówek kultury są obecnie bardzo ważne; instytucje te zmieniają się bardzo dynamicznie, trzeba przekształcać ich ofertę i funkcjonowanie. Muzeum współczesne jest czymś zupełnie innym niż jeszcze 5-10 lat temu, dlatego wnioski muszą być dopracowane" - mówił.

Cztery instytucje z Łodzi zostaną dofinansowane w ramach III osi priorytetowej "Ochrona dziedzictwa kulturowego i rozwój zasobów kultury" Programu Operacyjnego Infrastruktura i Środowisko na lata 2014-2020. Beneficjenci środków europejskich to: Muzeum Sztuki (dwa projekty), EC1 Łódź – Miasto Kultury, Akademia Muzyczna im. G. i K. Bacewiczów oraz Zespół Szkół Muzycznych im. Stanisława Moniuszki.

Muzeum Sztuki w Łodzi złożyło dwa projekty. Jeden dotyczy rewitalizacji infrastruktury głównej siedziby przy ul. Gdańskiej 43 – całkowity koszt prac to 17,6 mln zł, dofinansowanie unijne wyniesie 12,2 mln zł. Druga dotacja – w wysokości 6,5 mln zł - przeznaczona zostanie na adaptację budynku gospodarczego na nowoczesny magazyn studyjny; całkowity koszt tej inwestycji ma wynieść 9,4 mln zł. Oba projekty zgłoszone przez Muzeum Sztuki w Łodzi mają być zrealizowane w czerwcu 2018 r.

EC1 Łódź – Miasto Kultury w Łodzi uzyskało dofinansowanie w wysokości 18,3 mln zł na projekt „Aranżacja i wykonanie ekspozycji i wyposażenia Centrum Nauki i Techniki w Łodzi”. Koszt całej inwestycji to 45,5 mln zł. Realizacja ma zakończyć się w połowie 2017 r.

Akademia Muzyczna im. Bacewiczów przeznaczy ponad 20 mln zł – z czego dofinansowanie UE wyniesie ponad 14 mln zł – na zakup instrumentarium dla uczelni oraz wyposażenie Sali Koncertowej i Regionalnego Ośrodka Kultury Edukacji i Dokumentacji Muzycznej.

Przebudowa i rozbudowa siedziby Zespołu Szkół Muzycznych im. Stanisława Moniuszki w Łodzi to cel kolejnego projektu dofinansowanego przez UE. Koszt całkowity projektu to blisko 21 mln zł, wsparcie unijne wyniesie prawie 14 mln zł. Zakończenie prac przewidywane jest na wrzesień 2019 r.