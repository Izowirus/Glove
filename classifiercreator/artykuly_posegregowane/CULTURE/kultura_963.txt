Wicepremier, minister kultury Piotr Gliński zapewnił, że resort kultury będzie dalej wspierał renowację ołtarza Wita Stwosza w Bazylice Mariackiej. Szef MKiDN, który w środę w Krakowie złożył wizytę konserwatorom obiektu, wyraził podziw dla ich profesjonalizmu.
      
            "To jest ciężka praca, bardzo powolna, bo tu się nie można spieszyć, robiona na miejscu, czyli też w trudnych warunkach" - powiedział Gliński. "To jest piękne. (...) To, co jest zaklęte w tych postaciach - przepiękne sceny" - dodał. Wyrażając podziw dla "profesjonalizmu naszych konserwatorów" Gliński dodał: "Najlepsze siły fachowe to robią i mamy pewność, że środki publiczne są sensownie wydawane i na rzeczy ważne".

Minister kultury zadeklarował, że MKiDN będzie dalej wspierało renowację ołtarza. "Jeszcze w 2015 r. nasi poprzednicy rozpoczęli, a my kontynuujemy, to jest odpowiedzialność ponad podziałami" - mówił szef resortu kultury.

"Zaszczyt pracować przy tak znakomitym dziele, jakim jest ołtarz mariacki Wita Stwosza" - zapewnił kierownik prac badawczo-konserwatorskich przy ołtarzu Wita Stwosza w Bazylice Mariackiej dr Jarosław Adamowicz. Jak dodał, "trzeba być świadomym, że dzieło tej klasy i z tak bogatą historią i historią konserwacji (...), czyli z tymi wszystkimi aspektami, które się wydarzyły w ramach jego 500-letniej historii, jest bardzo skomplikowane, tutaj nie ma rzeczy łatwych".

Poinformował, że obecnie "prace są prowadzone przy sześciu scenach skrzydeł nieruchomych ołtarza". "W 2012 r. robiliśmy skan 3D oraz pełną inwentaryzację ołtarza. Dzięki temu mogliśmy wydrukować na sztywnych panelach fotografie jeden do jeden i zasłoniliśmy te miejsca, z których zdemontowaliśmy wszystkie płaskorzeźby. Przeciętny turysta czy zwiedzający Bazylikę ma do czynienia niemalże z ołtarzem kompletnym, a dla niewprawnego oka ta różnica jest mało widoczna" - zauważył.

Pytany o to czy w trakcie prac pojawiały się jakieś niespodzianki, odpowiedział: "Zdiagnozowanie czy określenie tego, że wszystkie elementy zwieńczenia są jednak elementami oryginalnymi, czyli gotyckimi, a nie elementami, które zostały wymienione np. podczas którychś z prac XIX i XX wieku - to jest informacja fenomenalna dla wszystkich konserwatorów i historyków sztuki".

W lutym 2015 r. MKiDN odrzuciło wniosek o dotację prac konserwatorskich. Prace rozpoczęły się jesienią 2015 r., planowany czas zakończenia prac to 2020-21 r. Na 2017 r. MKiDN przyznało dotację na renowację zabytku w wysokości 500 tys. zł w ramach programu "Ochrona zabytków”. Konserwacja jest finansowana także ze środków Społecznego Komitetu Odnowy Zabytków Krakowa. Całkowity koszt renowacji to ok. 13 mln 720 tys. zł.

Prace prowadzi międzyuczelniany Instytut Konserwacji i Restauracji Dzieł Sztuki skupiający dwa wydziały: Konserwacji i Restauracji Dzieł Sztuki Akademii Sztuk Pięknych w Krakowie oraz Akademii Sztuk Pięknych w Warszawie. W pracach uczestniczą konserwatorzy dzieł sztuki, historycy, fizycy, chemicy, inżynierowie oraz inni naukowcy i specjaliści wielu jednostek naukowych.

Ołtarz Wita Stwosza jest jednym z najwspanialszych przykładów sztuki gotyckiej w Europie. Powstał w latach 1477-1489. Jego konstrukcja jest wykonana z drewna dębowego, rzeźby - z drewna lipowego. Kompleksowe badania i konserwacja ołtarza potrwają do 2020-21 i mają kosztować prawie 14 mln zł. Prowadzi je wyłoniony w konkursie Międzyuczelniany Instytut Konserwacji i Restauracji Dzieł Sztuki warszawskiej i krakowskiej ASP.
Katarzyna Krzykowska