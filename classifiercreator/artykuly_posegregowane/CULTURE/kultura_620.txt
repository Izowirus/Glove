Dokumentalista Marcel Łoziński, operatorzy Witold Sobociński i Tadeusz Roman, scenograf Maciej Maria Putowski, dźwiękowiec Leszek Wronko, reżyser filmów animowanych Bronisław Zeman i aktor Franciszek Pieczka są laureatami tegorocznych Nagród Stowarzyszenia Filmowców Polskich (SFP).
      
            Wyróżnienia siedmiu filmowcom wręczono w środę w Warszawie.

Nagrody SFP są przyznawane od 11 lat za wybitne osiągnięcia artystyczne oraz wkład w rozwój polskiej kinematografii. Ich ideą jest wyróżnienie nie tylko przedstawicieli bardziej znanych filmowych zawodów, jak reżyserzy czy operatorzy, lecz również tych, którzy "pozostając nieco w cieniu, mają ogromny wpływ na ostateczny kształt dzieła filmowego - dźwiękowców, montażystów czy scenografów".

Jacek Bromski, prezes SFP, który podczas środowej gali wręczył "siedmiu wspaniałym" statuetki autorstwa Doroty Dziekiewicz-Pilich, podziękował im za to, co zrobili "dla nas wszystkich i dla całej kinematografii". "Choć mamy różne poglądy, łączy nas troska o dobro kinematografii i szacunek do pracy wszystkich filmowców, wszystkich kolegów" - powiedział.

Laureatem tegorocznej Nagrody Specjalnej za dzieło życia jest Franciszek Pieczka – jeden z najbardziej cenionych i lubianych polskich aktorów, odtwórca ról m.in. w "Pokoleniu", "Weselu" i "Ziemi obiecanej" Andrzeja Wajdy, "Matce Joannie od Aniołów" i "Austerii" Jerzego Kawalerowicza, "Rękopisie znalezionym w Saragossie" Wojciecha Jerzego Hasa, "Żywocie Mateusza" Witolda Leszczyńskiego, "Perle w koronie" Kazimierza Kutza, "Chłopach" Jana Rybkowskiego, "Potopie" Jerzego Hoffmana i "Bliźnie" Krzysztofa Kieślowskiego. Wielką popularność przyniosła mu rola Gustlika Jelenia w serialu "Czterej pancerni i pies".

Pieczka podkreślił, że jest wzruszony z powodu wyróżnienia zwłaszcza dlatego, że wypłynęło ono od ludzi, którzy zajmują się filmem i znają się na sztuce filmowej. "Kiedy patrzę na te starsze twarze widzę ten dorobek filmu polskiego – tak piękne nasze filmy, które nie zawsze były docenione. Życzę państwu i sobie, abyśmy się za następnych 10 lat znowu spotykali" – zwrócił się do obecnych na gali.

Tegoroczne Nagrody SFP otrzymali również: operator dźwięku Leszek Wronko – wieloletni pracownik Wytwórni Filmów Fabularnych w Łodzi, który udźwiękowił m.in. takie filmy jak "Poszukiwany, poszukiwana", "Ziemia obiecana", "Krzyżacy", "Nie ma róży bez ognia", "Pan Wołodyjowski"; reżyser filmów animowanych Bronisław Zeman ("Przygody Bolka i Lolka", "Bolek i Lolek na Dzikim Zachodzie", "Porwana królewna", "Kije samobije") oraz scenograf i dekorator wnętrz Maciej Maria Putowski ("Ziemia obiecana", "Konopielka", "Sanatorium pod klepsydrą", "Zaklęte rewiry", "Wesele").

Wyróżnieni zostali także Marcel Łoziński - dokumentalista, autor m.in. takich filmów jak "Próba mikrofonu", "Wizyta", "Ćwiczenia warsztatowe", "Jak żyć", "Poste restante" oraz "Tonia i jej dzieci", w 1995 roku nominowany do Oscara za krótkometrażowe "89 mm od Europy"; operator telewizyjny Tadeusz Roman – autor zdjęć do kilkudziesięciu produkcji kinowych i telewizyjnych, w tym np. do dokumentów o Tadeuszu Gajcym, Kalinie Jędrusik i Hance Bielickiej; oraz operator zdjęć filmowych Witold Sobociński wielokrotnie nagradzany za "Wrota Europy", doceniony także za "Wesele" Wajdy i "Życie rodzinne" Krzysztofa Zanussiego.

Nagrody SFP zostały przyznane po raz 11. W ubiegłych latach wyróżnieni zostali nimi m.in. reżyser filmów animowanych Witold Giersz, operator Wiesław Zdort, reżyser Sylwester Chęciński, scenarzysta Józef Hen, operator dźwięku Halina Paszkowska, krytyczka filmowa Bożena Janicka, kierowniczka produkcji Barbara Pec-Ślesicka i scenografka Barbara Ptak.