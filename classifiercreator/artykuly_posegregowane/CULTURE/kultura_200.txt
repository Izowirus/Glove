Przemyśl, 01.09.2018. Wicepremier, minister kultury i dziedzictwa narodowego Piotr Gliński, 1 bm. podczas uroczystości podpisania listu intencyjnego ws. współprowadzenia przez resort kultury Muzeum Narodowego Ziemi Przemyskiej w Przemyślu. (dd/cat)
PAP/Darek Delmanowicz PAP © 2018 / Darek Delmanowicz
                                        

            12 instytucji kultury i ponad 20 instytucji muzealnych od początku naszych rządów uzyskało wparcie systemowe państwa polskiego, czyli są one współprowadzone przez ministerstwo kultury – powiedział w sobotę w Przemyślu (Podkarpackie) wicepremier Piotr Gliński.
      
            Minister kultury i dziedzictwa narodowego podpisał w sobotę w Muzeum Narodowym Ziemi Przemyskiej (MNZP) list intencyjny dotyczący współprowadzenia placówki przez resort kultury razem z samorządem woj. podkarpackiego.

"Ta dzisiejsza uroczystość wpisuje się w naszą politykę dziedzictwa narodowego. Wsparcie z budżetu centralnego oznacza dla takich instytucji kultury często oddech wielomilionowy, jeśli chodzi o zwiększenie budżetu. To jest także łatwiejszy dostęp do środków publicznych, bo nie muszą te instytucje startować w konkursach; to jest także dostęp do środków inwestycyjnych. To jest w końcu także podniesienie rangi instytucji" - wymienił Gliński.

Zdaniem wicepremiera, państwo musi być aktywne w swojej "roztropnej odpowiedzialności za różnego rodzaju instytucje istotne dla życia społecznego i publicznego, w tym kulturalnego".

"Od 2,5 roku prowadzimy politykę wspierania instytucji regionalnych, ale instytucji na tyle istotnych dla polskiej kultury, dziedzictwa narodowego, że należy im się wsparcie z budżetu centralnego" – dodał minister kultury i dziedzictwa narodowego.

W ocenie wicepremiera, Przemyśl zasługiwała na decyzję o współprowadzeniu muzeum przez resort kultury, bo jest to miasto ważne dla polskiej historii i dziedzictwa narodowego. Zapowiedział, że "najprawdopodobniej uda się w tym roku" wpisać Twierdzę Przemyśl na listę pomników historii.

"Kiedy przejmowaliśmy władzę, mieliśmy 60 pomników historii, na stulecie odzyskania niepodległości chcieliśmy mieć 100 pomników, a będzie ich 105. Nie zmieściliśmy się w setce, bo tak piękne i wartościowe są miejsca i instytucje, godne upamiętnienia" – powiedział wicepremier.

Obecny na uroczystości marszałek Sejmu Marek Kuchciński, który pochodzi z Przemyśla, dziękował wicepremierowi za zgodę na współprowadzenie muzeum.

"Ta decyzja ma pokazać, jak wielki dorobek ma ziemia przemyska. Starania, aby wzmocnić tę instytucję i nadać jej większą rangę, były prowadzone od wielu lat" – przypomniał.

Zdaniem Kuchcińskiego, współprowadzenie MNZP przez resort kultury jest bardzo ważne nie tylko dla miasta, Podkarpacia i Polski. "W jakimś sensie jest to ważne wydarzenie dla Europy Środkowo-Wschodniej, bo poprzez wzmocnienie tej instytucji kultury będziemy mogli prężniej działać w tej części Europy" – argumentował marszałek Sejmu.

Uroczysta inauguracja działalności Muzeum Narodowego Ziemi Przemyskiej (MNZP) miała miejsce 10 kwietnia 1910 r. Od 2008 r. placówka mieści się w nowym budynku w centrum miasta. Budowa tej siedziby trwała trzy lata, kosztowała prawie 21 mln zł. To pierwsze po wojnie muzeum w Polsce wybudowane od podstaw. Poprzednia siedziba MNZP została, decyzją Komisji Majątkowej, zwrócona Archidiecezji Przemysko-Warszawskiej Obrządku Greckokatolickiego.

Dotychczas zorganizowano w nowym gmachu ponad 80 wystaw stałych i czasowych oraz wiele sesji naukowych i popularnonaukowych.