epa05816744 People gather to see the Oscar-nominated  film 'the Salesman' directed by Iranian filmmaker, Asghar Farhadi in Trafalgar Square in London, Britain, 26 February 2017. The film director Asghar Farhadi announced he will not attend for the Oscar ceremony on 26 february in Los Angeles, following US President’s Donald J.Trump executive order banning travel to the United States from seven Muslim-majority countries.  EPA/FACUNDO ARRIZABALAGA 
Dostawca: PAP/EPA. PAP/EPA © 2017 / FACUNDO ARRIZABALAGA
                                        

            Kilka tysięcy mieszkańców Londynu wzięło w niedzielę udział w premierze nominowanego do Oscara filmu "Klient" irańskiego reżysera Asghara Farhadiego. Premierę zorganizowano w proteście przeciwko dekretowi imigracyjnemu prezydenta USA Donalda Trumpa.
      
            Specjalny pokaz filmu na centralnym placu Londynu, Trafalgar Square, został zorganizowany w dniu ceremonii wręczenia nagród amerykańskiej Akademii Filmowej w odpowiedzi na dekret Trumpa, który radykalnie ograniczył imigrację z siedmiu państw muzułmańskich. Nowe przepisy praktycznie uniemożliwiły przyjazd do Hollywood m.in. samemu Farhadiemu, choć jego film został nominowany w kategorii najlepszy film nieanglojęzyczny.

Pomimo późniejszego zawieszenia dekretu przez amerykańskie sądy, burmistrz Londynu Sadiq Khan postanowił zorganizować pokaz filmu jako wyraz solidarności z Farhadim i symbol otwartości brytyjskiej stolicy w obliczu narastającej ksenofobii i antymuzułmańskiej retoryki.

"Jednoczymy się ze wszystkimi, którzy są dyskryminowani ze względu na swoją wiarę, narodowość lub pochodzenie" - podkreślił w niedzielę Khan. "Rozglądam się po Trafalgar Square i widzę tysiące ludzi: chrześcijan, muzułmanów, wyznawców hinduizmu, wyznawców wszystkich religii lub żadnej. Niezależnie od tego, czy jesteś stąd czy z Libanu, Iraku lub Iranu, Streatham czy Shoreditch (dzielnice Londynu - PAP), wszyscy jesteście tutaj mile widziani" - powiedział burmistrz brytyjskiej stolicy.

Jak dodał, obecnością na niedzielnym pokazie filmu "mieszkańcy Londynu wysyłają jasny sygnał, że to jest miasto, które nie tylko toleruje, lecz pielęgnuje i ceni różne rodowody swoich mieszkańców".

Inicjatywę publicznego i bezpłatnego pokazu filmu Farhadiego poparła także grupa znanych brytyjskich aktorów, m.in. Keira Knightley ("Duma i uprzedzenie", seria "Piraci z Karaibów"), Dominic West ("Chicago", "Prawo ulicy", "Uśmiech Mony Lizy") i wielokrotnie nagradzany angielski reżyser Mike Leigh ("Mr. Turner", "Kolejny rok").

"Sztuka to próba zrozumienia ludzkości. W czasach, gdy rasistowska i narodowa retoryka staje się państwową polityką, to wydarzenie podkreśla naszą różnorodność i przypomina o wspólnych wartościach humanizmu" - podkreśliła Knightley.

Za pomocą mostu wideo widzowie usłyszeli także krótkie wprowadzenie ze strony reżysera "Klienta" Asghara Farhadiego, który spędza niedzielę w Iranie. "Pomimo różnych wyznań, narodowości i kultur wszyscy jesteśmy obywatelami świata i zamierzam wzmacniać i chronić tę jedność. Jestem dumnym członkiem globalnej rodziny i wierzę w siłę tego ruchu" - powiedział.

Po pokazie filmu odbędzie się koncert Orkiestry Syryjskich Muzyków, złożonej w dużej mierze z instrumentalistów, którzy musieli opuścić Syrię dotkniętą od 2011 roku wojną.

Z Londynu Jakub Krupa