Warszawa, 23.04.2014. Nagrodzony muzyk Stanisław Wielanek, podczas wręczenia dorocznych nagród Stowarzyszenia Autorów ZAiKS, 23 bm. w Warszawie. (mr) PAP/Tomasz Gzell PAP © 2016 / Tomasz Gzell
                                        

            Stanisław Wielanek - wokalista, kompozytor, znawca folkloru miejskiego, lider Kapeli Czerniakowskiej, później Kapeli Warszawskiej - zmarł w wieku 67 lat. Nad ranem sobotę o śmierci artysty poinformował jego menadżer.
      
            Informację podała TVP Info.

Jeszcze we wtorek 20 grudnia otrzymał Brązowy Medal "Zasłużony Kulturze Gloria Artis" przyznany przez ministra kultury i dziedzictwa narodowego Piotra Glińskiego.

Wielanek ma w swoim dorobku ma 34 płyty, w tym sześć złotych. Jako muzyk zadebiutował w 1970 r. w utworzonej przez siebie Kapeli Czerniakowskiej, którą kierował trzynaście lat. "To dzięki niemu piosenka warszawska zdobyła sobie miejsce na najlepszych estradach. Kapela Czerniakowska stanęła w jednym rzędzie z wybitnymi wykonawcami lat siedemdziesiątych" - czytamy na stronie internetowej Staśka Wielanka. Kontynuatorem tej spuścizny jest Kapela Warszawska, którą Wielanek założył w 1985 r. W repertuarze zespołu znalazły się też piosenki lwowskie, legionowe, żydowskie, biesiadne oraz kolędy.

Jak podaje Biblioteka Polskiej Piosenki, w 1990 r. zdobył nagrodę za piosenkę "Ej wy, wierzby" w konkursie im. T. Korian, organizowanym przez emigrację polską we Francji. Był konsultantem krajowych i polonijnych kapel i zespołów podwórkowych. Utrzymywał stałe kontakty z animatorami folkloru polskiego na obczyźnie. Posiadał jeden z najbogatszych zbiorów nutowych i ikonograficznych związanych z folklorem miejskim.

Wielanek urodził się w 1949 r. w Warszawie. Z wykształcenia był technikiem mechanikiem. W dzieciństwie uczył się gry na akordeonie, później na fortepianie. Ukończył Studium Muzyczne im. Henryka Wieniawskiego.

W 2014 r. został warszawskim radnym. W wyborach samorządowych kandydował na liście z ramienia Prawa i Sprawiedliwości w okręgu wyborczym Mokotów, uzyskując 1368 głosów i zdobywając mandat radnego.