Im mocniejsze osadzenie w realiach lokalnych, tym większy globalny potencjał programu - powiedziała wiceprezes Netfliksa ds. oryginalnych produkcji międzynarodowych Kelly Luegenbiehl w rozmowie z PAP. "1983", pierwszy polski serial serwisu, zadebiutuje 30 listopada.
      
            "1983" to thriller osadzony w Polsce w alternatywnym 2003 roku - 20 lat po wydarzeniach, które zapobiegły upadkowi komunizmu. Serial w reżyserii Kasi Adamik, Olgi Chajdas, Agnieszki Holland i Agnieszki Smoczyńskiej powstał na podstawie scenariusza Joshuy Longa. Rozmówczyni PAP zastrzegła, że pomysł jest efektem swobody kreatywnej, a nie działania algorytmów serwisu.
 
"Szukaliśmy ciekawej historii dla naszej pierwszej polskiej produkcji. W związku z tym zwróciliśmy się do Agnieszki Holland, z którą mieliśmy dobre relacje po współpracy przy +House of Cards+. Zapytaliśmy, czy jest jakiś projekt, który chciałaby zrealizować w Polsce. Okazało się, że wspólnie z Joshuą Longiem przygotowali już scenariusz" - powiedziała Kelly Luegenbiehl. "Historia, którą nam zaproponowali, opiera się na uniwersalnym pytaniu: co by było, gdyby? Gdyby jednego dnia wydarzenia podążyły się inaczej, jakie miałoby to konsekwencje? Jak różny byłby świat? Poprzez zmianę historii twórcy serialu uzyskali ogromną swobodę, która pozwoliła im na przedstawienie widowni przykuwającego uwagę thrillera" - dodała.
 
"Polscy widzowie oglądają liczne programy i spędzają na tym wiele godzin, co bardzo nas cieszy. Cechuje ich przy tym bardzo duże zróżnicowanie upodobań. Popularnością cieszą się zarówno animacje dla dorosłych, np. +Rozczarowani+, jak i programy Young Adult w rodzaju +Riverdale+, ale też europejskie produkcje, choćby niemiecki +Dark+" - stwierdziła Luegenbiehl. "Ludzie w Polsce nie oglądają czegoś kompletnie innego, niż widzowie w Indiach czy Stanach Zjednoczonych, choć istnieją wyraźne różnice w ich zwyczajach. Polacy mają na przykład skłonność do oglądania wieczorami thrillerów i kina akcji. To coś wyróżniającego polską publiczność" - podkreśliła.
 
Mimo globalnego wymiaru trendów popularności programów Netflix przykłada dużą wagę do produkcji lokalnych. "Rezygnacja z osadzenia historii w konkretnych realiach, lokalnej perspektywy i związanej z nią specyfiki skutkuje produkcjami, które są do tego stopnia dla każdego, że aż dla nikogo. Wykorzystanie miejscowych niuansów pozwala na tworzenie barwniejszych postaci i ciekawszych historii, które mają lepszą szansę wyróżnić się i pochwycić uwagę widza. Lokalni twórcy są dla nas przez to bardzo istotni" - powiedziała wiceprezes Netfliksa ds. oryginalnych produkcji międzynarodowych. Wskazała przy tym na sukcesy innych europejskich seriali, takich jak niemiecki "Dark", duński "Rain" i włoska "Suburra". 
 
Luegenbiehl podkreśliła, że prace nad wymienionymi produkcjami oraz kilkunastoma nowymi serialami realizowanymi w Niemczech, Włoszech i innych krajach poprzedziły ogłoszone w tym roku unijne wytyczne dotyczące minimalnych kwot filmów europejskich na platformach wideo. "Niezależnie od tego, z jakim odbiorem spotka się +1983+, zamierzamy kręcić kolejne polskie seriale. Jeżeli jednak odniesie sukces, upewni to nas, że istnieje zapotrzebowanie na europejskie produkcje - szczególnie wśród Europejczyków" - dodała.
 
Pytana o serial "Wiedźmin" na podstawie twórczości Andrzeja Sapkowskiego, przedstawicielka Netfliksa podkreśliła związek produkcji z Polską. "Brak powiązania z konkretnym miejscem czy krajem jest niewątpliwie siłą fantastycznych światów. Mimo to staramy się zawrzeć w +Wiedźminie+ jak najwięcej polskości zarówno na poziomie projektu, jak i poprzez zaangażowanie krajowych producentów - Tomasza Bagińskiego i Jarosława Sawki, a także aktorów, takich jak Maciej Musiał. Choć serial nie jest nagrywany w języku polskim, a jego akcja nie jest osadzona w Polsce, chcemy, by dało się w nim odczuć powiązanie z polską kulturą" - zapewniła Luegenbiehl. "Mamy nadzieję, że dzięki barwnym postaciom i ciekawej historii serial dotrze do szerszego grona odbiorców, niż tylko fani gier i książek" - dodała.
 
Rozmawiał Mateusz Kominiarczuk.