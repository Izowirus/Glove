"Ekspedycja. Zapomnij o granicach" - to hasło tegorocznego Big Book Festival, który odbywać się będzie od piątku do niedzieli w Warszawie. W programie jest 60 spotkań: rozmów z pisarzami z 20 krajów, widowisk, happeningów, akcji i dyskusji.
      
            W 2018 roku Big Book Festival zabierze entuzjastów książek w nieodkryte rejony literatury, do czego zachęca hasło imprezy "Ekspedycja. Zapomnij o granicach". "Ekspedycja to coś, o czym się marzy. Emocje w czystej postaci. Mieszanka ekscytacji i obawy. Taki będzie Big Book Festival" – mówi Anna Król, pomysłodawczyni i dyrektor wydarzenia, w którego tegorocznym programie znalazło się ponad 60 rozmów, happeningów, debat, wykładów, a także spektakl multimedialny i stand-up literacki.

Festiwal otworzy w piątkowy wieczór spektakl multimedialny "Mam na imię kobieta". "To próba opisania świata współczesnej kobiety, w którym na równi obecne są strach i siła, kobiecość i wyzwolenie, feminizm i tradycja. (...) Opowieść o feminizmie, wolności i zniewoleniu rozpisana na głosy" - zapowiadają organizatorzy. Wystąpią Aleksandra Justa, Gabriela Muskała, Justyna Wasilewska i Julia Wyszyńska, a spektakl wyreżyserowała Anna Król. Odbędzie się on, podobnie jak większość festiwalowych wydarzeń, w Arenie Wspinaczkowej przy ul. Merliniego 2.

Na festiwal przyjadą do Warszawy m.in. Sigridur Hagalin Bjoernsdottir, dziennikarka z Islandii, która debiutowała jako pisarka powieścią "Wyspa" – połączeniem antyutopii z political fiction, w której konfrontuje czytelnika z wizją przywrócenia granic i odcięcia Islandii od świata. Przyjedzie także szwedzka autorka Karin Bojs, doktor honoris causa Uniwersytetu Sztokholmskiego, autorka książki "Moja europejska rodzina – ostatnie 54 000 lat", która wiosną ukazała się w Polsce. To zapis wyprawy, którą autorka odbyła do kilkunastu krajów, by ustalić swe prehistoryczne i biologiczne korzenie.

Gościem będzie także Michel Bussi z Francji, autor kryminałów (sprzedano ich 5 mln egzemplarzy w 35 krajach), których akcję osadza w różnych regionach Francji. W czerwcu w Polsce ukaże się jego nowa książka – „Mówili, że jest piękna”, historia zabójstwa rozgrywająca się wśród imigrantów w Marsylii. Przyjedzie także Petra Hulova, jedna z najpopularniejszych czeskich pisarek znana polskim czytelnikom, jako autorka takich książek jak: "Czas czerwonych gór", "Stacja tajga" czy "Macocha".

Powieść "Jak przemijający cień" hiszpańskiego pisarza Antonio Moliny była nominowana do nagrody Man Booker International razem z "Biegunami" Olgi Tokarczuk i właśnie ukazała się w Polsce, autor spotka się z uczestnikami Big Book Festiwal podobnie jak Linda Polman, holenderska reporterka, której reportaż o kobietach kochających więźniów "Laleczki skazańców. Życie z karą śmierci" także niedawno trafiła do polskich księgarń.

Jedną z festiwalowych gwiazd będzie Annie Proulx, pisarka amerykańska, laureatka nagrody Pulitzera i National Book Award. Jest autorką zekranizowanego przez Anga Lee opowiadania "Tajemnica Brokeback Mountain" oraz "Kronik portowych" nakręconych z udziałem Julianne Moore i Kevina Spacey. Nowa powieść "Drwale", uznawana za opus magnum autorki, rozgrywa się na przestrzeni 300 lat i jest świadectwem ekologicznej zagłady dokonanej przez ludzi.

Poza tym wśród gości festiwalowych znajdą się m.in. Laline Paull z Wielkiej Brytanii, autorka "Roju" – thrillera rozgrywającego się w pszczelim ulu. Nowa książka — "Lód" - opowiada o przyszłości i topnieniu Arktyki, ukaże się po polsku wiosną, brytyjski intelektualista muzułmański, Ziauddin Sardar, znany polskim czytelnikom, jako autor książki "Mekka. Święte miasto". Z czytelnikami podczas festiwalu spotkają się tez m.in. Joanna Bator, Sylwia Chutnik, Natalia Fiedorczuk-Cieślak, Mikołaj Grynberg, Małgorzata Kalicińska, Wojciech Kuczok, Jarosław Mikołajewski, Zośka Papużanka, Marian Pilot, Krzysztof Varga i Ewa Winnicka.

Specjalnie na Big Book Festival w Warszawie zasadzona zostanie nowa łąka, na której odbędzie się seria spotkań poświęconych relacjom człowieka z roślinami i zwierzętami. Ich bohaterami będą m.in. szwedzka zielarka Lisen Sundgren, czeska pisarka Anna Bolavá, aktywista Dariusz Gzyra, dyrektor warszawskiego ZOO – Andrzej Kruszewicz i Maciej Podyma z Fundacji Łąka, który opowie, dlaczego kwieciste łąki są miastom bardziej potrzebne niż przystrzyżone trawniki. Po festiwalu łąka przy ul. Merliniego 2 będzie mogła jeszcze długo cieszyć mieszkańców.

Podczas festiwalu dwie drużyny – pisarzy i dziennikarzy – będą się ścigać na ściance wspinaczkowej. Zdobyte punkty przeliczane będą na książki, które zasilą akcję "Lekcja odpadania", w ramach której tworzone będą biblioteki dla dzieci i seniorów. W konkursie wspinaczkowym wezmą udział m.in. Wojciech Kuczok, Katarzyna Puzyńska, Aleksandra Bośkowska, Kamil Bałuk, Renata Kim, ich trenerami i asekurującymi będą wybitni himalaiści: Kinga Baranowska i Piotr Pustelnik. "Warto przyjść, dopingować i oklaskiwać, gdy znani autorzy będą spadać prosto w ramiona zdobywców ośmiotysięczników" - zachęcają organizatorzy.

Po raz pierwszy na Big Book Festival odbywać się będą "Koncerty czytane", poświęcone głośnej lekturze klasycznych powieści: "Czarodziejskiej góry" Tomasza Manna, "Czarnego obelisku" Ericha Marii Remarque’a i "Utraconej czci Katarzyny Blum" Heinricha Boella. "Koncerty czytane" reżyseruje Łukasz Garlicki, a wystąpią w nich m.in. Jacek Braciak, Andrzej Mastalerz, Agnieszka Żulewska i Michał Meyer. Aktorzy czytać będą powieści w różnych punktach specjalnie przygotowanej przestrzeni. Lekturze towarzyszyć ma muzyka duetu Łukasz Garlicki i Jacek Jędrysik.

Organizatorzy chcieli, aby szósty Big Book Festival sprzyjał międzypokoleniowym wyprawom, stąd bogaty program spotkań dla dzieci m.in. z Clementine Beauvais - autorką francuskiego hitu "Pasztety, do boju!", Marią Parr nazywaną norweską Astrid Lindgren, a także głaskanie psów-ratowników z Barbarą Gawryluk i sadzenie drzewa z Cezarym Harasimowiczem. Zaplanowano także warsztaty dla młodzieży o przeciwdziałaniu przemocy inspirowane książkami tegorocznego gościa - Eve Ainsworth. Dla wszystkich Kasia Bem poprowadzi "Jogę z książką", czyli trening czytania w zdrowych pozycjach na plaży, trawie i w basenie.

Zaplanowano także Okrągły Stół, przy którym debatować będą pisarze i czytelnicy. "Ciemno wszędzie, głucho wszędzie, – co to będzie? Czego życzymy Polsce na kolejne 100 lat" to debata z udziałem m.in.: Gaby Kulki, Michała Rusinka, Joanny Bator, Tego Typa Mesa i Marka Raczkowskiego. Zaś o "Planecie kobiet. Co by się zmieniło, gdyby kobiety rządziły światem" porozmawiają czytelniczki i pisarki Europy, m.in. z Czech, Danii, Izraela, Litwy, Rumunii i Francji. Polskę reprezentować będą Sylwia Chutnik i Katarzyna Surmiak-Domańska.

W niedzielę 24 czerwca, na zakończenie festiwalu, na plenerowej scenie w ogrodzie Big Book Festival pojawią się: jedna z najbardziej wrażliwych na współczesność pisarek – Zośka Papużanka jako narratorka i współautorka tekstu, aktorki: Ilona Ostrowska, Katarzyna Kwiatkowska i Edyta Olszówka jako współczesne wcielenia pań Dulskich, a zagrają na żywo Żelazne Waginy prezentując specjalnie napisane songi. Wszystko to złoży się na Stand-up Literacki "Świat według Dulskich", czyli aktualne i komediowe odczytanie słynnego dramatu "Moralność pani Dulskiej" autorstwa Gabrieli Zapolskiej. "Pisarka, aktorki i autorki muzyki będą wspólnie obnażać współczesne formy życia na pokaz" - zapowiadają organizatorzy.

Wszystkie wydarzenia odbędą się w Arenie Wspinaczkowej przy ul. Merliniego 2. Pełny program Big Book Festivalu (22-24 czerwca 2018) na https://bigbookfestival.pl/