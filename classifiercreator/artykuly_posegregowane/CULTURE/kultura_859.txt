Warszawa, 06.08.2017. Wystawę plenerową "O niepodległą. Rok 1914" otwarto na Dziedzińcu Wielkim Zamku Królewskiego w Warszawie, 5 bm. w 103. rocznicę wymarszu 1 Kompanii Kadrowej z podkrakowskich Oleandrów. Wystawa upamiętnia zasługi Legionów Polskich w I wojnie światowej. (cat) 
PAP/Leszek Szymański PAP © 2017 / Leszek Szymański
                                        

            "O Niepodległą. Rok 1914" - taki tytuł ma wystawa, którą do 12 października można oglądać na Zamku Królewskim w Warszawie. Wystawa pokazuje codzienność żołnierzy, dzięki niej możemy przenieść się w historię sprzed stu lat - mówi dyr. Biura Edukacji Narodowej IPN Justyna Skowronek.
      
            Dyrektorka Biura Edukacji Narodowej IPN zaznaczyła w niedzielę, że wystawa powstała w związku ze stuleciem czynu zbrojnego Polaków i koncentruje się na początkach Wojska Polskiego.

"To początek zwycięskiej historii i obecności na frontach oraz myśli politycznej Józefa Piłsudskiego, która pozwoliła Polakom tak dalece zaznaczyć swoją obecność. Wspólnymi działaniami dyplomatycznymi podejmowanymi przez Romana Dmowskiego, Ignacego Jana Paderewskiego, Ignacego Daszyńskiego i wielu innych, zaowocowała odzyskaniem naszego terytorium" - powiedziała Skowronek.

Jej zdaniem wystawa na dziedzińcu Zamku Królewskiego w Warszawie pokazuje codzienność żołnierzy, dzięki czemu "możemy przenieść się daleko w historię sprzed stu lat - historię, którą chcemy przypominać, tworzącą ducha niepodległości, którego bardzo potrzebujemy".

Jak podkreśliła, 6 sierpnia Instytut Pamięci Narodowej inauguruje cykl działań edukacyjnych, wystaw, spotkań z młodzieżą i konkursów, które mają na celu przywrócenie "najbardziej chwalebnych kart polskiej historii".

Pełnomocnik dyrektora Zamku Królewskiego ds. naukowych i edukacyjnych Paweł Tyszka powiedział w niedzielę, że wystawa została zorganizowana w Zamku Królewskim, ponieważ stanowi on "pomnik kultury, ale również historii narodowej".

"Jak żaden inny budynek, jest bardzo silnie związany z historią państwa polskiego i Warszawy, zarówno z chwalebnymi wydarzeniami, jak i bardzo traumatycznymi, tragicznymi, które dotknęły nasze państwo i stolicę" - podkreślił.

"To Zamek Królewski w Warszawie był świadkiem upadku Królestwa Polskiego, Rzeczpospolitej Obojga Narodów, tutaj odbywał się pierwszy Sejm Rozbiorowy. Był też świadkiem prób udźwignięcia się z tego - uchwalenia Konstytucji 3 maja, działań związanych z wojną Polsko-Rosyjską czy insurekcją kościuszkowską (...) Tutaj na maszcie Zamku Królewskiego, 11 listopada 1918 r. w momencie odzyskania przez Polskę niepodległości zawisła biało-czerwona flaga" - przypomniał Tyszka.

Współautor wystawy, naczelnik Oddziałowego Biura Edukacji Narodowej IPN we Wrocławiu, Jerzy Kirszak przypomina, że "6 sierpnia 1914 roku wyruszyła z Krakowa do walki o niepodległość Polski 1 Kompania Kadrowa, będąca pierwszym od czasów Powstania Styczniowego regularnym oddziałem Wojska Polskiego".

"Naród z przeszło 1000-letnią tradycją państwową, 150-letnim doświadczeniem rozbiorów i walk o niepodległość powinien w trosce o swoją przyszłość szukać wskazań w wielkich momentach swej przeszłości. Jednym z takich wydarzeń był czyn zbrojny Józefa Piłsudskiego 1914 r. i wynikające z niego następstwa" - podkreślił współautor wystawy.

Uroczystości wpisują się w obchody roku Józefa Piłsudskiego, ogłoszonego uchwałą Sejmu RP w związku ze 150. rocznicą urodzin marszałka. Po otwarciu wystawy na Dziedzińcu Wielkim Zamku Królewskiego odbył się koncert Orkiestry Reprezentacyjnej Wojska Polskiego, która zaprezentowała legionowe melodie. Spotkaniu towarzyszyła także prezentacja Grupy Rekonstrukcji Historycznej 1 Pułku Piechoty I Brygady Legionów Polskich.

Wystawa przygotowana przez Oddziałowe Biuro Edukacji Publicznej IPN we Wrocławiu w 2014 r. będzie dostępna do 12 października.