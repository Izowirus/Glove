Przemyśl, 2007-05-06. Kapela "Śląskie Bajery" z Ornontowic koncertuje na ulicach Przemyśla 5 bm. podczas XXIX Ogólnopolskiego Festiwalu Kapel Folkloru Miejskiego. Impreza poświęcona pamięci zmarłego niedawnego Jerzego Janickiego, niegdyś jurora festiwalu. Od przyszłego roku festiwal będzie nosić jego imię.
dd/es
PAP/Darek Delmanowicz Archiwum PAP © 2017 / Darek Delmanowicz
                                        

            Występy 11 kapel podwórkowych z różnych stron Polski zainaugurują w sobotni poranek w Przemyślu (Podkarpackie) 39. Ogólnopolski Festiwal Kapel Folkloru Miejskiego im. J. Janickiego. Impreza potrwa do niedzieli.
      
            Festiwal organizowany przez Centrum Kulturalne w Przemyślu jest najstarszą tego typu imprezą w Polsce. Głównym elementem festiwalu są prezentacje konkursowe, które odbywać się będą przez całą sobotę. Kapele będą walczyć o nagrody pieniężne. W konkursie wezmą udział zespoły z kilku województw: podkarpackiego, wielkopolskiego, śląskiego, łódzkiego, lubelskiego, małopolskiego i mazowieckiego.

Komisarz imprezy Krystyna Juźwińska przypomniała, że festiwal ten to jedna z największych i najbardziej znanych imprez w Polsce popularyzujących zapomnianą już nieco ideę folkloru miejskiego. Jego celem jest zachowanie międzywojennej tradycji muzykowania ulicznego i kultywowanie tradycji kapel folkloru miejskiego.

Jak wskazywała, dawniej niemal każde polskie miasto miało swoje kapele podwórkowe, a najbardziej rozpowszechnione były zwłaszcza w przedwojennym Lwowie. „Dziś już co prawda niewiele kapel gra na ulicy, lub czynią to okazjonalnie i chociaż obecnie większość kapel ma charakter raczej zespołów estradowych, to jednak z wielkim zaangażowaniem, z sercem, pielęgnują tradycję i tożsamość swoich regionów i miejscowości. To prawdziwi kronikarze naszej rzeczywistości” – oceniła Juźwińska.

Zadaniem festiwalu jest też promowanie zespołów grających taką muzykę i pokazywanie, jak tradycja folkloru miejskiego przenika się i łączy ze współczesnymi trendami kultury. W repertuarze kapel znajdują się bowiem utwory składające się zarówno z dawnych tekstów i melodii folkloru miejskiego, jak również teksty tworzone na bieżąco i opisujące aktualne wydarzenia i problemy dnia codziennego.

Popisy kapel oceniać będzie jury w składzie: Bożena Lewandowska – etnomuzykolog z Krakowa, Ryszard Krużel – muzyk z Rzeszowa i Andrzej Guran – muzyk z Przemyśla.

Biorące udział w festiwalu kapele zaprezentują się nie tylko w konkursie, ale także na ulicach, podwórkach i osiedlach Przemyśla, gdzie zgodnie z dawną tradycją, w niedzielę do południa będą koncertować i umilać czas mieszkańcom miasta, a występy zakończą w Rynku.

W programie dwudniowej imprezy nie zabraknie też jednej z największych atrakcji festiwalu - koncertu znanej lwowskiej kapeli podwórkowej Ta joj. Koncert „Naprzód lwowskie dzieci” odbędzie w sobotni wieczór, po zakończeniu prezentacji konkursowych.

Z kolei w finale festiwalu w niedzielne popołudnie odbędzie się - jak co roku - koncert galowy, połączony z ogłoszeniem wyników i rozdaniem nagród.

Ogólnopolski Festiwal Kapel Folkloru Miejskiego jest najstarszym tego typu festiwalem w Polsce. Jego pomysłodawcą i pierwszym realizatorem w 1976 r. był ówczesny dyrektor Wojewódzkiego Domu Kultury (obecnie Centrum Kulturalne) Wojciech Władyczyn. Dzięki jego inicjatywie festiwal został wpisany do ogólnopolskiego kalendarza imprez ministerstwa kultury, które przez wiele lat sprawowało mecenat nad imprezą.

Festiwal w czasie swojej historii zmieniał nazwę. Do 1986 r. nosił nazwę Ogólnopolski Festiwal Kapel i Orkiestr Podwórkowych, później - Ogólnopolski Festiwal Kapel Podwórkowych, a od 2007 r. - Ogólnopolski Festiwal Kapel Folkloru Miejskiego. Od 2008 roku impreza nosi imię Jerzego Janickiego, znakomitego scenarzysty, dramaturga i dziennikarza, a także wielokrotnego jurora przemyskiego festiwalu.

W dotychczasowych festiwalach w charakterze jurorów gościli wybitni artyści, muzycy, dziennikarze m.in.: wielokrotnie Jarema Stępowski i Jerzy Janicki, Andrzej Wróblewski-Ibis, Wojciech Karolak, Tadeusz Kwinta, Korneliusz Pacuda, Alosza Awdiejew, Stanisław Wielanek.