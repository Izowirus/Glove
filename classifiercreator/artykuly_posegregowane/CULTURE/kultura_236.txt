Kostrzyn nad Odrą, 03.08.2017. Inauguracja 23. Przystanku Woodstock w Kostrzynie nad Odrą, 3 bm. Woodstock, gromadzący co roku po kilkaset tysięcy uczestników i uznawany za jeden z największych festiwali muzycznych w Europie, potrwa do soboty, 5 sierpnia. W tym roku na czterech scenach zaprezentuje się kilkudziesięciu wykonawców z Polski i ze świata. Festiwal ma status imprezy podwyższonego ryzyka. Kostrzyn nad Odrą zabezpiecza ok. 1,6 tys. policjantów z całego kraju. (zuz) PAP/Lech Muszyński PAP © 2018 / Lech Muszyński
                                        

            Judas Priest, Soulfly, czy Alpha Blondy znaleźli się w grupie ok. stu wykonawców z Polski i świata, którzy wystąpią na odbywającym się w Kostrzynie nad Odrą Pol'and'Rock Festival. Festiwal potrwa do 4 sierpnia.
      
            Tegoroczny Pol'and'Rock Festival (dawniej Przystanek Woodstock) oficjalnie ruszył w Kostrzynie nad Odrą 2 sierpnia. "W tym roku na 24. edycję festiwalu przyjechało około stu artystów" – powiedział PAP rzecznik prasowy festiwalu Krzysztof Dobies. Jak dodał, "muzycy grający jazz, rock, reggae, metal, czy formy bardziej eksperymentalne, prezentują się w tym roku na czterech, a nawet pięciu scenach".

"Warto podkreślić różnorodność prezentowanej tutaj muzyki, z czego jesteśmy szczególnie dumni. Każdy słuchacz znajdzie na festiwalu coś, co lubi" – zapewnił Dobies.

Jak zauważył, na festiwalu wystąpi uważana przez wielu za najmocniejszy punkt tegorocznej edycji brytyjska kapela heavymetalowa Judas Priest. "Obok nich pojawi się także formacja Maxa Cavalery Soulfly, Arch Enemy, czy polski skład Lao Che" – wyliczał Dobies. Fani reggae z kolei nie powinni przegapić występu Alpha Blondy.

W programie festiwalu znalazły się także koncerty takich formacji i artystów, jak Snowman, Booze & Glory, Hope, Hentai Corporation, In Flames, Krzysztof Zalewski, Pablopavo, czy Big Mountain.

Według informacji przekazanych przez Policję, w czwartek po południu na festiwalu było 100 tys. osób. Nad ich bezpieczeństwem czuwa tam ponad 1,5 tys. policjantów, z czego blisko 900 to lubuscy funkcjonariusze.

Pol'and'Rock Festival to największy w Polsce i jeden z największych w Europie festiwali muzycznych. Oprócz koncertów proponuje wiele innych aktywności. W ramach Akademii Sztuk Przepięknych uczestnicy imprezy spotkają się z przedstawicielami świata kultury, polityki i sportu. Podczas festiwalu zaprezentują się także organizacje pożytku publicznego, realizowane są programy edukacyjne i sportowe.

Organizatorem imprezy jest Fundacja Wielka Orkiestra Świątecznej Pomocy, która w ten sposób chce podziękować młodzieży za jej zaangażowanie w zimowe Finały WOŚP.