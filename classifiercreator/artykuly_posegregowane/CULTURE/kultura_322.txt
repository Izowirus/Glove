Gorzów Wielkopolski, 24.03.2013. Popularny aktor teatralny i filmowy Roman Kłosowski (na zdj.) świętował jubileusz 60-lecia pracy artystycznej, 23 bm. w Teatrze im. Juliusza Osterwy w Gorzowie Wielkopolskim. Jubilat wystąpił w spektaklu opartym  na czterech sztukach Samuela Becketta: „Akt bez słów", "Komedia", "Ostatnia taśma Krappa", "Oddech”. Po spektaklu odbył się benefis głównego bohatera wieczoru. (lm/cat)
PAP/Lech Muszyński Archiwum fot. PAP © 2018 / Lech Muszyński
                                        

            Nie żyje Roman Kłosowski - poinformował w poniedziałek ZASP - Stowarzyszenie Polskich Artystów Teatru, Filmów, Radia i Telewizji. Był aktorem filmowym i teatralnym, znanym głównie z roli Romana Maliniaka z serialu telewizyjnego "Czterdziestolatek". Aktor miał 89 lat.
      
            Roman Kłosowski urodził się 14 lutego 1929 r. w Białej Podlaskiej. W 1953 r. ukończył wydział aktorski Państwowej Wyższej Szkoły Teatralnej w Warszawie, a w kolejnych latach wydział reżyserski tej uczelni. W swoim dorobku ma wiele znakomitych ról teatralnych i filmowych.

Gwiazdą telewizji Roman Kłosowski stał się za sprawą roli niezapomnianego Romana Maliniaka w serialu Telewizji Polskiej "Czterdziestolatek", stworzonym w latach 70. XX w. przez reżysera Jerzego Gruzę i scenarzystę Krzysztofa Teodora Toeplitza. Wścibskiego i ambitnego technika budowlanego Romana Maliniaka nie znosił i unikał jak ognia główny bohater serialu - inżynier Stefan Karwowski, którego grał Andrzej Kopiczyński.

Do postaci Maliniaka Kłosowski powrócił po latach w serialu "40-latek. 20 lat później" - wówczas Maliniak był już sławnym i zamożnym dostojnikiem państwowym.

W wywiadach Kłosowski podkreślał, że nie czuje się aktorem komediowym, ale dramatycznym. "Moją komediowość odkryła publiczność. Grałem bardzo serio, a ludzie pękali ze śmiechu. Trochę mnie to peszyło, ale uprzytomniło, że mam w sobie coś zabawnego" - mówił aktor.

W tym roku mija 65 lat od rozpoczęcia przez Kłosowskiego pracy artystycznej - debiutował w 1953 r. w Teatrze Dramatycznym w Szczecinie, w spektaklu "Szczęście Frania" Włodzimierza Perzyńskiego. W tym samym roku zadebiutował w filmie niewielką rolą w "Celuluzie" Jerzego Kawalerowicza.

W latach 1955–1976 Kłosowski pracował w teatrach warszawskich m.in. w Dramatycznym, Ludowym, Nowym. W latach 1976-1981 był dyrektorem naczelnym i artystycznym Teatru Powszechnego w Łodzi. Następnie wrócił do Warszawy, gdzie w latach 1981-1998 pracował w Teatrze Syrena.

Był związany także ze sceną Teatru im. Juliusza Osterwy w Gorzowie Wlkp., gdzie pięć lat obchodził 60-lecie pracy jubileuszowym spektaklem na podstawie czterech sztuk Samuela Becketta: "Akt bez słów", "Komedia", "Ostatnia taśma Krappa", "Oddech". Wspólnie z zespołem gorzowskiego teatru wyruszył z nim w tournee po kraju. Była to wędrówka po miejscach ważnych w życiu Romana Kłosowskiego; artyści grali m.in. w Szczecinie, gdzie rozpoczynał przygodę z teatrem.

Wystąpił też w wielu spektaklach Teatru Telewizji - m.in. jako Szwejk w "Spotkaniach ze Szwejkiem" Jarosława Haszka (1989, reż. Paweł Trzaska) i jako Królik w "Alicji w Krainie Czarów" Lewisa Carrolla (1995, reż. Maciej de Korczak-Leszczyński).

Roman Kłosowski wystąpił także w takich filmach jak "Zamach" (1958) Jerzego Passendorfera, "Hydrozagadka" (1970) Andrzeja Kondratiuka, "Eroica" (1957) Andrzeja Munka, "Pętla" (1957) Wojciecha Jerzego Hasa, "Kapelusz pana Anatola" (1957) Jana Rybkowskiego, "Baza ludzi umarłych" (1958) Czesława Petelskiego. Wystąpił także jako sierżant podchorąży Staśko w popularnym serialu "Czterej pancerni i pies" Konrada Nałęckiego.

Do najbardziej znanych filmowych kreacji Kłosowskiego należą role w "Pełni" Andrzeja Kondratiuka (1979), "Końcu sezonu na lody" Sylwestra Szyszko (1987), "Kramarzu" Andrzeja Barańskiego (1990), "Horrorze w Wesołych Bagniskach" Andrzeja Barańskiego (1995), "Atrakcyjny pozna panią..." Marka Rębacza (2004) i serialu Radosława Piwowarskiego "Stacyjka" (2004). W ostatnich latach występował także w serialach m.in. w "Ojcu Mateuszu" i "Świecie według Kiepskich".

Aktor zakończył karierę w 2016 r., z powodu kłopotów ze wzrokiem. Od niedawna Kłosowski przebywał w domu opieki pod Łodzią.