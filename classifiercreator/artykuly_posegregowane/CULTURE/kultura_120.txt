26 nagród głównych "Dobry Wzór 2018" oraz 6 nagród specjalnych wręczono w czwartek podczas 25. jubileuszowej gali konkursu Dobry Wzór. Nagrodzeni zostali producenci, dystrybutorzy, usługodawcy i studia projektowe, których produkty charakteryzują się wysoką jakością wzornictwa.
      
            Gargas: wzornictwo przemysłowe jest mostem pomiędzy tym, co jest a tym, co może być

Bożena Gargas, prezes zarządu Instytutu Wzornictwa Przemysłowego powiedziała, że wzornictwo przemysłowe jest "mostem pomiędzy tym, co jest a tym, co może być. Jest zawodem interdyscyplinarnym, który zaprzęga kreatywność do rozwiązywania problemów".

"Dostarcza optymistycznego sposobu widzenia przyszłości, przekształcając ograniczenia w sposobności. Łączy ono innowacje, technologie, badania, biznes i klientów dla tworzenia nowych, wartościowych produktów w sferach - ekonomicznej, społecznej i środowiskowej" - podkreśliła Gargas. Wyjaśniła, że te słowa - wzięte z definicji Światowej Organizacji Wzornictwa - są znane, natomiast mniej oczywiste jest "jakże trudno doprowadzić ten proces do końca, jakże trudno przekuć na sukces rynkowy".

Do 25. edycji konkursu Dobry Wzór 2018 zgłoszono 193 produkty i usługi. Do finału przeszło 119 z nich. Nagroda Dobry Wzór przyznawana jest w 9 kategoriach: Dom, Praca, Sfera Publiczna, Usługi, Nowe technologie, Grafika użytkowa i opakowania, Nowe materiały, Transport i komunikacja oraz Moda i akcesoria.

W kategorii "Dom" nagrodzono producentów i projektantów: narzędzi pielęgnacyjnych PASTEL; markizy antysmogowej i antyalergenowej VMZ cleanAir; misek i półmisków w kształcie ryb w dekoracji "Kobaltowe chmurki"; dywanu łatwoczyszczącego Quatro Granite; wanny i umywalki IVE; pojemnościowego ogrzewacza do wody POC Luna Inox; płytek ceramicznych Esagon.

W kategorii "Praca" nagrody wręczono twórcom: samobieżnego wózka transportowego akumulatorowego 18v li-ion DCU180Z; kolekcji mebli biurowych SANDISS; robota lutowniczego REECO.

Nagrodę w kategorii "Sfera publiczna" przyznano projektantom i producentom: łóżka szpitalnego młodzieżowego Teddy Bed; kolekcji foteli TUK; ledowego zestawu oświetleniowego SNAKE II LED.

W kategorii "Usługi" nagrodzono twórców: ogrodów wertykalnych 4Nature System; aplikacji mobilnej PGE Narodowy.

W dziedzinie "Nowe technologie" nagrody odebrali projektanci: blachodachówki fotowoltaicznej ElectroTile; samochodowego uchwytu do smartfonów z ładowaniem bezprzewodowym POWERKIT Qi; drukarki 3D M200 Plus.

Za "Grafikę użytkową i opakowania" jury nagrodziło autorów książki "Gry i zabawy z dawnych lat"; logotypu Warszawskiego Transportu Publicznego; opakowania butelki Bjorn.

W kategorii "Nowe materiały" jury przyznało nagrody twórcom: szkła EGLAS; materiału Mineral Composite.

W kategorii "Transport i komunikacja" nagrodzono projektantów: tramwaju TWIST 2015N - PESA; elektrycznego zespołu trakcyjnego Impuls II - NEWAG S.A.

Nagrody w kategorii "Moda i akcesoria" otrzymali twórcy: torby do wózka dziecięcego Magsy.

W trakcie gali wręczono też 6 nagród specjalnych. Nagrodę Wzór Roku 2018, przyznawaną przez Ministra Przedsiębiorczości i Technologii za najlepszy polski produkt - zaprojektowany przez polskiego projektanta i wyprodukowany przez polskiego przedsiębiorcę - otrzymali twórcy łóżka szpitalnego młodzieżowego Teddy Bed. Nagrodę wręczyła minister przedsiębiorczości i technologii Jadwiga Emilewicz.

Nagrodę Agencji Rozwoju Przemysłu S.A. Produkt Roku 2018 - przyznawaną od 2015 r. za najbardziej innowacyjny polski produkt - otrzymali twórcy blachodachówki fotowoltaicznej ElectroTile. Ponadto Agencja Rozwoju Przemysłu przyznała dwa wyróżnienia dla Kobo&PYDO i Cellfast Design Group za projekt i wdrożenie zestawu narzędzi pielęgnacyjnych PASTEL oraz zwijacza na wąż ERGO XS.

Wicepremier, minister kultury i dziedzictwa narodowego prof. Piotr Gliński wręczył nagrodę "Wzór Roku dla Kultury" - otrzymali ją Teresa Liana i Mariusz Ochocki za projekt zestawu do kawy w dekoracji "Bryły geometryczne", marki Ceramika Artystyczna Bolesławiec.

Ponadto minister kultury wyróżnił krzesło Quantum, zaprojektowane przez Stanisława Figiela, wyprodukowane przez Digitouch sp. z o.o., oraz drukarkę 3D M200 Plus projektu Zortrax.

Gliński: współcześnie nie ma sukcesu gospodarczego bez współpracy projektantów, kreatorów, a więc ludzi kultury z producentami

"Współcześnie nie ma sukcesu gospodarczego bez współpracy projektantów, kreatorów, a więc ludzi kultury z producentami. W Polsce jest rzeczywiście olbrzymia tradycja wzornictwa przemysłowego, dobrego designu, a to, co w tej chwili obserwujemy to jest bardzo dynamiczny rozwój jeszcze tego, co było dotychczas" - powiedział wicepremier Gliński.

Podkreślił, że MKiDN od trzech lat aktywnie wspiera przemysły kreatywne. "Uważamy, że to jest także rola państwa, żeby wspierać takie obszary kultury, które z jednej strony są dynamiczne, jeżeli chodzi o rozwój, a z drugiej strony potrzebują tego wsparcia" - wskazał minister kultury. Powtórzył, że rolą MKiDN jest po prostu wspomagać to, co jest najlepsze.

Nagroda specjalna - Designer Roku 2018, przyznawana przez Prezesa Instytutu Wzornictwa Przemysłowego najlepszemu polskiemu projektantowi trafiła do Krystiana Kowalskiego.

Nagrodę specjalną za wybitne zasługi dla polskiego wzornictwa otrzymali: prof. Michał Stefanowski za "promocję polskiego wzornictwa zagranicą" oraz Ewa Mickiewicz, pomysłodawczyni konkursu Dobry Wzór.

Produkty i usługi, które przeszły do finału i zostały nagrodzone, będzie można oglądać do 9 grudnia na wystawie w Instytucie Wzornictwa Przemysłowego. Wystawa czynna będzie od wtorku do niedzieli. Wstęp wolny.

Konkurs Dobry Wzór organizowany jest od 1993 r. Konkurują w nim ze sobą produkty wskazane przez jedyny w kraju, niezależny monitoring wzorniczy rynku. Do konkursu zapraszani są producenci, dystrybutorzy, usługodawcy i studia projektowe, których produkty i usługi zostały rekomendowane przez ekspertów Instytutu jako spełniające wymogi dobrego wzornictwa.

Celem konkursu jest wyróżnienie produktów i usług charakteryzujących się wysoką jakością wzornictwa oraz wspieranie ich producentów i dystrybutorów.