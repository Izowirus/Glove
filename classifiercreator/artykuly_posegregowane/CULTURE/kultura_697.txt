German director Tom Tykwer on the red carpet at the world premiere of 'Babylon Berlin' in Berlin, Germany, 28 September 2017. The television series is broadcast on Sky TV from 13 October on. Archiwum fot. PAP/EPA/CARSTEN KOALL
                                        

            Niemiecki reżyser Tom Tykwer będzie przewodniczącym jury 68. Międzynarodowego Festiwalu Filmowego w Berlinie. Przyszłoroczna edycja Berlinale odbędzie się od 15 do 25 lutego - podało w czwartek biuro prasowe festiwalu.
      
            Tykwer należy do najbardziej znanych niemieckich reżyserów. 52-letni twórca ma na swoim koncie takie filmy jak "Biegnij Lola, biegnij", "Niebo", "Pachnidło: Historia mordercy", "Trzy", "Atlas chmur", czy "Hologram dla króla" z Tomem Hanksem w roli głównej.

Najnowszym projektem reżysera jest serial "Babylon Berlin" oparty na cyklu powieści Volkera Kutschera pod tym samym tytułem, których akcja rozgrywa się po pierwszej wojnie światowej w czasach Republiki Weimarskiej.

Tykwer jest także scenarzystą, kompozytorem muzyki filmowej i producentem.

Tykwer studiował filozofię w Berlinie, a następnie prezentował filmy w berlińskim kinie Moviemento. W 1993 nakręcił swój pierwszy film "Die toedliche Maria" (Zabójcza Maria). W 1994 roku założył z grupą kolegów zespół X Filme Creative Pool. Przełomem w jego karierze okazał się powstały w 1998 roku obraz "Biegnij Lola, biegnij".

Przewodniczącym jury poprzedniej edycji był Paul Verhoeven, twórca takich filmów jak "Nagi instynkt" czy "Pamięć absolutna". Jury decyduje o przyznaniu głównych nagród festiwalowych - Złotych Niedźwiedzi.