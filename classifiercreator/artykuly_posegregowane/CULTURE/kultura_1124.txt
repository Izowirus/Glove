Kielce, 31.01.2014. Występ Zespołu Pieśni i Tańca Śląsk im. Stanisława Hadyny. (mw/mgut)
PAP/Michał Walczak Archiwum PAP © 2017 / Michał Walczak
                                        

            Artyści z zespołu "Śląsk" niemal przez miesiąc będą promowali polską kulturę na międzynarodowym festiwalu w Stanach Zjednoczonych, prezentując tam polskie tańce ludowe i narodowe. To czternasta podróż do USA w historii zespołu.
      
            Dollywood Festival of Nations, czyli festiwal narodów odbędzie się od 18 marca do 9 kwietnia w parku rozrywki Dollywood Theme Park w stanie Tennessee. Wszystkie wydarzenia m.in. koncerty, widowiska czy pokazy kulinarne organizowane będą na terenie tego parku, gdzie obok licznych atrakcji znajdują się także sceny teatralne.

"Ta popularna w Stanach Zjednoczonych forma prezentacji kultur państw świata przyciąga wielotysięczną - i co ważne wielopokoleniową - widownię. Festiwale tego typu goszczą każdego roku znanych i cenionych artystów z całego świata: aktorów, tancerzy, muzyków, wokalistów i wykonawców innych form artystycznych, prezentujących szerokiej publiczności unikalną kulturę swojego kraju" – powiedziała rzeczniczka "Śląska" Agnieszka Kukuła.

Dodała, że festiwal skierowany jest do całych rodzin, dla których wizyta na tego typu wydarzeniu jest czasem jedyną okazją, by poznać różne kultury z odległych krańców świata.

Podczas tegorocznej edycji Dollywood Festival of Nations, amerykańska publiczność będzie mogła obejrzeć występy artystów reprezentujących m.in. Afrykę, Amerykę Południową oraz Europę. Przedstawicielami Starego Kontynentu – obok "Śląska" – będą m.in. artyści z Irlandii, Szwajcarii i Szkocji.

Zespół "Śląsk" będzie tam pierwszym i jedynym przedstawicielem polskiej kultury.

Jak podała rzeczniczka, taneczne prezentacje w wykonaniu baletu będzie można podziwiać przez blisko miesiąc w położonym na terenie Dollywood Theme Park teatrze Showstreet Palace Theater. Balet będzie prezentował polskie tańce ludowe i narodowe podczas kilkudziesięciominutowych koncertów, kilka razy dziennie. Ponadto, przed każdym koncertem zostanie zaprezentowany film promujący Polskę.

W imprezie udział weźmie ok. 30-osobowa reprezentacja baletu "Śląska".

Wyjazd na festiwal będzie czternastą podróżą "Śląska" za ocean. Rzeczniczka przypomniała, że rok temu balet uczestniczył w podobnej imprezie, przez miesiąc koncertując w ramach Silver Dollar City World-Fest w Branson w stanie Missouri.

Zespół Pieśni i Tańca Śląsk stworzyli w 1953 r. Stanisław Hadyna i Elwira Kamińska. Dziś to jedna z najlepiej rozpoznawanych polskich marek artystycznych. "Śląsk" - instytucja kultury samorządu woj. śląskiego - odwiedził 44 kraje na pięciu kontynentach, dał ponad 7 tys. koncertów dla ponad 25 mln widzów.

Obecnie zespół ma w repertuarze kilkanaście różnorodnych form artystycznych - od wielkich widowisk prezentujących folklor wszystkich regionów kraju, poprzez koncerty edukacyjne, aż po prezentacje muzyki klasycznej i sakralnej. W swoim dorobku zespół ma też 12 płyt.

Siedzibą zespołu jest przebudowany w 2014 r. klasycystyczny zespół parkowo-pałacowym w Koszęcinie.