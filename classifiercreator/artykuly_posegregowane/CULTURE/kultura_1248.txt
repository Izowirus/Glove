Kilkaset osób - aktorów zawodowych i amatorów oraz muzyków uczestniczyć będzie w nagraniu całej Biblii w wersji słuchowiska. 110-godzinna „Biblia Audio” będzie dostępna za darmo w internecie. Dotychczas zrealizowano już nagranie Nowego Testamentu.

      
            „Pismo Święte jest podstawą religii i cywilizacji, w której funkcjonujemy.(…) Budujemy +pomnik cyfrowy+. Tworzymy projekt, który będzie łączył (…). Biorą w nim udział ludzie, którzy są blisko i daleko od Kościoła, niewierzący i bardzo wierzący, osoby, które nigdy nie przeczytały Pisma Świętego i takie, które są po wielokrotnej lekturze” – powiedział pomysłodawca projektu „Biblia Audio”, aktor, reżyser i producent audiobooków Krzysztof Czeczot.

Prace nad nagraniem Biblii w formie słuchowiska trwają od lutego 2015 r. Scenariusz słuchowiska, który ma ponad 1,2 tys. stron, powstał na podstawie Biblii Tysiąclecia.

Do tej pory zrealizowano już pierwszą część tego przedsięwzięcia - nagranie Nowego Testamentu. Słuchowisko wydano już w formie kompletu płyt CD, można je też pobrać za darmo ze strony internetowej "Biblii Audio". Obecnie trwają prace nad nagraniami Starego Testamentu. Łącznie adaptacja dźwiękowa Pisma Świętego będzie liczyć 110 godzin.

Jak mówią realizatorzy, nagranie całej Biblii w formie słuchowiska to nie tylko wydarzenie katolickie, ale też literackie i społeczne. W nagraniach uczestniczy wiele osób, w całym słuchowisku jest ok. tysiąca ról.

W sumie w obsadzie wystąpić ma ponad 300 polskich aktorów i 200 amatorów. Wśród profesjonalnych wykonawców są m.in.: Teresa Budzisz-Krzyżanowska, Krystyna Janda, Jerzy Trela, Anna Seniuk, Małgorzata Kożuchowska, Bartosz Opania, Cezary Żak, Piotr Fronczewski, Wojciech Malajkat, Piotr Polk.

W niedzielę na Katolickim Uniwersytecie Lubelskim realizowano nagrania tłumów, które będą wykorzystane do scen zbiorowych, m.in. bitew, przejścia przez Morze Czerwone.

Swój udział w nagraniu jednej z ksiąg Starego Testamentu zapowiedzieli też m.in. prymas Polski abp Wojciech Polak oraz naczelny rabin Polski Michael Schudrich.

Muzykę do całości skomponuje Adam Walicki, ale wśród utworów muzycznych znajdą się również nagrania różnych artystów i kompozytorów - m.in. jeden z psalmów śpiewa Stanisław Soyka, muzykę do innego psalmu ma skomponować Michał Lorenc, a wykona go chór Katolickiego Uniwersytetu Lubelskiego. 
Do nagrania psalmów organizatorzy zapraszają wszystkich chętnych muzyków. „Psalmów jest 150. Chcemy, żeby 10 psalmów zrealizowało 10 artystów, których my zaprosimy do współpracy, a pozostałe 140 psalmów, żeby nagrały np. zespoły, które zechcą brać tym udział” – zaznaczył Czeczot.

Fundusze na realizację nagrań zbierane są od sponsorów, ale również wiele osób wspiera projekt indywidualnymi datkami. „Prosimy o wsparcie na produkcję +Biblii Audio+, która będzie dostępna dla wszystkich” – zaznaczył Maciej Budzich, odpowiedzialny za obecność projektu w sieci internetowej.

„Dbamy o to, żeby w +Biblii Audio+ wszystko było na najwyższym poziomie. Chcemy, żeby to brzmiało jak film bez obrazu; w sposób nowatorski i nowoczesny podchodzimy do realizacji” – zaznaczył Czeczot.

Zrealizowane już nagrania Nowego Testamentu cieszą się dużą popularnością; dotychczas odnotowano ponad 400 tys. pobrań i odsłuchań ze strony internetowej „Biblii Audio”.