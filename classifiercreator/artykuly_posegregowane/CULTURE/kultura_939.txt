epa05783688 The Canadian writer Margaret Atwood attends to the inauguration of the pavilion of Canada during the 26 edition of the International Book Fair of Havana, Cuba, on 10 February 2017. EPA/Alejandro Ernesto Dostawca: PAP/EPA. Archiwum PAP/EPA © 2017 / Alejandro Ernesto
                                        

            Kanadyjska pisarka Margaret Atwood otrzyma tegoroczną Nagrodę Pokojową Niemieckich Księgarzy - poinformowało we wtorek Stowarzyszenie Giełdy Niemieckiego Księgarstwa. Prestiżowe wyróżnienie zostanie wręczone laureatce podczas Targów Książki we Frankfurcie nad Menem.
      
            77-letnia autorka "wykazuje w swoich dziełach polityczne wyczucie oraz czujność wobec niebezpiecznych podświadomych nurtów i procesów" - napisano w uzasadnieniu decyzji. Postawa kanadyjskiej pisarki i poetki nacechowana jest humanizmem, dążeniem do sprawiedliwości i tolerancją - dodało jury.  

Książki Atwood zostały przetłumaczone na 30 języków. Pisarka ma na swoim koncie powieści, opowiadania, eseje, sztuki teatralne, scenariusze, a także książki dla dzieci.

Do najbardziej znanych utworów Atwood należy wydana w 1985 roku utopijna powieść "Opowieść podręcznej", w której opisuje ona w stylu Orwella fikcyjne totalitarne społeczeństwo traktujące kobiety jako maszyny do rodzenia.

Pisarka poświęciła wiele książek problemom ekologicznym oraz zagadnieniom globalizmu.

W Polsce znane są też m.in. jej powieści "Kobieta do zjedzenia", "Pani wyrocznia" i "Zbójecka narzeczona".

Wręczenie Nagrody Pokojowej Niemieckich Księgarzy jest tradycyjnie punktem kulminacyjnym frankfurckich targów - najważniejszego spotkania branży wydawniczej na świecie. Odbędzie się 15 października w kościele św. Pawła.

Związana obecnie z dotacją w wysokości 25 tys. euro nagroda przyznawana jest od 1950 roku. Jej laureatami byli m.in.: Hermann Hesse (1955), Nelly Sachs (1965), Max Frisch (1976), Vaclav Havel (1998), Ludmiła Aleksiejewa (2013). Wśród wyróżnionych byli też Polacy - Leszek Kołakowski (1977), Władysław Bartoszewski (1986) i Wisława Szymborska (1992).