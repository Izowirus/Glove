1975r. Scena z filmu "Ziemia obiecana" w reżyserii Andrzeja Wajdy. Nz: aktorzy (od lewej) Bożena Dykiel, Daniel Olbrychski i Franciszek Pieczka.
/bpt/
PAP/reprodukcja Archiwum PAP © 2016 / reprodukcja
                                        

            Polskie miasta uwiecznione w filmach fabularnych będą motywem przewodnim tegorocznej 8. edycji wydarzenia Polish Cinema for Beginners we Wrocławiu. Wśród wybranych do przeglądu filmów są klasyczne już dzieła polskiej kinematografii - „Ziemia obiecana” i „Pętla”.
      
            To już ósma edycja przeglądu, który w zeszłym roku otrzymał nagrodę Polskiego Instytutu Sztuki Filmowej w kategorii edukacja. Motywem przewodnim tegorocznej edycji są polskie miasta. To prezentacja filmów, w których odmalowano krajobrazy, historię i specyfikę polskich miast – poinformował PAP rzecznik przeglądu Kuba Żary.

Przegląd otworzy „Ziemia obiecana” Andrzeja Wajdy. Arcydzieło polskiej kinematografii przypomina burzliwe początki łódzkiego przemysłu tekstylnego.

Współczesną Warszawę widzowie obejrzą w filmie Jerzego Skolimowskiego „11 minut”, z kolei Lublin jest tłem dla „Carte Blanche” Jacka Lusińskiego.

Należąca do klasyki polskiej kinematografii „Pętla” Wojciecha Jerzego Hasa wypełniona jest obrazami Wrocławia lat 50.

„Na koniec jeden z najgłośniejszych i najdroższych filmów ostatnich lat – opiewająca historię i piękno Poznania +Hiszpanka+ Łukasza Barczyka” - powiedział Żary.

Przegląd w Kinie Nowe Horyzonty potrwa do 27 kwietnia. Organizatorem przeglądu jest Wrocławska Fundacja Filmowa.