Małżonka prezydenta RP Agata Kornhauser-Duda wzięła w czwartek udział w gali 10. Festiwalu "Integracja Malowana Dźwiękiem" w Bochni, nad którym sprawowała honorowy patronat. Podczas festiwalu na scenie występują artyści pełnosprawni i niepełnosprawni.
      
            Uczestnicy występują w trzech kategoriach: integracyjny duet muzyczny, zespół i kabaret. Tradycyjnie dwa pierwsze dni festiwalu to warsztaty muzyczne, w trzecim dniu odbywają się przesłuchania konkursowe i koncert z udziałem laureatów.

W tym roku Grand Prix festiwalu zdobyli Józef Mielnicki i Wiktoria Wójcik z Ośrodka Kultury i Rekreacji w Grodkowie, a pierwsze miejsce Wiktoria Pongowska i Gabriela Górniak z Miejskiego Centrum Kultury w Ostrowcu Świętokrzyskim.

Odbywający się od 2008 roku Festiwal ma charakter integracyjny i edukacyjny; ma za zadanie promowanie uzdolnień muzycznych uczniów szkół specjalnych, integracyjnych, masowych, uczestników zajęć w Warsztatach Terapii Zajęciowej oraz Miejskich Domach Kultury.

"Jestem ogromnie szczęśliwa, że mogę dzisiaj tutaj być na tym koncercie z państwem, który wieńczy jubileuszowe wydanie festiwalu +Integracja malowana dźwiękiem+. Jest to dla mnie ogromna przyjemność i niezwykły zaszczyt, że mogę patronować tej artystycznej imprezie integracyjnej" - powiedziała do uczestników festiwalu i publiczności Agata Kornhauser-Duda.

"Osobiście uważam, że jest to niezwykle ważna i potrzebna inicjatywa, która przede wszystkim uświadamia nam, że talent, że pasja w żaden sposób nie są uzależnione od tego, czy jesteśmy pełnosprawni czy niepełnosprawni. A przede wszystkim uświadamia nam to, jak dobrze jest pomagać innym" – powiedziała pierwsza dama. Pogratulowała wszystkim uczestnikom festiwalu, laureatom, jurorom i organizatorom za profesjonalny przebieg festiwalu.

"Dziękuję państwu przede wszystkim może nawet nie tyle za wykonaną pracę, ale niezwykłe zaangażowanie, wielkie serce, jakie państwo wkładają w organizację tego festiwalu" – dodała małżonka prezydenta, podkreślając, że jest "pod wielkim wrażeniem festiwalu".

"Niech to święto muzyki, święto integracji trwa, niech zdobywa kolejnych zwolenników"

Jak dodała, z zainteresowaniem wysłuchała podsumowania 10 lat zmagań festiwalowych. "Jedno jest pewne – z takiej skromnej na początku imprezy, ale z wielkimi ambicjami - festiwal przekształcił się w prawdziwie profesjonalne wydarzenie kulturalne i społeczne. Myślę, że na stałe wpisał się również w życie kulturalne Bochni. Serdecznie tego państwu gratuluję" – powiedziała Agata Kornhauser-Duda. Swoje wystąpienie skierowała również w języku niemieckim do uczestników festiwalu z zaprzyjaźnionego powiatu Saarlouis z Niemiec.

"Niech to święto muzyki, święto integracji trwa, niech zdobywa kolejnych zwolenników i dobrą publiczność. Życzę wszystkim państwu przede wszystkim wielu artystycznych wrażeń i dobrej zabawy" – powiedziała do zebranych małżonka prezydenta.

Z okazji jubileuszu 10-lecia festiwalu tytułami "Przyjaciela Festiwalu" uhonorowani zostali wokalista Marek Piekarczyk i artysta Kabaretu Piwnica pod Baranami Marek Pacuła. "Nie uważam, żebym zrobił coś takiego wielkiego, ja tylko pomagam. Zawsze trzeba pomagać. Zawsze powtarzam, że wielkość człowieka polega na tym, jak nisko potrafi się schylić do tych słabszych, którzy wymagają pomocy" – powiedział pochodzący z Bochni Marek Piekarczyk. W imieniu chorego Marka Pacuły wyróżnienie odebrał Jacek Wójcicki.

Jak co roku podczas festiwalu warsztaty prowadzili i w jury zasiadali znakomici artyści: jako przewodnicząca jury Halina Frąckowiak, a także Adrianna Biedrzyńska, Janusz "Yanina" Iwański, Marek Piekarczyk, Krzysztof Jaryczewski, Wiesław Komasa, Jacek Wójcicki, Janusz Radek, Maurycy Polaski, Muniek Staszczyk i inni.

Festiwal dofinansowało Ministerstwo Kultury i Dziedzictwa Narodowego

W tym roku po raz pierwszy uczestnikom akompaniował zespół zawodowych muzyków. W trakcie festiwalu w bocheńskiej bibliotece otwarto wystawę niepełnosprawnego artysty Stanisława Kmiecika, który swoje obrazy maluje nogami i ustami. Wernisaż uświetnił recitalem Marek Piekarczyk. Na zakończenie festiwalu przygotowano koncert zespołu T. Love.

Organizatorami festiwalu są Specjalny Ośrodek Szkolno-Wychowawczy im. ks. Jana Twardowskiego w Bochni oraz działające przy tej placówce Stowarzyszenie na Rzecz Osób Niepełnosprawnych "Kropla dobroci", powstałe w 2007 r. z inicjatywy obecnych dyrektorów SOSW Teresy Jaszczyńskiej (dyrektor) Jerzego Turka (wicedyrektor).

"Z perspektywy czasu można śmiało powiedzieć, że warto jest co roku poświęcać kilka miesięcy na przygotowanie tej muzycznej imprezy. Choćby po to, żeby zobaczyć radość w oczach prawie dwustu wykonawców, którzy przyjeżdżają z całej Polski, od Koszalina, poprzez Lublin, Oświęcim i Zakopane" – uważa wicedyrektor  SOSW Jerzy Turek. "Oni walczą piosenką, uczmy się od nich umiejętności zwyciężania, bo to są mocniejsi od nas ludzie" – nawoływał ze sceny Marek Piekarczyk.

Festiwal dofinansowało Ministerstwo Kultury i Dziedzictwa Narodowego, a współfinansuje Powiat Bocheński, Gmina Miasta Bochnia, Związek Powiatów Polskich oraz sponsorzy.