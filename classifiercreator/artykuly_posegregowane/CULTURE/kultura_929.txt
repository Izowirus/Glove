Ponad 650 obiektów, ważnych dla polskiej tożsamości, udostępni od piątku zwiedzającym Muzeum Narodowe w Krakowie (MNK). W czwartek wieczorem w otwarciu monumentalnej wystawy "Dziedzictwo" weźmie udział para prezydencka.
      
            „Pokazujemy zabytki, eksponaty, których w ogóle lub prawie w ogóle, nie widzieliśmy w Krakowie. To są największe i najwspanialsze zbiory naszego muzeum” – mówił kurator wystawy i wicedyrektor MNK Andrzej Szczerski, który spotkał się w czwartek z dziennikarzami.

Andrzej Szczerski, historyk sztuki, nosił się z zamiarem organizacji wystawy od 2015 r. Inspirował się głośną ekspozycją Marka Rostworowskiego "Polaków portret własny". Tamta wystawa z 1979 r. odegrała rolę w demontażu systemu komunistycznego.

Wystawa Szczerskiego jest jedną z największych w Polsce i największą w Muzeum Narodowym w Krakowie od pamiętnej ekspozycji Rostworowskiego.

„Chciałbym, by widzowie, wychodząc z wystawy, byli przekonani o bogactwie polskiego dziedzictwa, żeby zobaczyli, że są dziedzicami wspaniałej przeszłości, wielkiej kultury i chciałbym, by byli przekonani, że potrafią dopisać kolejny rozdział w jej historii, że są częścią tego, co nazywamy sztafetą pokoleń i wspólnie możemy czerpać z tego skarbca polskości, który na tej wystawie widzimy” – powiedział PAP Szczerski.



Na wystawie są obiekty z niemal całego okresu historii Polski. Najstarszy eksponat pochodzi z czasów króla Bolesława Chrobrego i jest to denar Bolesława Chrobrego z najwcześniejszym świadectwem używania nazwy Polska. Najmłodszy obiekt dołączył na ekspozycję dwa dni temu – jest to kolaż współczesnej artystki Natalii Wiernik.

Wśród najciekawszych eksponatów kurator wymienił też m.in. zegarki Antoniego Patka z dekoracją patriotyczną, z wizerunkami Kościuszki i Rejtana, tkaniny, które pokazują piękno polskiego wnętrza.

Jak dodał kurator, jest zadowolony z części współczesnej wystawy. „Pokazuje ona jak polskie dziedzictwo inspiruje do dziś, jak artyści współcześni świetnie potrafią interpretować” – mówił.

Pytany o to, w jaki sposób sztuka najnowsza traktuje o patriotyzmie, odpowiedział: „Stuka współczesna z jednej strony inaczej traktuje dziedzictwo, ale to wynika ze zmiany języka, jakim się posługuje, to są inne techniki, inny sposób wyrazu, inne poczucie humoru, ale jednocześnie mamy tę samą ciągłość kulturową; więc to są te same treści, kwestie pamięci, kwestie narodowych toposów, kwestie specyficznej wrażliwości np. na dekoracje wnętrza; to wszystko widzimy również w sztuce współczesnej”.

Wszystkie eksponaty na "Dziedzictwie" pochodzą ze zbiorów (liczących ponad 800 tys. obiektów) MNK. Wystawa czynna będzie do 7 stycznia. Ekspozycję objął honorowym patronatem prezydent RP Andrzej Duda, wpisuje się ona też w program towarzyszący 41. sesji Komitetu Światowego Dziedzictwa Kulturowego UNESCO w Krakowie.

Andrzej Szczerski urodził się w 1971 r. w Krakowie. Ukończył historię sztuki na Uniwersytecie Jagiellońskim w Krakowie. Ma tytuł naukowy doktora habilitowanego. Wykłada w Polsce i za granicą. Przez kilka lat był prezesem polskiej sekcji Międzynarodowego Stowarzyszenia Krytyków Sztuki (AICA). Był członkiem rad programowych takich placówek kultury jak m.in. galeria Zachęta, Muzeum Miasta Gdańska. Jest autorem licznych publikacji poświęconych sztuce.