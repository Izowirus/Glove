Częstochowa 2009-07-17. Na Jasnej Górze odbyła się Msza Świeta w 77. rocznicę urodzin kompozytora Wojciecha Kilara. Mszy św. w Kaplicy Matki Bożej przewodniczył o. Stanisław Tomoń, rzecznik Jasnej Góry.
/bpt/
PAP/Waldemar Deska PAP © 2017 / Waldemar Deska
                                        

            Koncert upamiętniający wybitnego kompozytora Wojciecha Kilara uświetni obchody 152. urodzin Katowic. W widowisku wezmą udział największe śląskie orkiestry. Gościem specjalnym będzie światowej sławy pianista Ingolf Wunder.
      
            "Nikt do tej pory nie pokazał bogactwa muzyki Wojciecha Kilara w ramach jednego koncertu w taki sposób" – powiedział reżyser koncertu Krzysztof Materna.

Widowisko muzyczne odbędzie się 24 września w katowickim Spodku. Wezmą w nim udział: Narodowa Orkiestra Symfoniczna Polskiego Radia w Katowicach pod dyrekcją Jerzego Maksymiuka, Aukso Orkiestra Kameralna Miasta Tychy pod dyrekcją Marka Mosia oraz Orkiestra Symfoniczna Filharmonii Śląskiej pod dyrekcją Mirosława Jacka Błaszczyka. Podczas koncertu zaprezentują się również: baryton Paweł Trojak, pianista jazzowy Kuba Stankiewicz oraz gość specjalny - Ingolf Wunder, znany austriacki pianista występujący w najbardziej prestiżowych salach koncertowych świata, laureat II nagrody w XVI Międzynarodowym Konkursie im. Fryderyka Chopina w Warszawie w 2010 r. Dodatkowo koncert będzie oprawiony efektami świetlnymi i wizualnymi.

Wydarzenie odbędzie się z okazji 85. rocznicy urodzin zmarłego przed blisko 4 laty Wojciecha Kilara i jednocześnie z okazji 152. urodzin Katowic – Miasta Muzyki UNESCO. Ideą projektu jest przybliżenie słuchaczom twórczości honorowego obywatela miasta, kompozytora, przez całe życie związanego ze Śląskiem.

Artyści wykonają m.in.: fragmenty koncertów fortepianowych, "Krzesanego", "Orawy", "Siwej Mgły" oraz dzieła muzyki filmowej, m.in.: z filmów w reżyserii Andrzeja Wajdy (Mazur z „Zemsty”, Marsz Kawalerii z „Kroniki Wypadków Miłosnych”, Polonez z „Pana Tadeusza”, Walc z „Ziemi Obiecanej”), z filmów Jerzego Hoffmana (Pieśń o Małym Rycerzu z „Przygód Pana Michała”, Walc z „Trędowatej”) oraz utwór The Party z filmu „Dracula” w reżyserii F. F. Coppoli.

Wojciech Kilar urodził się 17 lipca 1932 r. we Lwowie. Zmarł 29 grudnia 2013 r. w Katowicach, gdzie został pochowany.

Karierę rozpoczął pod koniec lat 50. na festiwalu Warszawska Jesień. Od początku lat 60. współtworzył, wraz z Krzysztofem Pendereckim i Henrykiem Mikołajem Góreckim, polską szkołę awangardową. W 1974 r. skomponował swój słynny poemat symfoniczny "Krzesany". Do najważniejszych utworów Kilara należą także m.in. "Kościelec 1909" - poemat symfoniczny poświęcony Mieczysławowi Karłowiczowi; "Orawa" na kameralną orkiestrę smyczkową (1986) oraz "Missa pro pace" na sopran, alt, tenor, bas, chór mieszany i orkiestrę symfoniczną (1999-2000). Kilar to także ceniony kompozytor muzyki filmowej - współpracował z wieloma sławnymi reżyserami, m.in. z Francisem Fordem Coppolą, Jane Campion, Romanem Polańskim.