Osiem gabinetów tematycznych prezentujących oryginalne przedmioty związane z historią stolicy będzie można zobaczyć w pierwszej części nowej wystawy głównej Muzeum Warszawy. Uroczyste otwarcie zrewitalizowanej placówki zaplanowano na 26-28 maja.
      
            "To dla nas moment szczególny. Muzeum Warszawy w swojej 80-letniej historii ponownie otwiera swoje podwoje na Rynku Starego Miasta. Ta odnowa naszych 11 kamienic to modernizacja wszystkich kondygnacji naziemnych" - opowiadała dyrektor Muzeum Warszawy Ewa Nekanda-Trepka podczas środowej konferencji prasowej podsumowującej projekt "OdNowa", którego zwieńczeniem będzie ponowne otwarcie siedziby głównej placówki.

Podkreśliła, że kamienice przeszły modernizację funkcjonalną i techniczną, dodatkowo zostały także wyeksponowane ich walory zabytkowe. W trakcie prac zastosowano technologie specjalnie dostosowane do obiektów zabytkowych.

To był, jak zaznaczyła, ogromny projekt, którego koszt to ponad ok. 64 mln zł, z czego ponad 18 mln zł to wartość dofinansowania z Norweskiego Mechanizmu Finansowego i Mechanizmu Finansowego Europejskiego Obszaru Gospodarczego. 46 mln zł, jak podaje Muzeum, to fundusze z dotacji inwestycyjnej Urzędu m.st. Warszawy.

"Nowa wystawa pn. +Rzeczy warszawskie+ zaprezentuje ponad 7 tys. oryginalnych przedmiotów, z ok. 300 tys. znajdujących się w zbiorach muzeum, w 21 tematycznych gabinetach. Teraz w pierwszej transzy będzie można zobaczyć osiem gabinetów. Ale będziemy mówili także o dziejach Warszawy, o dziejach kamienic, będzie program edukacyjny. Dostępna będzie też czytelnia i biblioteka, kawiarnia, a także kino" - relacjonowała dyrektor Muzeum.

Zaplanowana na 26-28 maja uroczystość otwarcia placówki będzie miała miejsce na Rynku Starego Miasta. Oficjalne otwarcie dla zwiedzających odbędzie się 26 maja wieczorem. Będzie mu towarzyszył koncert Sinfonii Varsovii. Muzeum zachęca do zgłaszania się osoby, które chcą ją wesprzeć w dniach 26-28 maja jako wolontariusze.

"Zdajemy sobie sprawę, że nie wszyscy chętni będą mogli do nas od razu wejść, dlatego Muzeum +wyjdzie+ na płytę Rynku. Przed naszymi kamienicami zostanie wystawiony rodzaj labiryntu, który odzwierciedlać będzie układ wnętrz. Pokażemy tam przykłady eksponatów, oczywiście nie będą to oryginały, które będzie można zobaczyć w środku. Myślę, że przejście przez ten labirynt będzie dobrym wstępem do odwiedzenia Muzeum. Po zmierzchu na fasadzie kamienic będzie wyświetlana historia Muzeum i przedmiotów, które się w nim znajdują" - mówił zastępca dyrektora Muzeum Warszawy ds. merytorycznych dr Jarosław Trybuś.