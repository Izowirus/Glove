Pianista Paweł Kaczmarczyk zagra utwory z nowego albumu  "Kaczmarczyk vs Paderewski – +Tatra+" w warszawskim klubie jazzowym 12on14. Koncert odbędzie się  w środę 10 października.
      
            Płyta, której oficjalna premiera odbędzie się w listopadzie, zawiera sześć utworów, których źródłem i inspiracją było "Album Tatrzańskie" Ignacego Jana Paderewskiego.

W 1884 roku wielki artysta i mąż stanu zreinterpretował pieśni góralskie: "W murowanej piwnicy", "Dziewczyno kocham cię", "Za górami, za lasami", "Hej, idę w las", "Allegretto", "Allegretto ma non troppo".  134 lata później ta twórczość została „przetłumaczona” na muzyczny język Pawła Kaczmarczyka łączący folk, klasykę i jazz.

Paweł Kaczmarczyk (rocznik 1984) - pianista, kompozytor i sideman. Pierwszy Polak z kontraktem płytowym w prestiżowym niemieckim wydawnictwie ACT Music. Animator krakowskiej sceny jazzowej. Dyrektor artystyczny festiwalu Jazz Juniors. Wielokrotnie wybierany "Nową Nadzieją Polskiego Jazzu" przez czytelników Jazz Forum. Jako 25-latek zadebiutował w renomowanej wytwórni ACT albumem: "Complexity In Simplicity" z zespołem Audiofeeling Band. Utwory z tej płyty tchną młodzieńczym duchem poszukiwań, a sam Kaczmarczyk przywołuje swoją grą styl Billa Evansa, Esbjoerna Svenssona i Brada Mehldau'a. Jego muzyka jest eklektyczna i wielowymiarowa – uznają krytycy muzyczni.

Kaczmarczyk ukończył studia na Wydziale Jazzu w katowickiej Akademii Muzycznej Wcześniej odebrał nieformalną edukację w zespołach legendarnego polskiego mistrza saksofonu tenorowego Janusza Muniaka.

W 2001 roku z Michałem Barańskim (kontrabas) i Pawłem Dobrowolskim (perkusja) założył KBD Trio. Grupa czerpała inspirację do swojej pracy od takich artystów jak Herbie Hancock, Bill Evans, Brad Mehldau. Zdobyła pierwszą nagrodę podczas 26. edycji festiwalu Jazz Juniors (2002), następnie Grand Prix 40-tego festiwalu Jazz na Odrą (2002). Ich album: "Live" (Radio Katowice/Jazz Forum 2005) otrzymał nagrodę TVP Programu 2. W tym samym roku Paweł Kaczmarczyk otrzymał Oskara Jazzowego przyznawanego corocznie przez Stowarzyszenie Melomani w kategorii "Nadzieja Melomanów".

Ze swoim nowym zespołem Audiofeeling Kaczmarczyk nagrał album, który otrzymał nagrodę "Płyta Roku 2007" w plebiscycie Jazz Top czytelników magazynu "Jazz Forum".

Trzeci album artysty "Complexity in Simplicity", wydany przez niemiecką wytwórnię ACT Music otworzył pianiście drzwi do międzynarodowej kariery. Płyta została uznana "Albumem Roku", a Paweł Kaczmarczyk "Pianistą Roku" przez miesięcznik "Jazz Forum".

Paweł Kaczmarczyk występował z takimi artystami jak: Janusz Muniak, Zbigniew Namysłowski, Piotr Wojtasik, Adam Pierończyk, Lee Konitz, Jon Christensen, Mino Cinelu, Emil Mangelsdorff, Poogie Bell, Hadrien Feraud, Eivind Aarset, Arild Andersen, Theodosii Spassov i Monty Waters. Grał na międzynarodowych festiwalach, m.in.: w Niemczech na Leverkusener Jazztage, Jazz Meeting Berlin, Palatia Jazz Festival, w  Emiratach Arabskich, Czechach na 12. International Festival of Jazz Piano, Warsaw Summer Jazz Days (Polska), Jazz en Nord we Francji.

Od 2012 roku jest dyrektorem artystycznym festiwalu Jazz Juniors. Wielokrotnie brał udział w Jazz Campingu Kalatówki w Zakopanem.

10 października pianista, prezentując nowy album "Kaczmarczyk vs Paderewski – +Tatra+" zagra przedpremierowy koncert w warszawskim klubie jazzowym.

12on14 Jazz Club  prezentuje autorski repertuar najwybitniejszych osiągnięć polskiej, europejskiej i światowej muzyki improwizowanej. 12on14 Jazz Club nie korzysta z żadnych dotacji, ani pomocy finansowej. Jest przedsięwzięciem rodzinnym ukierunkowanym na rzetelną promocję polskiej muzyki jazzowej i odnoszącym się z uznaniem dla roli, jaką jazz odgrywa w nieustannym procesie tworzenia polskiej kultury.