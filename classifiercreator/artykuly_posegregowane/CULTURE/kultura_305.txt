Warszawa, 15.08.2015. Plenerowy seans filmu z 1937 r. „Piętro wyżej” w reżyserii Leona Trystana w ogrodach sejmowych, 15 bm. Przedwojenne przeboje filmowe będzie można oglądać przez kolejne cztery soboty. Popularne filmowe produkcje z lat 30-tych zostały specjalnie wybrane z bogatych zbiorów Filmoteki Narodowej. (obm/cat) PAP/Marcin Obara Archiwum PAP © 2018 / Marcin Obara
                                        

            10 filmów podejmujących różne tematy z historii Polski będzie można oglądać w wakacyjnym kinie plenerowym „Polskie drogi do niepodległości”, który rozpocznie się w Rzeszowie w piątkowy wieczór. Jako pierwszy zostanie wyświetlony obraz z 1922 roku „Rok 1863”.
      
            Realizatorem projektu jest wojewoda podkarpacki Ewa Leniart.

Jak poinformowała rzeczniczka wojewody Małgorzata Waksumudzka-Szarek filmy będą prezentowane w każdy piątek do końca wakacji w Ogrodach Bernardyńskich w Rzeszowie. Wstęp ma być wolny.

W programie znajdą się filmy dokumentalne i fabularne, zarówno te zrealizowane przed wojną, w okresie powojennym jak i współczesne.

Waksumudzka-Szarek podkreśliła, że obrazy zostały wybierane ze względu na tematykę i element edukacyjny, jak i wartość artystyczną.

„Projekt doskonale wpisuje się w problematykę niepodległościową, a dzięki atrakcyjnej formie ma spore szanse stać się ważnym wydarzeniem kulturalnym" - powiedziała rzeczniczka. Zaznaczyła też, że będą to "filmy poruszające wydarzenie z historii naszego kraju, dostarczające podstawowej wiedzy na temat polskich dróg do niepodległości a jednocześnie obrazy o wysokiej jakości artystycznej, uwrażliwiające na dorobek polskiej kultury".

Na inaugurację zostanie zaprezentowany historyczny melodramat „Rok 1863” z 1922 r., w reżyserii Edwarda Puchalskiego. Jest to film niemy. Bohaterem jest książę Józef Odrowąż, który w czasie jednej z bitew powstania styczniowego odnosi poważne rany. Będzie to najstarszy z filmów przewidzianych do projekcji w ramach wakacyjnego kina plenerowego.

Kolejne tytuły, które będą wyświetlane, są niespodzianką.

Przed seansami odbywać się będą krótkie prelekcje, które wprowadzą w temat każdego z filmów. Przewidziano też podsumowania po projekcjach, na wzór Dyskusyjnego Klubu Filmowego, które poprowadzi osoba mająca wiedzę o prezentowanych filmach oraz kontekście historycznym, jak również doświadczenie w prowadzeniu podobnych przedsięwzięć.

Organizatorem wydarzenia jest wojewoda podkarpacki, partnerami są: Instytut Pamięci Narodowej Oddział w Rzeszowie, Kuratorium Oświaty w Rzeszowie, Bernardyńskie Centrum Religijno-Kulturowe przy Klasztorze Ojców Bernardynów w Rzeszowie, PRO-ART Profesjonalna Technika Estradowa, Kino Zorza; partnerem strategicznym: PGE Obrót S.A.