Warszawa, 19.07.2018. Dyrektor Muzeum Powstania Warszawskiego Jan Ołdakowski (3P), zastępca dyrektora Muzeum Powstania Warszawskiego Dariusz Gawin (2P), sekretarz konkurs z ramienia OW SARP Rafał Mroczkowski (L) i krytyk architektury, wykładowca Radosław Gajda (2P) podczas konferencji prasowej dotyczącącej "Konkursu na projekt rozbudowy i modernizacji Muzeum Powstania Warszawskiego", 19 bm. w Warszawie. (mr) PAP/Rafał Guz PAP © 2018 / Rafał Guz
                                        

            Samodzielni architekci i biura architektoniczne mogą wziąć udział w konkursie na rozbudowę Muzeum Powstania Warszawskiego. Przedmiotem projektu jest rozbudowa Muzeum o budynki strefy wejściowej pozwalającej dostać się do zespołu muzealnego od strony ul. Towarowej.
      
            Muzeum konkurs na rozbudowę ogłosiło podczas czwartkowej konferencji prasowej.

"Impulsem do rozpoczęcia myślenia o architektonicznej i funkcjonalnej zmianie były pierwsze kłopoty związane ze sposobem funkcjonowania Muzeum, które jak mało które po kilkunastu latach działalności stale zwiększa frekwencję. To ok. 700 tys. osób rocznie, więc bardzo dużo biorąc pod uwagę, że znajdujemy się w gmachu zabytkowym. Jesteśmy już na granicy wydolności i nie chcemy, by miało to wpływ na komfort zwiedzania. A jest to trudne, ponieważ w okresie kiedy Muzeum rozpoczynało działalność było w zasadzie taką +wyspą+ na morzu postindustrialnej Woli. Dzisiaj to finansowe centrum stolicy, ale także prężnie rozwijająca się dzielnica mieszkaniowa" - mówił wicedyrektor Muzeum Powstania Warszawskiego Dariusz Gawin.

Jak zaznaczył to też wyzwanie w dziedzinie, w której zawsze starali się iść z duchem czasów, czyli łączeniu przeszłości z nowoczesnością. "Przeszłość to także pewna tradycja tej dzielnicy, która obecnie zmieniła swoją twarz. I wobec tego to również wyzwanie, ale i możliwość dla instytucji kultury. Bo Muzeum nie jest tylko opowieścią o historii, ale żywą instytucją kultury. A takowa musi mieć ofertę kulturalną, ale także zapewnić jakąś przestrzeń w sensie dosłownym. I pewną próbą rozpoczętą trzy lata temu był +Pawilon na Lato+, który pokazał, że połączenie tej części zabytkowej, historycznej opowiadającej o Powstaniu Warszawskim z przestrzenią nakierowaną na współczesną stolicę i jej nowoczesną kulturę, świetnie się sprawdza" - opowiadał Gawin.

Stąd - jak podkreślił - inicjatywa uzupełnienia Muzeum o nowy układ funkcjonalny, rozbudowa i pewne fizyczne otwarcie się. Nowa przestrzeń ma powstać od strony ul. Towarowej w pasie zieleni na skarpie wzdłuż terenu Muzeum aż do ulicy.

"Warunki zakładają, że tutaj w większości będzie teren zielony, ogólnodostępny. I nie przesądzając oczywiście o wyniku konkursu - będą góra trzy niewielkie budynki, które powstaną jako rodzaj pawilonów. Ich kubatura nie może być duża, bo chcemy jednak dbać o dominującą pozycję bryły zabytkowej Muzeum. Te budynki muszą być więc lekkie. Bo tam jest przestrzeń ograniczona murem, zabytkami, pewnym szacunkiem dla narracji historycznej i substancji architektonicznej. A tu mamy przestrzeń, która będzie się otwierała na te nowoczesne wieżowce i nowych mieszkańców dzielnicy. I mamy nadzieję, że architekci wezmą też pod uwagę sukces +Pawilonu na Lato+" - powiedział wicedyrektor.

W związku z czym - jak ocenił - zapewne znaczna część projektu będzie podziemna, co jest związane także z wyniesieniem skarpy i możliwością wejścia w głąb. "Co także pozwala uzyskać przestrzeń funkcjonalną, ale oczywiście nie będzie to wiele podziemnych pięter. Przede wszystkim chcemy by znalazła się tam nowa przestrzeń wejściowa, która zapewni komfort gości, z holem i kasą. Także są ważne względy bezpieczeństwa, które muszą spełniać nowoczesne instytucje kultury. Planujemy też sale i miejsca przeznaczone na działalność kulturalną. Być może jakąś większą salę konferencyjno-eventową, sale wystawowe na ekspozycje czasowe i działalność kulturalną. Także taką, która zakłada istnienie rodzaju kawiarni, w której można też zorganizować koncert, spotkanie i warsztaty. Nie rozbudowujemy przestrzeni związanej z wystawą stałą, bo ona mieści się w zabytkowym budynku, którego nie możemy ruszać" - opowiadał Gawin.

Dyrektor Muzeum Jan Ołdakowski podkreślił, że zmiana jest reakcją na to, co dzieje się wokół placówki. "Dlatego musimy stworzyć zatokę dla autokarów od ul. Towarowej, pieszy ciąg zielony od metra i mieć też możliwość przyjęcia osób przychodzących od strony tramwaju. Wejście będzie więc od Towarowej, choć oczywiście zachowamy też to od strony ul. Przyokopowej. Mamy w tej chwili pełne finansowanie dokumentacji projektowej i nagród w tym konkursie. Natomiast dopiero policzenie ile kosztuje zwycięska praca pozwoli oszacować budżet. W tym roku przeprowadzamy konkurs, w przyszłym będziemy przygotowywać dokumentację techniczną, a prace nad wyłonieniem wykonawcy robót i już pierwsze prace budowlane będą się mogły rozpocząć dopiero w 2020 r." - zapowiedział.

Sekretarz konkurs z ramienia Oddziału Warszawskiego SARP Rafał Mroczkowski dodał, że konkurs oficjalnie ogłoszano w czwartek w periodykach unijnych. "Dopiero 48 godz. później możemy ruszyć ze stroną internetową, która wystartuje w sobotę po godz. 12. Będą tam do pobrania materiały i dokumenty potrzebne do zgłoszenia udziału. 10 sierpnia jest ostateczny termin zgłoszeń. Komplet dokumentów zainteresowani muszą złożyć w Oddziale Warszawskim SARP. Następnie wnioski będą przeglądane, weryfikowane i 27 sierpnia będzie informacja dla uczestników o zakwalifikowaniu lub jego braku. Konkurs jest anonimowy, dlatego listy uczestników na tym etapie nie będziemy podawać. Prace konkursowe uczestnicy będą składali do 29 października. Później zbierze się Sąd Konkursowy, który będzie obradował do 11 listopada. 12 listopada będzie oficjalne ogłoszenie wyników konkursu" - mówił.

W skład Sądu Konkursowego wchodzą - sędzia konkursowy SARP arch. Krzysztof Ingarden (przewodniczący), sędzia konkursowy SARP arch. Grzegorz Stiasny (przewodniczący, sędzia referent), sędzia konkursowy SARP arch. Marta Sękulska-Wrońska (asystent sędziego referenta), sędzia konkursowy SARP arch. Szczepan Wroński, Architekt m.st. Warszawy arch. Marlena Happach, zastępca prezydenta Warszawy Michał Olszewski, wicedyrektor Muzeum Powstania Warszawskiego Dariusz Gawin, kierownik Działu Projektów Kulturalnych MPW Agnieszka Szulejewska, krytyk architektury i wykładowca arch. Radosław Gajda, dyrektor Muzeum Sztuki Nowoczesnej w Warszawie Joanna Mytkowska, urbanista i wykładowca arch. Krzysztof Domaradzki, członek SARP i wiceprezes OW SARP 1994-200 arch. Piotr Walkowiak.

I nagroda w wysokości 66 tys. zł brutto łączy się z zaproszeniem do negocjacji w trybie zamówienia z wolnej ręki na opracowanie dokumentacji projektowej będącej szczegółowym opracowaniem pracy konkursowej. II nagroda to 44 tys. zł brutto, a III nagroda - 33 tys. zł brutto. Organizator dopuszcza możliwość przyznania dwóch dodatkowych nagród pieniężnych w formie wyróżnień, po 16 tys. zł brutto dla każdej wyróżnionej pracy.