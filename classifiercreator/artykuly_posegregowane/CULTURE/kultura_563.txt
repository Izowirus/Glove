Warszawa, 02.12.2016. Koncert Szymona Nehringa, uczestnika zeszłorocznego Konkursu Chopinowskiego, 2 bm. w Warsaw House of Music w Warszawie. (obm/awol) PAP/Marcin Obara Archiwum PAP © 2018 / Marcin Obara
                                        

            Pierwszy raz od zdobycia pierwszej nagrody w XV Konkursie Pianistycznym im. Artura Rubinsteina w Tel-Awiwie pianista Szymon Nehring wystąpi w rodzinnym Krakowie. W niedzielę w Filharmonii Krakowskiej wykona solowe kompozycje Haydna, Brahmsa, Szymanowskiego i Strawińskiego.
      
            "Żaden inny Polak nie wygrał jeszcze (oprócz konkursu Chopinowskiego) żadnego znaczącego konkursu pianistycznego - ani konkursu im. Van Cliburna w Teksasie, ani konkursu im P. Czajkowskiego w Moskwie, ani konkursu im. Królowej Elżbiety w Brukseli" – powiedział były nauczyciel Szymona Nehringa z Akademii Muzycznej w Bydgoszczy - prof. Stefan Wojtas.

"Nie dziwi mnie to, że Szymon deklaruje, że to był jego ostatni konkurs. Jak się wygrywa tak ważny konkurs, jak Tel-Awiw, to nie powinno się już później wystawiać na kolejną próbę" – powiedziała nauczycielka Szymona Nehringa z Ogólnokształcącej Szkoły Muzycznej II stopnia im. F. Chopina w Krakowie – Olga Łazarska.

W niedzielę wieczór, w sali Filharmonii Krakowskiej młody pianista wykona utwory fortepianowe, m.in.: Sonatę As-dur - Josepha Haydna, Mazurki z op. 50 - Karola Szymanowskiego i "Pietruszkę" - Igora Strawińskiego.

"Staram się tak wyważyć liczbę koncertów, by ich nie było za dużo. Na rok 2018 mam ich zaplanowanych 50 i to chyba optymalna liczba. Obecnie studiuję w USA , u prof. Borisa Bermana - w Yale School of Music i wspólnie z nim pracuję nad nowym repertuarem" – powiedział PAP Szymon Nehring.

"Pracowaliśmy wspólnie przez 11 lat i nie spodziewałam się, że Szymon będzie aż tak wspaniale się rozwijał na studiach - to coś fantastycznego. Trzymam kciuki za jego dalszy rozwój i sukcesy" – dodała Łazarska.

"Słuchałem już jego interpretacji utworów, które wykona w niedzielę – fantastyczne - wszystko wykonuje z pełną swobodą. Słuchałem go także we wrocławskim "Forum" - pod jego palcami "Koncert fortepianowy" a-moll Ignacego Jana Paderewskiego staje się utworem pełnym wirtuozerii, który śmiało dorównuje innym koncertom instrumentalnym - Czajkowskiego, czy Rachmaninowa" - zauważył Wojtas.

Szymon Nehring, oprócz zwycięstwa na konkursie w Tel-Awiwie, ma za sobą liczne wyróżnienia: był finalistą Międzynarodowego Konkursu im. Fryderyka Chopina w Warszawie (2015), wygrał Międzynarodowy Konkurs "Arthur Rubinstein in memoriam" w Bydgoszczy (2014), był stypendystą Krystiana Zimermana, otrzymał nagrodę polskiej Akademii Fonograficznej "Fryderyk 2016", w kategorii album roku. Koncertował w wielu znanych salach koncertowych na całym świecie - m.in w nowojorskiej Carnegie Hall i londyńskiej Wigmore Hall.

Jest o rodowitym krakowianinem, absolwentem Ogólnokształcącej Szkoły Muzycznej II stopnia im. F. Chopina w Krakowie w klasie Olgi Łazarskiej i prof. Stefana Wojtasa - z Bydgoskiej Akademii Muzycznej; obecnie studiuje u prof. Borisa Bermana - w Yale School of Music.