Warszawa, 09.10.2017. Logo Polskiego Instytutu Sztuki Filmowej na ścianie siedziby Polskiego Instytutu Sztuki Filmowej w Warszawie, 9 bm.  (rp/am)  Archiwum PAP/Radek Pietruszka 
                                        

            Radosław Śmigulski i Izabela Kiszka-Hoflik uzyskali najwyższe oceny Komisji Konkursowej do przeprowadzenia konkursu na dyrektora Polskiego Instytutu Sztuki Filmowej - poinformowano w piątek w komunikacie komisji. Ostatecznego wyboru dyrektora PISF dokona minister kultury prof. Piotr Gliński
      
            
"Komisja Konkursowa w obecności 11 członków Komisji postanowiła ocenić kandydatów w następujący sposób: W świetle przyjętych wcześniej kryteriów oceny żaden z kandydatów nie przedstawił koncepcji w pełni odpowiadającej wyzwaniom stojącym przed Polskim Instytutem Sztuki Filmowej i jednocześnie uwzględniającej zmieniające się realia społeczno-polityczne oraz technologiczne w kraju i na świecie" - zaznaczono w komunikacie komisji.

Po przeprowadzonej dyskusji w gronie członków Komisji Konkursowej najwyższe oceny uzyskali kandydaci: Radosław Śmigulski i Izabela Kiszka-Hoflik.

"Komisja Konkursowa postanowiła przekazać niezwłocznie Ministrowi Kultury i Dziedzictwa Narodowego ocenę kandydatów wraz z całą dokumentacją" - dodano w komunikacie.

Nowego szefa PISF minister kultury powoła na podstawie ocen wystawionych przez Komisję Konkursową.

W składzie Komisji Konkursowej znaleźli się: Krzysztof Zanussi, Alicja Grawon-Jaksik, Jan Pawlicki, Krzysztof Turkowski, Mariusz Łukomski, Igor Ostrowski, Barbara Kwiatkowska-Przybyła, Włodzimierz Niderhaus, Rafał Wieczyński, Piotr Dumała i Michał Góras.

Pierwsze posiedzenie komisji odbyło się 22 listopada. Do konkursu zgłosiło się 9 osób; po ocenie wymogów formalnych złożonych zgłoszeń do dalszego postępowania zostało dopuszczonych 7 kandydatów: Sławomir Bardski, Zbigniew Dowgiałło, Andrzej Jachimczyk, Izabela Kiszka-Hoflik, Włodzimierz Matuszewski, Radosław Śmigulski, Dariusz Zawiślak.

W środę ogłoszono, że do dalszego etapu konkursu dostali się Andrzej Jachimczyk, Izabela Kiszka-Hoflik (p.o. dyrektora PISF), Radosław Śmigulski.

Konkurs na nowego dyrektora PISF został ogłoszony pod koniec października.

9 października, pomimo negatywnej opinii Rady PISF, z funkcji dyrektora PISF przed upływem kadencji została odwołana Magdalena Sroka. MKiDN argumentowało zwolnienie Sroki "naruszeniem przez nią podstawowych obowiązków na zajmowanym stanowisku oraz naruszeniem przepisów prawa w związku z listem dyrektor PISF do Christophera J. Dodda, prezesa Stowarzyszenia Amerykańskich Producentów Filmowych". Według ministra kultury, Sroka naraziła na szwank wizerunek Polski i polskich instytucji kultury na arenie międzynarodowej.

P.o. dyrektora Polskiego Instytutu Sztuki Filmowej została Izabela Kiszka-Hoflik.