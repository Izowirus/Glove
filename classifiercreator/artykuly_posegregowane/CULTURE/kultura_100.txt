Żródło: Łazienki Królewskie
                                        

            Już po raz siódmy Rezydencje Królewskie: Zamek Królewski na Wawelu, Zamek Królewski w Warszawie, Muzeum Pałacu Króla Jana III w Wilanowie i Muzeum Łazienki Królewskie zapraszają na „Darmowy listopad”. Na zwiedzających czeka moc atrakcji.
      
            „Darmowy listopad” w Rezydencjach Królewskich to jedna z najważniejszych akcji promujących zabytki i muzealne zbiory. Jej celem jest edukacja kulturalna, zwiększenie dostępności do narodowych instytucji kultury oraz wzrost uczestnictwa w kulturze, szczególnie wśród dzieci, młodzieży i seniorów. Inicjatorem bezpłatnego zwiedzania w Rezydencjach Królewskich jest Ministerstwo Kultury i Dziedzictwa Narodowego.

Tegoroczny „Darmowy listopad” odbywa się pod hasłem „Odzyskane dziedzictwo na stulecie niepodległości”. Rezydencje Królewskie przygotowały bezpłatne wydarzenia poświęcone odzyskanym dziełom ze swoich kolekcji. Będzie można wziąć w nich udział: 10 i 11 listopada w Muzeum Pałacu Króla Jana III w Wilanowie, 17 i 18 listopada w Muzeum Łazienki Królewskie oraz 24 i 25 listopada na Zamku Królewskim na Wawelu.

Rezydencje Królewskie zaprezentują ponadto swoje kolekcje i udostępnią wystawy czasowe.

Zamek Królewski w Warszawie zaprasza na bezpłatne zwiedzanie ekspozycji „Znaki Wolności. O trwaniu polskiej tożsamości narodowej”, przygotowanej pod patronatem Prezydenta RP Andrzeja Dudy z okazji 100-lecia odzyskania niepodległości. Wystawa, pomyślana jako refleksja nad narodową tożsamością i walką o zachowanie polskości, przybliży zwiedzającym najważniejsze wydarzenia w historii Polski, od Legionów Polskich po polityczny przełom w 1989 r. Ekspozycja obejmuje ponad 500 dzieł sztuki polskiej: obrazy, rzeźby, rysunki, grafiki, instalacje i filmy oraz materiał fotograficzny, fragmenty listów, pamiętników i wspomnień. Zobaczyć można będzie obrazy Jana Matejki, Jacka Malczewskiego i Maksymiliana Gierymskiego, a także prace artystów współczesnych, odnoszące się do konkretnych wydarzeń historycznych, ruchów społecznych i ludzkich postaw. Poznamy „ojców założycieli” suwerennej Polski - Józefa Piłsudskiego, Romana Dmowskiego i Ignacego Paderewskiego - oraz relacje zwykłych ludzi i szeregowych żołnierzy, którzy przyczynili się do odzyskania niepodległości i byli świadkami heroicznych walk. Głównym narratorem wystawy będzie Jan Matejko, wybitny malarz i jednocześnie Norwidowy dziejopis, wnikliwie zaglądający „epokom w głąb” i proroczo przewidujący zdarzenia.

W listopadzie uczniowie szkół podstawowych i ponadpodstawowych będą mogli wziąć udział w 100 bezpłatnych lekcjach muzealnych, realizowanych na wystawie „Znaki Wolności. O trwaniu polskiej tożsamości narodowej”. Wśród nich są m.in. zajęcia o symbolach narodowych, polskiej drodze do wolności, kulturze i literaturze w II RP, Państwie Podziemnym i życiu w PRL-u.

Muzeum Pałacu Króla Jana III w Wilanowie zaprasza 10 i 11 listopada na bezpłatny weekend poświęcony utraconym i odzyskanym dziełom z kolekcji wilanowskiej. Dla dorosłych przygotowano dwa spacery tematyczne. Pierwszy z nich odbędzie się w pałacowych wnętrzach. Uczestnicy wydarzenia poznają historię zaginionych i odzyskanych dzieł oraz kulisy pracy konserwatorów, przywracających blask muzealiom. Podczas drugiego spaceru po muzealnym parku usłyszeć można będzie o zmianach, jakie zaszły w pałacowych ogrodach w czasach, gdy właścicielami Wilanowa była rodzina Potockich. Uczestnicy wydarzenia wspólnie odkryją pomniki i pamiątki, które służyły podtrzymywaniu narodowej tożsamości w okresie zaborów.

Rodziny będą mogły wziąć udział w spacerze poświęconym bitwie pod Chocimiem, która utorowała Janowi Sobieskiemu drogę do korony Rzeczypospolitej.

W programie są również warsztaty rodzinne „Opowieści zza biurka”, których uczestnicy poznają historię rokokowego biurka z ok. 1745 r., wykonanego przez wybitnego ebenistę Jacquesa Dubois. Mebel uznany został za utracony, ale po wielu latach poszukiwań powrócił do muzealnych zbiorów. Warsztaty dla dorosłych „Krótka historia notatnika” przybliżą z kolei historię pewnego służącego do pisania mebla. Uczestnicy wydarzenia poznają również dawne techniki introligatorskie i samodzielnie wykonają oryginalne notatniki.

Goście odwiedzający 10 i 11 listopada Muzeum Pałacu Króla Jana III w Wilanowie bezpłatnie obejrzą wystawę kostiumów, inspirowanych modą lat 20. i 30. XX wieku. Ekspozycja, przygotowana z okazji 100-lecia odzyskania przez Polskę niepodległości, prezentuje kreacje zaprojektowane i własnoręcznie wykonane przez studentki Wyższej Szkoły Artystycznej w Warszawie.

Dla uczniów szkół podstawowych i ponadpodstawowych przygotowano 100 darmowych lekcjach muzealnych. Zajęcia poświęcone będą królowi Janowi III, kulinarnej Warszawie z lat 20. i 30. XX wieku, rewindykacji dzieł sztuki oraz interpretacji tekstów źródłowych, m.in. antycznych filozofów i polityków, a także nowożytnych, istotnych dla historii Rzeczypospolitej Obojga Narodów.

Muzeum Łazienki Królewskie zaprasza do bezpłatnego zwiedzania Pałacu na Wyspie z Królewską Galerią Obrazów, Starej Oranżerii z Królewską Galerią Rzeźby i Teatrem Królewskim oraz Muzeum Łowiectwa i Jeździectwa.

Od 9 listopada oglądać można będzie wystawę czasową „Blask orderów w 100-lecie odzyskania niepodległości”, poświęconą historii polskich orderów i odznaczeń. Ekspozycja organizowana jest przy współpracy z wieloma prestiżowymi muzeami z Polski i z zagranicy, m.in. Muzeum Armii w Paryżu, Królewskim Muzeum Armii i Historii Wojskowości w Brukseli oraz Muzeum Wojska Polskiego w Warszawie. Najcenniejsze eksponaty – diamentowy i rubinowy garnitur Orderu Orła Białego – wypożyczone zostaną z Staatliche Kunstsammlungen w Dreźnie. Wystawa obejmie w sumie tysiąc obiektów: ordery i odznaczenia, mundury, dokumenty oraz portrety wybitnych Polaków, uhonorowanych za zasługi dla ojczyzny. Oprowadzanie po wystawie odbywać się będzie w trzy kolejne soboty listopada, poczynając od 10 listopada.

17 i 18 listopada goście Łazienek Królewskich zwiedzą letnią rezydencję Stanisława Augusta szlakiem odzyskanych dzieł sztuki. Będą mogli również spotkać się z ekspertami zajmującymi się restytucją mienia i obejrzeć filmy o tym, jak dzieła wracały do muzealnych zbiorów. Kuratorzy oprowadzą ich ponadto po wystawie „Blask orderów w 100-lecie odzyskania niepodległości”.

W programie „Darmowego listopada” w Łazienkach Królewskich są również wykłady, m.in. na temat ogrodów angielskich i polskich orderów oraz odznaczeń do końca XVIII w., a także seminarium naukowe z okazji rocznicy koronacji Stanisława Augusta i spacery historyczne szlakiem powstania listopadowego, połączone z aktorską interpretacją „Nocy Listopadowej” Stanisława Wyspiańskiego.

Łazienki Królewskie przygotowały ponadto 100 bezpłatnych lekcji muzealnych dla szkół podstawowych i ponadpodstawowych. Zajęcia poświęcone będą polskim orderom i odznaczeniom, powstaniu listopadowemu, Konstytucji 3 maja oraz Tadeuszowi Kościuszce.

„Niepodległa. Miejsce spotkań”, to klimatyczna kawiarnia umieszczona na terenie łazienek królewskich w pobliżu pomnika F. Chopina.

Wszystkich zwiedzających biorących udział w akcji darmowy listopad zapraszamy do skorzystania z 20% rabatu na cały asortyment. Rabat udzielany jest na podstawie wejściówki. Darmowe wejściówki należy odbierać bezpośrednio w muzealnych kasach. Kawiarnia "Niepodległa" (wejście od Al. Ujazdowskich, przy Ogrodzie Botanicznym UW).

Najstarsza rezydencja polskich królów - Zamek Królewski na Wawelu - proponuje darmowe zwiedzanie wspaniałych Komnat Królewskich z kolekcją arrasów króla Zygmunta Augusta na wystawie "Reprezentacyjne Komnaty Królewskie". Można będzie również przespacerować się po rezerwacie archeologiczno-architektonicznym z jedną z najlepiej zachowanych w Polsce budowli romańskich - Rotundą śś. Feliksa i Adaukta ("Wawel Zaginiony").

Od 13 listopada 2018 r. Muzeum zaprasza do oglądania wystawy czasowej „Artysta dla Niepodległej. Dunikowski i odnowa Wawelu”, przygotowanej z okazji 100-lecia odzyskania przez Polskę niepodległości. Ekspozycja poświęcona jest Xaweremu Dunikowskiemu i jego udziałowi w restauracji Wawelu. Opowiada historię niezwykłego projektu wawelskiego, realizowanego w niedługim czasie po odzyskaniu przez Polskę niepodległości. To wielkie wydarzenie miało wpływ na przebieg restauracji zamku, który 1920 r. uznany został za „gmach reprezentacyjny Rzeczypospolitej Polskiej” i przeznaczony do użytku Naczelnika Państwa. W 1922 r. z Rosji sowieckiej powróciły na Wawel zagrabione w czasie zaborów „Głowy wawelskie” ze stropu Sali Poselskiej. Adolf Szyszko-Bohusz, kierujący odnawianiem dawnej siedziby królów, zaprosił do współpracy Xawerego Dunikowskiego i zlecił mu uzupełnienie zespołu rzeźb. Artysta otrzymał niepowtarzalną szansę, by w jednej z historycznych sal utworzyć nowy panteon, łączący wizerunki królów, artystów i osób współczesnych, w tym zasłużonych dla restauracji Wawelu. W 1928 r. wycofano się ze zlecenia i projekt nie został ukończony, ale cykl „Głów wawelskich” Dunikowskiego zyskał wysoką ocenę i w okresie międzywojennym reprezentował sztukę polską na wielu wystawach w Europie.

24 i 25 listopada Zamek Królewski na Wawelu zaprasza na wydarzenia edukacyjne. Dorośli będą mogli wziąć udział w oprowadzaniu po wystawie „Artysta dla Niepodległej. Dunikowski i odnowa Wawelu”, zaś dla rodzin z dziećmi w wieku 8-12 lat przygotowano zajęcia „…miło mówić, żem Polakiem. Wawel a niepodległość”, zakończone warsztatem plastycznym.

Uczniowie szkół podstawowych i ponadpodstawowych będą mogli uczestniczyć w 50 bezpłatnych lekcjach muzealnych pt. „Wawel - dziedzictwo odzyskane”.

Źródło informacji: Łazienki Królewskie w Warszawie