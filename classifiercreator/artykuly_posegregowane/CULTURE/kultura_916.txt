W niedzielę na Rynku Głównym w Krakowie otworzono plenerową wystawę fotograficzną „Bogactwo przyrodnicze Polski”. Wystawa towarzyszy 41. sesji Komitetu Światowego Dziedzictwa UNESCO, który będzie obradował w Krakowie do 12 lipca.
      
            Wystawę otworzył podsekretarz stanu w Ministerstwie Środowiska Andrzej Szweda-Lewandowski.

"Na wystawie prezentowane są zdjęcia artystyczne i przyrodnicze, które pokazują maleńki tylko promil bogactwa i różnorodności przyrodniczej, jaka występuje w parkach narodowych" – mówił główny konserwator przyrody Szweda-Lewandowski. "Część zdjęć pokazuje bioróżnorodność i unikalność polskich lasów, które są w zarządzie Państwowego Gospodarstwa Leśnego Lasy Państwowe. Jest to dobitny dowód, (...), że jeżeli gospodarka leśna jest oparta na zasadach zrównoważonego rozwoju, to możemy zarówno pozyskiwać wszelkie dobra pochodzące z lasów, jak i kształtować bioróżnorodność przyrodniczą flory i fauny" – dodał.

Dyrektor generalny Lasów Państwowych Konrad Tomaszewski podkreślił, że Lasy Państwowe od 100 lat działają "zgodnie z prawem, na podstawie prawa i w wykonaniu prawa".

Tomaszewski dodał, że "zdecydowana większość terenów leśnych, to nie są tereny krajobrazów pierwotnych". Jak mówił, "stanowią bardzo dobrą imitację tej pierwotności”. „Większość kompleksów leśnych powstała za sprawą działalności leśnej. Gospodarka leśna jest dobrym narzędziem kształtowania różnorodności biologicznej" – podkreślił.

Według dyrektora coraz częściej formułowane są postulaty oddania wszystkiego w ręce przyrody, która da sobie radę. "Może to zaistnieć, jeżeli zmieni się konfiguracja polityczna, jeżeli te poglądy zwyciężą, jeżeli doprowadzą do zmiany prawa, bo my działamy w granicach prawa i na podstawie prawa" – mówił Konrad Tomaszewski.

Zaznaczył, że "takie podejście oznaczałoby to, co w tej chwili dzieje się na terenie Puszczy Białowieskiej, gdzie mamy konflikt między podejściem biernym oznaczającym rozpad kornikowy drzewostanów świerkowych i brak możliwości ochrony różnorodności biologicznej utrwalonej w obszarach Natura 2000 z podejściem, które my uprawiamy od stu lat: kreowanie różnorodności biologicznej za pomocą metody gospodarki leśnej" – powiedział Tomaszewski. "Jest jakaś schizofreniczna sytuacja, że to, co działo się od stu lat, w tej chwili zaczyna się traktować jako coś, co jest złe i niszczy przyrodę. To nie jest prawda. Ta wystawa pokazuje, że Lasy Państwowe przyczyniają się do tego, że Polska kwitnie różnorodnością biologiczną obok tej bioróżnorodności, którą zapewnia działalność parkowa" – podkreślił.

Dodał, że dyskusja będzie trwała nadal - być może także podczas obrad UNESCO w Krakowie. "Ale my wiemy, że mamy rację" – mówił, zaznaczając, że w Puszczy Białowieskiej pozostawiono 17 tys. ha dla ochrony biernej i "jest dla niej miejsce" oraz "możliwość sprawdzenia, kto ma rację".

Prezentowane na wystawie zdjęcia przedstawiają piękno przyrody w polskich Parkach Narodowych, a także działalność Lasów Państwowych, które zarządzają 77 proc. powierzchni lasów w naszym kraju. Na tablicach w języku polskim i angielskim przedstawiono informacje o zasobach leśnych oraz o programach ochrony m.in. żubra, głuszca, cietrzewia, ptaków szponiastych, działalności leśnych ośrodków rehabilitacji dzikich zwierząt.

Ekspozycja powstała z inicjatywy Ministerstwa Środowiska i Związku Pracodawców Polskich Parków Narodowych – zrzeszenia wszystkich Parków Narodowych w kraju, przy współpracy z Lasami Państwowymi.