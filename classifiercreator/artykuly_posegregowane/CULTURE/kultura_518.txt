Niemal 10 tys. polskich dzieł malarskich z okresu przedwojennego ma do końca roku znaleźć się na platformie internetowej muzeana.com. To nowy projekt Fundacji Promocji Sztuki „Niezła Sztuka” i pierwszy wirtualny katalog malarstwa z 20 muzeów z całej Polski.
      
            Muzeana będzie platformą dla osób interesujących się sztuką, które chcą prześledzić np., jak na przestrzeni lat przedstawiano w malarstwie wybrane motywy, jak zmieniała się moda, czy jak ukazywano obyczaje czy sceny historyczne.

„Dzięki naszemu wirtualnemu katalogowi będzie można wyszukać dzieła według tematyki lub nazwiska artysty” - przekonuje Dana Tomczyk-Dołgij z Fundacji „Niezła Sztuka”.

W platformie zostanie zastosowana wyszukiwarka katalogująca dzieła w oparciu o metadane

W platformie zostanie zastosowana obszerna wyszukiwarka katalogująca dzieła w oparciu o metadane, dzięki czemu serwis pozwoli na płynne przeszukiwanie, wpisując nazwiska artystów czy wybraną tematykę, aby poszukujący powiązań i interesujących zagadnień mogli je łatwo znaleźć.

Oddzielną kategorią będą słowa kluczowe dotyczące motywów narodowych: strojów ludowych, krajobrazów, batalistyki, motywów historycznych czy literackich.

W katalogu znajdą się nawet dzieła, które zgromadzone są w magazynach muzeów i nie można ich obejrzeć na ekspozycjach.

W katalogu znajdą się nawet dzieła, które zgromadzone są w magazynach muzeów

Autorzy platformy muzeana.com wskazują, że od kilku lat coraz więcej Polaków interesuje się sztuką, co potwierdzają rosnące obroty na krajowym rynku sztuki. Polacy coraz częściej uprawiają też tzw. traveling for art. Pasjonaci potrafią przejechać kilkaset kilometrów, żeby zobaczyć swój ulubiony obraz czy rzeźbę. To także z myślą o nich powstaje muzeana.com.

Joanna Majewska, współzałożycielka i wiceprezes Fundacji „Niezła Sztuka”, przyznaje, że początkowo Muzeana miała być narzędziem wspierającym działalność redakcyjną, prowadzonego przez fundację portalu edukacyjnego niezlasztuka.net. Zadebiutował on przed czterema laty jako niewielki blog, a w 2017 r. miał już ponad 1,5 mln odsłon.

„Dbając o stronę wizualną portalu, redakcja pozyskuje od muzeów zdjęcia dobrej jakości. Służą one do ilustrowania publikowanych artykułów. Brakowało nam narzędzia, które umożliwiłoby przeszukiwanie zbiorów malarstwa ze wszystkich polskich muzeów. I tak zrodził się pomysł stworzenia takiego katalogu” - wyjaśniła.

Dostęp do zasobów platformy będzie bezpłatny

Jej zdaniem, może to być znakomite narzędzie do promocji sztuki, a jednocześnie źródło inspiracji dla wielu osób. Dzięki współpracy portalu niezlasztuka.net z muzeami w projekcie weźmie udział 20 placówek z całego kraju. „Będzie to pierwsza platforma w Polsce prezentująca zbiory sztuki z tylu instytucji muzealnych” - dodała Joanna Majewska.

Dostęp do zasobów platformy będzie bezpłatny. Część wizualną uzupełnią materiały edukacyjne na temat wybranych dzieł oraz artystów. Zdobytą wiedzę można będzie sprawdzać za pomocą krótkich quizów.

Do końca 2018 r. na platformie muzeana.com pokazanych ma zostać blisko 10 tys. najważniejszych dzieł sztuki z okresu przedwojennego m.in. z Muzeów Narodowych w: Krakowie, Warszawie, Gdańsku, Kielcach i w Poznaniu, a także z Muzeum Śląskiego i wielu innych.

W kolejnych latach ich katalog ma być sukcesywnie rozszerzany. „Wierzymy, że każdy znajdzie tu coś ciekawego, bo sztuka jest pełna inspiracji” - podkreśliła wiceprezes Fundacji „Niezła Sztuka”.