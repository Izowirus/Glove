Łódź, 06.11.2017. Łodzianie ułożyli logo EXPO przed dworcem Łódź Fabryczna, 6 bm. Na terenie Łódzkiej Specjalnej Strefy Ekonomicznej z udziałem m.in. wicepremiera, ministra kultury prof. Piotra Glińskiego, wiceministra rozwoju Jerzego Kwiecińskiego (pełnomocnik rządu ds. EXPO 2022 w Łodzi) odbywa się konferencja "Miasto Łódź w polityce Rządu RP". (gm/doro)  Archiwum PAP/Grzegorz Michałowski
                                        

            Polska nie zorganizuje International Expo 2022 w Łodzi - ogłosiło w środę w Paryżu Międzynarodowe Biuro Wystaw (BIE). Wystawę zorganizuje stolica Argentyny - Buenos Aires. Polska w II turze głosowania zdobyła - 56 głosów, a zwycięska Argentyna - 62 głosy.
      
            W środę w siedzibie Organizacji Współpracy Gospodarczej i Rozwoju (OECD) w Paryżu podczas 162. sesji Międzynarodowego Biura Wystaw (franc. Bureau International des Expositions, BIE), które przyznaje prawa do organizacji wystaw i nadzoruje przygotowania do nich, ogłoszono, że krajem, który zorganizuje International Expo, czyli tzw. małe Expo, będzie Argentyna.

"Sytuacja nie jest komfortowa, ja nie lubię honorowych porażek, przegraliśmy bardzo niewielką ilością głosów. Myślę, że to jest duży sukces, ale sukces, który jest jednocześnie porażką. Buenos Aires wygrało 6 głosami, wynik 62 do 56 na pewno nie przynosi nam ujmy" - powiedział na konferencji prasowej po ogłoszeniu wyników ws. Expo wicepremier i minister kultury prof. Piotr Gliński.

Wicepremier podziękował wszystkim, którzy pracowali na rzecz Expo. "Pracowaliśmy zgodnie i bardzo ciężko i uzyskaliśmy bardzo dobry wynik. Niestety ten wynik nie przełożył się na sukces - szkoda, bo oczywiście Expo byłoby wielkim czynnikiem rozwojowym dla Polski i dla Łodzi" - zwrócił uwagę minister kultury. "Nie załamujemy rąk, większość tych inwestycji, które były i są planowane w związku z Expo, mogę powiedzieć w imieniu rządu: i tak będą realizowane, bo to są niezbędne inwestycje dla Łodzi" - podkreślił Gliński.

Prezydent Łodzi Hanna Zdanowska, dziękowała na konferencji prasowej rządowi za to, że "uwierzył w ten projekt i wspierał Łódź, mając świadomość, że różnią ich decyzje polityczne". "Zbudowaliśmy coś niesamowitego, zbudowaliśmy w Polsce przykład, że niezależnie od przekonań politycznych - potrafimy wspólnie działać i walczyć o dobro naszego kraju" - podkreśliła Zdanowska.

Zdanowska: dla Łodzi wygraną jest to, że nawet maleńkie państwa na Pacyfiku, państwa w Afryce, w Azji, potrafią wymówić poprawnie nazwę naszego miasta

Podkreśliła, że dla Łodzi wygraną jest to, że "nawet maleńkie państwa na Pacyfiku, państwa w Afryce, w Azji, potrafią wymówić poprawnie nazwę naszego miasta, powiem więcej: wiedzą gdzie jest Łódź". "To, co złe trzeba szybko zapomnieć. Bierzemy się do pracy" - podkreśliła Zdanowska.

Wiceminister rozwoju, pełnomocnik rządu ds. Expo 2022 w Łodzi Jerzy Kwieciński, pytany o przyczyny przegranej, powiedział, że była to konkurencja pomiędzy Europą a Amerykami. "Myślę, że też nie wszystkie kraje w Unii Europejskiej głosują razem, tak jak np. głosują kraje Ameryki Łacińskiej, które mimo różnych poglądów głosują razem - tego niestety w UE, w Europie nie ma i wydaje nam się, że była to jedna z przyczyn" - podkreślił.

Kwieciński mówił też o działaniach, które "czasami naruszają niepotrzebnie wizerunek naszego kraju, jak to, co się działo w Parlamencie Europejskim". PE przyjął w środę rezolucję wzywającą polski rząd do przestrzegania postanowień dotyczących praworządności. W dokumencie znalazł się też apel PE do polskiego rządu, by potępił "ksenofobiczny i faszystowski" Marsz Niepodległości.

W pierwszej turze głosowania żaden z kandydatów (Argentyna, Polska, USA) nie uzyskał 2/3 głosów. Do drugiej tury głosowania zakwalifikowały się kraje z największą liczbą poparć - Argentyna i Polska. Argentyna ostatecznie zdobyła 62 głosy, a Polska - 56.

Temat argentyńskiej wystawy to "Nauka, innowacja, sztuka i kreatywność na rzecz rozwoju człowieka. Przemysł kreatywny w konwergencji cyfrowej". Wystawa ma trwać od 15 stycznia do 15 kwietnia 2023 roku.

International Expo to tzw. małe Expo, które odbywa się, co pięć lat pomiędzy światowymi edycjami wystaw i ma tematykę ograniczoną do jednego konkretnego problemu. Łódź startowała w rywalizacji o Expo z tematem "City Re:Invented".

Z Paryża Katarzyna Krzykowska