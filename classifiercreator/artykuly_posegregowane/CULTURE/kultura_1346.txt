Kanadyjski piosenkarz i gitarzysta Bryan Adams wystąpi w czwartek w łódzkiej Atlas Arenie. Artysta zagra w Łodzi w ramach trasy koncertowej Get Up promującej wydany w ub. roku album pod tym samym tytułem - zapowiadają organizatorzy.
      
            "Get Up" to 13. studyjna płyta Bryana Adamsa, wyprodukowana przez sławnego lidera zespołu ELO Jeffa Lynne'a oraz współtworzona z wieloletnim współpracownikiem Adamsa - Jimem Vallancem. Płyta zawiera dziewięć nowych piosenek oraz cztery akustyczne wykonania.

Znalazły się na niej takie przeboje jak “Brand New Day”, “You Belong To Me” oraz “Thunderbolt” oraz łagodniejsze utwory jak “Don’t Even Try” czy “We Did It All”, a także akustyczne wersje utworów Adamsa.

Pochodzący z Kanady Bryan Adams to jeden z najpopularniejszych wykonawców ostatniego ćwierćwiecza. Dotąd sprzedał na świecie ponad 65 mln płyt, jeździł w trasy koncertowe po sześciu kontynentach oraz ma na koncie pierwsze miejsca na listach przebojów w ponad 40 krajach na świecie.

Artysta został odznaczony Orderem Kanady, wprowadzony został do Canadian Music Hall of Fame oraz posiada gwiazdę na Canadian Walk of Fame.

Za jeden ze swoich największych hitów "Everything I Do I Do It For You" wykorzystany w filmie "Robin Hood: Książę Złodziei" zdobył nagrodę Grammy. Artysta był też nominowany do Oscara. Ma na koncie takie przeboje jak m.in. "Heaven", "Summer of 69", "Have you ever really loved a woman", "Please forgive me", "Run to You" czy "It's Only Love" - duet z Tiną Turner.