epa06727196  Polish director Pawel Pawlikowski poses during the photocall for 'Cold War' at the 71st annual Cannes Film Festival, in Cannes, France, 11 May 2018. The movie is presented in the Official Competition of the festival which runs from 08 to 19 May.  EPA/SEBASTIEN NOGIER 
Dostawca: PAP/EPA. PAP/EPA © 2018 / SEBASTIEN NOGIER
                                        

            W instytucjach kultury polskiej za granicą istnieje lista niepożądanych artystów, na której figuruję - napisał w przesłanym PAP oświadczeniu reżyser Paweł Pawlikowski. Nie ma żadnej czarnej listy; przeciwnie Pawlikowski jest wspierany przez państwo - podkreśla minister kultury Piotr Gliński.
      
            Pawlikowski, twórca nagrodzonej Oscarem "Idy", przebywa obecnie na 71. Festiwalu Filmowym w Cannes, gdzie jego najnowszy film "Zimna wojna" walczy o Złotą Palmę, najważniejszą nagrodę festiwalu.

W piątek francuska agencja AFP opublikowała tekst z wypowiedziami reżysera. Napisano w nim m.in., że "polski reżyser Paweł Pawlikowski uważa, że jego film +Ida+, nagrodzony Oskarem w 2015 roku, znajduje się na +czarnej liście+ dzieł, których +nie należy popierać+ w Polsce i w polskich instytutach kulturalnych za granicą". "Film jest na czarnej liście wszystkich polskich instytucji kulturalnych na świecie" - podkreśla AFP. Jak zaznaczono, "Pawlikowski obawia się, że również +Zimna wojna+ (...) może zostać zaatakowana w jego kraju za to, że niewystarczająco kładzie nacisk na horror komunizmu".

"W związku z wywiadem P. Pawlikowskiego w Cannes, informuję, że w Polsce nie ma żadnej czarnej listy artystów, a minister kultury nigdy p. Pawlikowskiego o nic nie oskarżał. W Polsce jest pełna wolność twórcza. Życzę polskim artystom sukcesów w Cannes i nie tylko" - napisał w sobotę na Twitterze wicepremier Piotr Gliński.

Pawlikowski, w oświadczeniu przesłanym w niedzielę PAP przez biuro PR filmu "Zimna wojna", napisał, że w imieniu polskich reżyserów w Cannes dziękuje ministrowi Piotrowi Glińskiemu za życzenia. "Dziękuję również Polskiemu Instytutowi Sztuki Filmowej za wsparcie +Zimnej wojny+". Dodał, że "film został dofinansowany za kadencji dyrektor Magdaleny Sroki i ostatnio - dodatkowo - przez nowego szefa Instytutu pana Radosława Śmigulskiego.

"Nie zmienia to faktu, że w rządowej telewizji TVP, jak i w instytucjach kultury polskiej za granicą, istnieje lista niepożądanych, niewystarczająco patriotycznych artystów, na której wraz z wieloma wybitnymi kolegami - figuruję" - podkreślił. "O istnieniu takiej listy wiemy od zniesmaczonych i oburzonych pracowników obu tych instytucji, jak i z praktycznych działań państwowych mediów i instytutów kultury polskiej za granicą" - zaznaczył reżyser.

Jak napisał, parę lat temu z dnia na dzień zdjęto z programu jego film "Ida", co spowodowało dymisję członka redakcji TVP Kultura. "Kiedy pokazano mój film w programie TVP +Kocham kino+ obudowano go ideologiczną pseudo-dyskusją dwóch skrajnie nacjonalistycznych (i z punktu widzenia kina skrajnie niekompetentnych) krytyków filmowych, co skłoniło do odejścia z TVP Grażynę Torbicką" - podkreślił reżyser. Dodał, że film "Ida" został też publicznie skrytykowany przez byłą premier Beatę Szydło i innych polityków rządzącej partii.

"Zabieranie państwowego dofinansowania, ważnym, lecz politycznie niewygodnym festiwalom, teatrom lub czasopismom, również nas - twórców kultury - napawa niepokojem i jest formą cenzury ekonomicznej" - ocenił Pawlikowski. "Mam nadzieję, że władza w końcu zrozumie, że sukcesy polskich twórców kina, teatru, literatury, malarstwa za granicą, są cenne dla wizerunku naszego kraju i wszelkie próby inżynierii dusz i rządowego sterowania kulturą prowadzą Polskę w ślepy zaułek konformizmu, miernoty, i skutkują osłabieniem żywych kontaktów polskiego doświadczenia ze światem" - oświadczył Pawlikowski.

Piotr Gliński, odnosząc się do oświadczenia reżysera przekazał PAP, że "chciałby poinformować pana Pawła Pawlikowskiego i społeczeństwo, że nie figuruje na żadnej czarnej liście twórców, przede wszystkim dlatego, że takiej listy nie ma". "Przeciwnie – jest artystą wspieranym przez państwo i docenianym, o czym świadczyć może fakt dodatkowego dofinansowania jego najnowszego filmu +Zimna wojna+ w trudnym, końcowym momencie produkcji" - podkreślił.

"Jako minister kultury i dziedzictwa narodowego, a także jako widz, mam nadzieję, że +Zimna wojna+ opuści Cannes z najwyższym laurem tego festiwalu, bo – sądząc z pierwszych opinii i docierających do mnie komentarzy – film ten na takie uznanie zasługuje" - podkreślił wicepremier Gliński.

Oświadczenie w sprawie słów Pawlikowskiego wydał także Polski Instytut Sztuki Filmowej (PISF). "W związku z nieprawdziwymi doniesieniami medialnymi dotyczącymi rzekomego braku wsparcia dla twórczości Pawła Pawlikowskiego informujemy, że na swój ostatni film, +Zimną wojnę+, reżyser otrzymał z Polskiego Instytutu Sztuki Filmowej najwyższe możliwe dofinansowanie w wysokości 6 milionów zł." - czytamy w oświadczeniu. Podkreślono w nim, że "dodatkowo, dwa miesiące temu, w krytycznym momencie dla produkcji filmu, dyrektor PISF Radosław Śmigulski zdecydował o dodatkowym wsparciu filmu dotacją w wysokości 1 mln zł. Umożliwiło to ukończenie produkcji filmu przed festiwalem filmowym w Cannes".