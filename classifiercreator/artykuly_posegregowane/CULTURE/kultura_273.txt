Wrocław 12.07.2018.
Nowa ekspozycję stałą "CUDO-TWÓRCY. Rzemiosło i sztuka zdobnicza – sztuka Wschodu – współczesna ceramika i szkło" otwarto, 12 bm. w Muzeum Narodowym we Wrocławiu. (cat) PAP/Aleksander Koźmiński PAP © 2018 / Aleksander Koźmiński
                                        

            Sztuka Bliskiego i Dalekiego Wschodu, rzemiosło artystyczne oraz współczesna ceramika i szkło artystyczne - to trzy kolekcje, które od piątku będzie można oglądać na wystawie „Cudo-Twórcy” w Muzeum Narodowym we Wrocławiu. Pokazanych zostanie blisko 1200 zabytków.
      
            „Cudo-Twórcy: Rzemiosło i sztuka zdobnicza – Sztuka Wschodu – Współczesna ceramika i szkło” to nowa ekspozycja stała, którą Muzeum Narodowe przygotowało z okazji 70-lecia swojej działalności.

„Pierwsza część wystawy poświęcona sztuce odległych azjatyckich kultur wskazuje na europejską fascynację tymi obszarami, ich odkrywaniem i poznawaniem” – poinformowała rzeczniczka Muzeum Narodowego Anna Kowalów. Prezentowane na wystawie zabytki pochodzą ze zbiorów podróżników czy też miłośników sztuki, w tym z przedwojennej kolekcji wrocławskiego Śląskiego Muzeum Rzemiosła Artystycznego i Starożytności.

Zwiedzający zobaczą oryginalne, misternie wykonane przedmioty kultu, w tym rzeźbione wizerunki bóstw, przedmioty codziennego użytku, takie jak dekoracyjne pojemniki z laki czy barwne naczynia porcelanowe. Najcenniejszym zabytkiem tej części wystawy jest szkatułka na przybory do kaligrafii suzuribako. Jej twórca to najwybitniejszy reprezentant japońskiej szkoły mistrzów laki – Igarashi

Druga kolekcja dotyczy Europy i opowiada o tym, jak człowiek zmieniał, udoskonalał i upiększał świat, w którym przyszło mu funkcjonować, od pierwotnej potrzeby zaspakajania głodu, komunikowania się, poprzez strój, kształtowanie domowych wnętrz po pracę czy rozrywkę - zapowiadają organizatorzy. W tej części zwiedzający prześledzą jak rozwijały się przedmioty służące do pisania od XVI-wiecznych wzorników do nauki kaligrafii, poprzez misternie zdobione porcelanowe kałamarze i gęsie pióra po popularny długopis BIC. Wśród zabytków znajdą się m.in. meble, naczynia, stroje, zegary, przybory toaletowe, narzędzia używane w pracy, czy broń.

W ramach trzeciej kolekcji zaprezentowane zostaną wybrane obiekty współczesnego szkła i ceramiki ze zbiorów Muzeum Narodowego we Wrocławiu, które posiada jedną z największych specjalistycznych kolekcji tego typu w Polsce. W części poświęconej powojennemu wzornictwu przemysłowemu pokazane zostaną naczynia dekoracyjne i użytkowe, m.in. ze szkła kolorowego, prasowanego, czy kryształowego, a także fajanse z Włocławka, porcelana doby polskiego „new look” lat 60. XX w. i bolesławiecka kamionka.

„Poprzez tą wystawę chcemy zaprosić naszych gości na wyprawę ku zdumiewającemu wręcz bogactwu tego wszystkiego, co przez stulecia nas otaczało, co ułatwiało nam funkcjonowanie i co w szczególny sposób cieszyło nasze oczy oraz kształtowało wrażliwość" - powiedział dyrektor Muzeum Narodowego we Wrocławiu Piotr Oszczanowski. „Fascynujący Orient, różnorodność wyrobów rzemiosła artystycznego i kultury materialnej, a wreszcie kruchość i niczym nieograniczona pomysłowość form szklanych oraz ceramicznych – to cechy artefaktów, które towarzyszyć będą nam podczas tej wyprawy" – dodał.

Otwarcie nowej wystawy stałej w Muzeum Narodowym przypada na piątek 13 lipca, w 70. rocznicę otwarcia Muzeum Narodowego we Wrocławiu.