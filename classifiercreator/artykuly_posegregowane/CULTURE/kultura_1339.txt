Warszawa, 17.12.2015. Reżyser, scenarzysta i producent Jerzy Hoffman (n/z) został laureatem Nagrody Specjalnej Stowarzyszenia Filmowców Polskich, podczas gali Nagród SFP 2015, 17 bm. w Warszawie. To już dziewiąta edycja Nagród SFP przyznawanych przez Zarząd Stowarzyszenia filmowcom, których praca przyczyniła się w wyjątkowy sposób do rozwoju polskiej kinematografii. (zuz) PAP/Marcin Obara PAP © 2016 / Marcin Obara
                                        

            We wtorek w Olsztynie rusza trzecia edycja WaMa Film Festiwal. W tym roku impreza przebiegać będzie pod hasłem "tożsamość", a widzowie zobaczą najnowsze filmy poświęcone temu zagadnieniu, z których wiele nagrodzono już na innych festiwalach.
      
            WaMa Film Festiwal to impreza poświęcona koprodukcjom filmowym, podczas której filmy oceniane są w dwóch konkursach: Międzynarodowym Konkursie Koprodukcji Filmowych oraz w Konkursie Filmów Krótkich. W tym roku tematem przewodnim pokazywanych na imprezie filmów będzie tożsamość. Jak tłumaczył na konferencji prasowej przed festiwalem marszałek regionu Gustaw Marek Brzezin, taka tematyka idealnie wpasowuje się w klimat Warmii i Mazur - regionu wielokulturowego.

Ambasador imprezy reżyser Jerzy Hoffman, zachęcając do uczestnictwa w pokazach, przyznał, że w tym roku "kinematografia zaprezentuje się w dobrej formie".

Tegoroczną edycję WaMa Film Festiwalu w konkursie głównym rozpocznie pokaz filmu "Ja, Daniel Blake" wyreżyserowanego przez Kena Loacha. Obraz ten został uhonorowany nagrodą Złotej Palmy na tegorocznym festiwalu w Cannes. W konkursie głównym będą pokazane także "Zjednoczone stany miłości" Tomasza Wasilewskiego, czy "Soy Nero" w reżyserii Rafi Pitts.

Jury konkursu głównego obradować będzie pod przewodnictwem Janusza Majewskiego.

W konkursie filmów krótkich zostanie wyświetlonych 12 filmów. W ocenie organizatorów imprezy będą to "najciekawsze i najbardziej utytułowane polskie krótkie formy filmowe". W tym konkursie zostaną pokazane m.in. "Lokatorki" Klary Kochańskiej czy inspirowana prawdziwymi wydarzeniami "Matka" Piotra Gołębiowskiego.

Filmy krótkie będzie oceniało jury pod przewodnictwem Jerzego Hoffmana.

WaMa Film Festiwal potrwa do 15 października, a imprezie towarzyszyć będą m.in. polsko-ukraińskie warsztaty reportażu filmowego.

W czasie imprezy władze regionu mają przedyskutować z twórcami filmowymi kwestie dotyczące powołania funduszu filmowego - dotąd nie ma takiego w woj. warmińsko-mazurskim.