epa04465992 Opera singer Dmitri Hvorostovsky speaks during a press conference before the anniversary concert 'Opera Ball' devoted to the 75th anniversary of of opera singer Elena Obraztsova  in Moscow, Russia, 27 October 2014. The concert will be held on 28 October.  EPA/YURI KOCHETKOV 
Dostawca: PAP/EPA. Archiwum PAP/EPA © 2017 / YURI KOCHETKOV
                                        

            Jeden z najbardziej znanych na świecie śpiewaków operowych, baryton, Dmitrij Chworostowski zmarł w nocy z wtorku na środę w Londynie w wieku 55 lat - podały w środę media rosyjskie. Artysta walczył z chorobą nowotworową, w 2015 roku wykryto u niego guza mózgu.
      
            Informację o śmierci artysty przekazał jego agent. Potwierdziła ją rodzina. Jak poinformowano w komunikacie, Chworostowski zmarł nad ranem w środę "w otoczeniu rodziny, niedaleko swego domu w Londynie".

Urodzony w roku 1962 w Krasnojarsku na Syberii śpiewak występował na czołowych scenach świata, m.in. w Metropolitan Opera, Covent Garden i La Scali, w operach wiedeńskiej i berlińskiej, a także na scenach swej ojczystej Rosji.

Chworostowski ukończył szkołę artystyczną w Krasnojarsku i był solistą tamtejszej opery. Uznanie międzynarodowe zyskał w 1989 roku, gdy wygrał konkurs wokalny BBC, Singer of the World w Cardiff. Karierę na zachodnich scenach operowych rozpoczął występem w "Damie Pikowej" Piotra Czajkowskiego w operze w Nicei. Sukcesem, który utwierdził jego reputację, był "Eugeniusz Oniegin" w weneckiej La Fenice. Od 1994 roku mieszkał w Londynie.

Był artystą cieszącym się wielką popularnością; "Elvisem opery" obwołał go magazyn "Elle", a amerykański tygodnik "People", opisujący życie gwiazd, umieścił go na swej liście 50 najpiękniejszych ludzi świata.

Jego interpretacja Oniegina sprawiła, że "New York Times" uznał go za urodzonego do tej partii. W ostatnich latach repertuar Chworostowskiego obejmował głównie opery Giuseppe Verdiego. Artysta uczestniczył w międzynarodowych festiwalach wokalnych, nagrał ponad 40 płyt.

Po diagnozie choroby nowotworowej w 2015 roku Chworostowski odwołał koncerty, ale po kilku miesiącach powrócił na scenę. Jednak jesienią zeszłego roku konieczna była kolejna chemioterapia. Po wyjściu ze szpitala śpiewak wystąpił w październiku zeszłego roku, w dniu swych urodzin, we Frankfurcie.

Ostatni koncert Chworostowskiego w Rosji odbył się w czerwcu br. - wystąpił wówczas, owacyjnie witany, w rodzinnym Krasnojarsku. W lipcu dał recital w rezydencji ambasadora Rosji w Londynie. Koncert w Moskwie, który miał odbyć się jesienią br., artysta musiał odwołać.

Chworostowski pozostawił czworo dzieci pochodzących z jego dwóch małżeństw.

Z Moskwy Anna Wróbel