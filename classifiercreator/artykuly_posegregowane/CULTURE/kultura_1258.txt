Niemal 100 wydarzeń artystycznych – w tym wielkie widowisko performance „Niebo”, czytanie utworów Sławomira Mrożka oraz premiera opery „Trubadur” Giuseppe Verdiego – przygotowano we Wrocławiu na finał obchodów Europejskiej Stolicy Kultury.
      
            Imprezy związane z finałem obchodów Europejskiej Stolicy Kultury (ESK) zaplanowano w daniach 15 – 18 grudnia. Głównym elementem ceremonii zamknięcia ESK będzie spektakl performance „Niebo”, który zostanie trzykrotnie pokazany w Hali Stulecia w dniach 16 i 17 grudnia.

Reżyserem spektakli jest Brytyjczyk Chris Baldwin, który jest również kuratorem ESK ds. performance. „Niebo” to czwarta i ostatnia część projektu „Kwartet Flow”. Pierwszą częścią były „Mosty”, projekt zrealizowany w czerwcu 2015 r., w czasie którego 27 wrocławskich mostów zamieniono w artystyczne aranżacje. Drugą część stanowiła ceremonia otwarcia obchodów ESK zatytułowana „Przebudzenia”. Trzecią zaś był pokazany w czerwcu tego roku "Flow" - wielki spektakl performance nad brzegami Odry.

Spektakl zamykający obchody ESK we Wrocławiu nawiązuje do poprzednich części „Kwartet Flow” i jest niejako jego podsumowaniem. „Niebo” to opowieść o XX-wiecznej historii Wrocławia, widzianej oczami trzech pokoleń kobiet mieszkających w tym mieście. Realizatorzy spektaklu zamierzają go zrealizować przede wszystkim przy pomocy gry świateł i dźwięku.

Z kolei 18 grudnia w Hali Stulecie odbędzie się „Słuchowisko”. Będzie to czytanie utworów Sławomira Mrożka przez aktorów – Małgorzatę Foremniak, Arkadiusza Jakubika oraz Roberta Więckiewicza. „Będą to czytania z aktywnym udziałem publiczności, która weźmie na siebie rolę komentatora tych tekstów w mrożkowskim duchu” - powiedział we wtorek podczas konferencji prasowej Ireneusz Grin, kurator ESK ds. literatury. Czytane będą całe opowiadania z wczesnego okresu Mrożka. „Chcemy pokazać, że literatura nie musi być uboższym bratem innych sztuk i skoro mogą odbywać się koncerty na żywo, to mogą również odbywać się czytania na żywo” - powiedział Grin.

W ramach weekendu zamknięcia ESK odbędą się również m.in. festiwal muzyczny WROsound oraz premiera „Trubadura” Giuseppe Verdiego w Operze Wrocławskiej, która została przygotowana we współpracy z Łotewską Operą Narodową.

Zaplanowano także pokazy spektakli teatrów ulicznych oraz jasełka i występy kolędników ze Lwowa.

W weekend zamknięcia ESK za darmo będzie można zwiedzać również duże wystawy z obszaru sztuk wizualnych. To wystawa fotografii „Photography Never Dies” na Dworcu Głównym PKP, ekspozycja stała "Wrocław 1945-2016" w Centrum Historii Zajezdnia, "Lwów 24 czerwca 1937. Miasto, Architektura, Modernizm" w Muzeum Architektury, „Summer Rental” w Pawilonie Czterech Kopuł czy „Wrocławska Europa” w Muzeum Narodowym.