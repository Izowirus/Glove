Gdańsk 20.08.1981. W hali Oliwia odbył się trzydniowy festiwal I Przegląd Piosenki Prawdziwej - Zakazane Piosenki. Główną ideą imprezy organizowanej z inicjatywy Macieja Zembatego, pod patronatem Solidarności była walka o prawdę i walka z cenzurą; reżyserował Marek Karpiński, scenografię przygotował Andrzej Czeczot. W hali OLiwia zgromadziło się 18 tys. widzów, bilet kosztował 300 zł, tj. 2 dolary. Nz. od lewej: Przemysław Gintrowski, Jacek Kaczmarski, Zbigniew Łapiński.  Archiwum fot. oe/mw PAP/CAF/Stefan Kraszewski 
                                        

            W poniedziałek zmarł Zbigniew Łapiński, pianista i kompozytor, m.in. autor muzyki do tekstów piosenek Jacka Kaczmarskiego, np. „Samosierra”, „Wigilia na Syberii” czy „Czerwony autobus”. O śmierci artysty poinformowała PAP jego siostra Bożena Białkowska.
      
            Informacja o śmierci Łapińskiego została opublikowana również na jego facebookowym profilu.

"Z przykrością informujemy, że dzisiaj nad ranem zmarł Zbigniew Łapiński, wyjątkowy muzyk, kompozytor i niezapomniany akompaniator. W naszych sercach pozostaną na zawsze piękne wspomnienia oraz dźwięki Muzyki, którą tworzył. Rodzina i Najbliżsi" - czytamy na stronie.

Kompozytor zmarł o 5 rano, w warszawskim szpitalu na ul. Płockiej z powodu raka płuc. Miał 70 lat – poinformowała Białkowska.

Oprócz wieloletniej współpracy z Jackiem Kaczmarskim i Przemysławem Gintrowskim artysta pracował również z Krzysztofem Daukszewiczem, Dorotą Stalińską, Czerwonym Tulipanem, Marianem Opanią, Jerzym Kryszakiem, Ewą Błaszczyk, Grzegorzem Turnauem, Jackiem Wójcickim, Kubą Sienkiewiczem i wieloma innymi artystami. Komponował także utwory instrumentalne.

W jednym z wywiadów mówił: ”Jeśli ktoś kocha to, co robi i wykonuje swoją pracę najuczciwiej i najlepiej jak potrafi, to jego status artysty zawsze będzie taki sam. Tutaj nie ma znaczenia, jakie to są czasy i jaki jest system”.

W 1989 r. razem z wokalistą Jornem Simenem Overli otrzymał w Norwegii nagrodę Spellemann Prisen (odpowiednik polskiego Fryderyka) za płytę z twórczym opracowaniem piosenek Włodzimierza Wysockiego.

W 1992 r. otrzymał od Kompanii Muzycznej Pomaton nagrodę POM PRIX, najlepszego akompaniatora w dziejach Pomatonu.

W 1999 r. otrzymał odznakę ”Zasłużonego Działacza Kultury”, natomiast w 2004 r. został odznaczony ”Złotym Krzyżem Zasługi”, a w sierpniu 2006 r. Krzyżem Kawalerskim Orderu Odrodzenia Polski.

W 2015 r. ukazała się biografia kompozytora zatytułowana "Zbigniew Łapiński. Historie również niepoważne, czyli groch z kapustą". Jej autorką jest Katarzyna Walentynowicz.