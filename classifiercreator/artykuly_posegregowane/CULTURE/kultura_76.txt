W Studiu Koncertowym Polskiego Radia im. Lutosławskiego w Warszawie wręczono w środę doroczne nagrody w Ogólnopolskim Konkursie Reportażystów "Melchiory 2018". Złotego Melchiora w kategorii Radiowy Reportażysta Roku otrzymała Dorota Jaśkiewicz-Łebek.
      
            Podczas uroczystości wręczone zostały nagrody: XIV Ogólnopolskiego Konkursu Reportażystów "Melchiory", Konkursu Stypendialnego im. Jacka Stwory oraz Grand Prix Krajowej Rady Radiofonii i Telewizji. Honorowy patronat nad galą objął wicepremier, minister kultury i dziedzictwa narodowego prof. Piotr Gliński. Gospodarzem Gali był Prezes Zarządu Polskiego Radia Andrzej Rogoyski.

"Melchiory" przyznane zostały w trzech kategoriach: Radiowy Reportażysta Roku, Premiera Roku oraz Inspiracja Roku.

Przyznanie tytułu Radiowy Reportażysta Roku za rok 2018, statuetkę Melchiora oraz nagrodę pieniężną w wysokości 20 tysięcy złotych ufundowanych przez Zarząd Polskiego Radia otrzymała Dorota Jaśkiewicz-Łebek za – jak uzasadniło jury – "kunsztownie zbudowane i poruszające opowieści o artystach".

"Nasza praca jest fantastyczna. Informacje zwrotne od bohaterów reportaży, że im pomogliśmy oraz informacje zwrotne od słuchaczy, że byli poruszeni naszym reportażem, to cos wspaniałego. Opowieści i postacie ubarwiają nasze życie" – powiedziała zdobywczyni tytułu Radiowego Reportera Roku 2018, dziękując w pierwszej kolejności swoim bohaterom.

W kategorii Premiera Roku przyznano dwie równorzędne nagrody Srebrnego Melchiora: producentom niezależnym Adamowi Bochińskiemu i Maciejowi Hameli za "opowieść o polskości w pasjonującym dokumencie +Bitwa pod Gortatem+" oraz Agnieszce Czyżewskiej-Jacqument z Polskiego Radia Lublin za reportaż "Jestem Rózią". Jury nazwało go "wzruszającą historią dziewczynki, heroicznie uratowanej przez mieszkańca podlubelskiej wsi". W kategorii Inspirację nagrodzono Dagmarę Drzazgę.

Przyznano też dwie nagrody specjalne o wartości 3 tys. zł Oldze Mickiewicz-Adamowicz oraz Adamowi Bogoryi-Zakrzewskiemu.

Wręczona została również Nagroda Specjalna Studia Reportażu i Dokumentu Polskiego Radia (statuetka Melchiora), którą honorowane są osoby lub instytucje działające na rzecz rozwoju reportażu i jego promocji. Otrzymał ją Wiesław Molak z Programu 1 Polskiego Radia.

W trakcie gali przyznano także Grand Prix KRRiT, które jest wyróżnieniem przyznawanym za najlepszy reportaż radiowy. Ma na celu promowanie wysokiego poziomu programów radiofonii publicznej w całej Polsce – form reportażowych wyróżniających się wagą podejmowanych tematów, rzetelnością dokumentowania i wysokimi walorami dramaturgii radiowej.

W tym roku laureatką Grand Prix została Hanna Bogoryja-Zakrzewska ze Studia Reportażu i Dokumentu Polskiego Radia, autorka dokumentu "Koncert na dwa M – Muzyka i Marzenie". "Wygrałam o włos" – powiedziała, dziękując jednocześnie realizatorowi Maciejowi Kuberze. "Naprawił to, co naprawdę zepsułam" – dodała. Jak zdradziła, bohaterem reportażu został jej siostrzeniec, muzyk Filip Presseien, który powtarzał, że "każdy z nas musi mieć swoją drogę, którą powinien iść przez całe życie".

W ramach Konkursu Stypendialnego im. Jacka Stwory, wyróżnienia otrzymują młodzi reportażyści, którzy nie ukończyli 35 lat. Polskie Radio zapewni zdobywcy stypendium na realizację autorskiego projektu, a Studio Reportażu i Dokumentu Polskiego Radia nadzór artystyczny i pomoc organizacyjną. W konkursie stypendialnym udział mogą także wziąć studenci szkół dziennikarskich, którzy mają już pewien dorobek w dziedzinie reportażu (co najmniej 3 zrealizowane i wyemitowane materiały). Otrzymała ją w tym roku Magdalena Świerczyńska-Dolot z Polskiego Radia Gdańsk.

Celem Ogólnopolskiego Konkursu Reportażystów "Melchiory" jest promowanie dzieł ambitnych autorów reportaży, których twórczość może stać się inspiracją dla dziennikarzy radiowych. Polskie Radio zaprosiło do udziału w konkursie reportażystów radia publicznego, jego współpracowników, autorów reportaży i filmów dokumentalnych oraz reportaży telewizyjnych.

W tym roku do konkursu nadesłano 64 prace. Jury obradowało w składzie: Irena Piłatowska-Mądry (przewodnicząca), Anna Sekudewicz, Andrzej Brzoska, Maciej Drygas oraz Arkadiusz Gołębiewski.

Galę poprowadziła Ula Kaczyńska i Andrzej Ferenc. Uroczystość urozmaicił koncert Stanisławy Celińskiej z zespołem.