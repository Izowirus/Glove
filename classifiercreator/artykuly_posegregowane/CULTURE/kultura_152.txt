Do połowy 2020 roku potrwa remont zachodniego skrzydła Zamku Cesarskiego w Poznaniu; ostatniej zbudowanej dla panującego władcy rezydencji cesarskiej w Europie. Prace konserwatorskie rozpoczną się we wtorek, a łączny koszt modernizacji wyniesie prawie 21 mln zł.
      
            Podczas II wojny światowej zamek był przygotowywany dla Adolfa Hitlera – ostatecznie, według historyków, wódz III Rzeszy nigdy nie przekroczył jego progów. Obecnie budowla jest siedzibą Centrum Kultury Zamek.

Dyrektorka CK Zamek Anna Hryniewiecka podkreśliła, że obiekt był świadkiem bogatej i niezwykle ciekawej historii XX wieku; był rezydencją niemieckiego cesarza i polskich prezydentów, mieściły się tu instytucje państwowe i naukowe. Obecnie CK Zamek to jedna z największych tego rodzaju instytucji kultury w kraju; każdego roku odbywa się tu ok. 500 imprez: wystaw, koncertów, seansów filmowych, spektakli teatralnych, spotkań i warsztatów edukacyjnych.

Prace konserwatorskie w zabytkowym zachodnim skrzydle zamku rozpoczną się we wtorek. Koszt modernizacji wyniesie prawie 21 mln zł, ponad 14 mln zł stanowi dofinansowania ze środków Programu Operacyjnego Infrastruktura i Środowisko 2014-2020.

„W ramach prac wykonana będzie konserwacja reprezentacyjnych wnętrz na parterze oraz I i II piętrze w zachodniej części Zamku, w tym: zabytkowa kamieniarka (podłogi i okładziny kamienne), tynki i sztukaterie, stolarka (boazerie, parkiety oraz wymiana lub konserwacja okien). Prowadzone będą prace instalacyjne, a także usunięte zostaną wybudowane w latach 60. ściany w holu II piętra” – tłumaczyła zastępca dyrektora CK Zamek Zofia Starikiewicz.

Jak dodała, „przestrzeń w odnowionej części zyska nowe wyposażenie; nowoczesny sprzęt nagłaśniający i projekcyjny oraz oświetlenie sceniczne, umożliwiające realizację szerokiego programu kulturalnego, w tym teatralnego, muzycznego i ekspozycji sztuki współczesnej. Wnętrza wyposażone będą w system audioprzewodników umożliwiający zwiedzanie obiektu, również przez osoby z niepełnosprawnościami, osoby niewidome i słabowidzące”.

Wszystkie prace mają potrwać do połowy 2020 roku.

Zamek został wzniesiony w latach 1905-1910 według projektu Franza Schwechtena jako rezydencja niemieckiego cesarza Wilhelma II; była to ostatnia zbudowana dla panującego władcy rezydencja cesarska w Europie. Obiekt wzniesiono na wzór średniowiecznych zamków, a jego oficjalne otwarcie miało miejsce 21 sierpnia 1910 roku. Po odzyskaniu przez Polskę niepodległości w 1918 roku, obiekt stał się jedną z siedzib Prezydenta RP. Część pomieszczeń udostępniono Uniwersytetowi Poznańskiemu.

W trakcie II wojny światowej podjęto decyzję o przebudowie dawnych apartamentów cesarskich na potrzeby Adolfa Hitlera. Historycy nie dysponują dowodami, że ten kiedykolwiek pojawił się w zamku. Obiekt był siedzibą namiestnika Kraju Warty Arthura Greisera.

Po wojnie pojawiły się propozycje zburzenia lub przebudowania zamku. Wtedy też postanowiono obniżyć wieżę zegarową, symbolicznie pozbawiając budowlę dominującego charakteru w architekturze Poznania.

Przez pierwsze powojenne lata zamek nadal służył Uniwersytetowi, później stał się siedzibą władz miasta. Od 1962 roku służy kulturze. Działające w historycznych murach Centrum Kultury Zamek w Poznaniu to jedna z największych tego rodzaju instytucji w kraju.