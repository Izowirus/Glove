Kraków, 22.06.2015. Galeria Europa - Daleki Wschód, nowa części Muzeum Sztuki i Techniki Japońskiej Manggha, została uroczyście otwarta 22 bm. w Krakowie. W galerii prezentowana będzie przede wszystkim współczesna sztuka artystów z krajów Dalekiego Wschodu oraz z Europy. Jako strefa swobodnej wypowiedzi artystycznej z założenia ma być miejscem spotkań artystów z krajów Dalekiego Wschodu, niezależnie od złożonej sytuacji politycznej w tym regionie. (zuz) PAP/Jacek Bednarczyk ***Zdjęcie do depeszy PAP pt. Kraków /Europa-Daleki Wschód - nowa galeria w Muzeum Manggha*** PAP © 2016 / Jacek Bednarczyk
                                        

            Kwiaty i ptaki to jedne z najważniejszych motywów w sztuce Dalekiego Wschodu. Od środy w Muzeum Sztuki i Techniki Japońskiej Manggha w Krakowie będzie można oglądać wystawę poświęconej tej tematyce.
      
            Zwiedzający zobaczą ponad 250 obiektów - m.in. obrazów, drzeworytów, rysunków, ale i zielników. Motyw kwiatów i ptaków pokazany zostanie nie tylko na przykładzie sztuki japońskiej, ale i poprzez prezentację dzieł zachodnich twórców.

W tytule ekspozycji - "Kacho-ga: obrazy kwiatów i ptaków w sztuce Japonii i Zachodu" organizatorzy eksponują japoński termin określający tematykę wystawy.

"+Kacho-ga+ ("ka" znaczy "kwiat", "cho" - "ptak", "ga" "obraz", czyli "obrazy kwiatów i ptaków") określa jeden z trzech głównych tematów artystycznych - obok kompozycji figuralnych i pejzażu - w sztuce Dalekiego Wschodu" - poinformowała kuratorka wystawy Anna Król.

Jak wyjaśniła, motyw kacho-ga ma swoje początki w Chinach, a jego popularność i wysoka pozycja wiązały się ściśle z filozofią buddyzmu, głoszącą emanację Buddy w każdym przejawie życia, nawet tym najdrobniejszym, umykającym ludzkiej uwadze.

Na wystawie w Mandze kolekcja drzeworytów, przedstawiających obrazy kwiatów i ptaków ze zbioru Feliksa "Mangghi" Jasieńskiego, zderzona zostanie z malarstwem oraz rzemiosłem artystycznym twórców europejskich, zainspirowanych sztuką Japonii.
 
Cennym elementem ekspozycji będzie kolekcja Josepha Langera   

XVII-wieczne zielniki i ornaty, pastele Stanisława Wyspiańskiego i Wojciecha Weissa, szkła Emile Galle i drzeworyty Hiroshigego, grafiki Vaclava Hollara i Utamaro - to tylko niektóre z przedstawianych dzieł.

Jak zwrócili uwagę organizatorzy, cennym elementem ekspozycji, po raz pierwszy udostępnionym publiczności, będzie kolekcja pedagoga wrocławskiej uczelni, Josepha Langera (1865–1918) z Muzeum Sprzętu Gospodarstwa Domowego w Ziębicach. Obejmuje ona zarówno studia roślin i zwierząt jego autorstwa, jak i prace o tej tematyce wykonane przez jego uczniów oraz kolekcję sztuki japońskiej.

Wystawa traktuje także o systemie kształcenia - nauce odtwarzania motywów botanicznych, ornitologicznych, opartej zarówno o modele nowożytnego malarstwa europejskiego, jak i o wzory zaczerpnięte z japońskich albumów.

Ekspozycja jest pretekstem do ponownego przyjrzenia się rzeczywistości przyrody, aby stało się ono powodem do rozważań nie tylko natury artystycznej, ale także filozoficznej czy teologicznej.

Japońskimi mistrzami kacho-ga byli artyści epoki Edo: Kitagawa Utamaro, Katsushika Hokusai i Utagawa Hiroshige oraz kilku z epoki Meiji, m.in. Watanabe Seitei i Ohara Koson.
 
W Polsce motyw kacho-ga inspirował przede wszystkim twórców młodopolskich

Ich prace, kunsztowne i mistrzowskie, cieszyły się wielką popularnością w Europie. Kolekcjonerów i artystów zachodnich intrygowały subtelne zestawienia kolorystyczne, wyrafinowane, delikatne i niespokojne linie oraz umiejętność połączenia syntetycznej wizji z uważnym studiowaniem szczegółu.

W Polsce motyw kacho-ga inspirował przede wszystkim twórców młodopolskich. Większość z nich miała drzeworyty kacho-ga w swoich kolekcjach lub mogła studiować grafiki z kolekcji Feliksa "Mangghi" Jasieńskiego, który zgromadził ponad 400 dzieł tego typu.

Dla Boznańskiej, Stanisławskiego i jego uczniów, Wyczółkowskiego, Wyspiańskiego, Weissa i Sichulskiego, motyw kacho-ga był nie tylko źródłem inspiracji, "innym spojrzeniem", ale przede wszystkim potwierdzeniem ich zainteresowania obrazami natury, w tym kwiatów i ptaków oraz wpisywał się w bliski młodopolskiej uczuciowości topos o nieuchronności przemijania.

Motywy kacho-ga pojawiają w obrazach olejnych i pastelach, rysunkach i akwarelach, niemal wszystkich młodopolskich twórców.

Prezentowane w Mandze prace pochodzą z kolekcji publicznych, kościelnych i prywatnych.

Wystawa "Kacho-ga. Obrazy kwiatów i ptaków w sztuce Japonii i Zachodu" będzie czynna do końca roku.