Wiolonczelistka Christine Walevska, skrzypek Sven Stucke oraz pianista Jerzy Stryjniak wystąpią w poniedziałek w Carnegie Hall w Nowym Jorku na koncercie z okazji 100 rocznicy odzyskania niepodległości Polski. Program wypełnią utwory Chopina, Paderewskiego i Wieniawskiego.
      
            Jak powiedział PAP organizator koncertu rektor The New York Conservatory of Music prof. Jerzy, "przewijającym się motywem będzie polonez ubrany w formę muzyczną". "Repertuar determinuje narodowy charakter koncertu, który przygotowaliśmy z okazji 100 rocznicy zdobycia przez Polskę niepodległości" - podkreślił.

Na początek w sali Carnegie Hall, Zankel Hall, zabrzmi Andante spianato i Wielki Polonez Es-dur op. 22. Kiedy Stryjniak debiutował w 1990 r. w Carnegie Hall "New York Times" nazwał jego występ "imponującym". Wykonanie Wielkiego Poloneza, który pianista zaprezentuje także w poniedziałek wieczorem, krytyk gazety określił wówczas jako miejscami "olśniewające".

Pierwszą część koncertu zakończą polonezy Henryka Wieniawskiego. Drugą zainicjuje Polonez C-dur op. 3. Chopina na fortepian i wiolonczelę.

Stryjniak, który został odznaczony medalami Paderewskiego oraz Zasłużony Kulturze Gloria Artis, zaznaczył że rocznicowy koncert nie może się obejść bez najbardziej rozpoznawalnych utworów solowych Ignacego Jana Paderewskiego, który "wygrał nam wolność na fortepianie".

W programie znajdzie się jego Menuet G-dur op.14 wielokrotnie wykorzystywany przez Hollywood w aranżacji orkiestrowej, wokalnej, a także ulubiona kompozycja Paderewskiego Krakowiak Fantastyczny H-dur op. 14. Pianista wielokrotnie grał swój utwór dla publiczności Carnegie Hall.

"Prezentacja utworów Paderewskiego ma dla mnie nieprawdopodobne osobiste znaczenie. Miałem szczęście i honor żegnać w roku 1992 powrót prochów wielkiego artysty i patrioty z cmentarza w Arlington do wolnej Polski na recitalu zorganizowanym specjalnie z tej okazji" - wyjaśnił.

Program poniedziałkowego koncertu zwieńczy słynny polonez As-dur op. 53. Chopina.

Pośród międzynarodowych solistów znajdą się uczennica Gregora Piatigorskiego, amerykańska wiolonczelistka Christine Walevska, zaliczana do grona najlepszych wirtuozek tego instrumentu w XX wieku. Grała wielokrotnie m.in. z Arturem Rubinsteinem i Henrykiem Szeryngiem. Jak przypomniał Stryjniak, Rubinstein mówił o niej, że jest "jedyną wiolonczelistką, która odbiera mi dech w piersiach".

W Carnegie Hall wystąpi również niemiecki skrzypek Sven Stucke, uczeń Pinchasa Zukermana. Jest on stypendystą Fundacji Yehudi Menuhina.

Koncert poprowadzi David Dubal, amerykański pianista, krytyk muzyczny, pisarz, twórca programu radiowego WQXR "Reflections from the Keyboard"; laureat m.in. Emmy za utwór "The Golden Age of the Piano“.

Poniedziałkowy koncert będzie już drugim organizowanym w prestiżowej Carnegie Hall z okazji 100 rocznicy zdobycia przez Polskę niepodległości. Pierwszy miał miejsce w lutym br.

Z Nowego Jorku Andrzej Dobrowolski