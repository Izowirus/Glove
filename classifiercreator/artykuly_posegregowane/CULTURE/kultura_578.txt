Od piątkowego wieczoru będzie można oglądać w Centrum Sztuki Współczesnej w Toruniu wystawę World Press Photo '17. Zdjęcia laureatów 60. edycji prestiżowego konkursu fotografii wcześniej prezentowane były w Polsce m.in. w Poznaniu, Chorzowie i Opolu.
      
            "Jest to jeden z ostatnich momentów, w których można zobaczyć wystawę przed wyborem laureatów kolejnej edycji konkursu. Główna tematyka tegorocznych zdjęć to temat uchodźców, ale również wpływu człowieka na środowisko" - powiedziała w piątek podczas konferencji prasowej poprzedzającej wieczorne otwarcie wystawy jej kuratorka z Fundacji World Press Photo Sophie Boshouwers.

W szranki podczas 60. edycji konkursu stanęło 5034 fotografów ze 125 krajów świata. Przesłali oni do fundacji ponad 80 tys. zdjęć, z których jury nagrodziło 45 artystów z 25 państw za ponad 130 zdjęć w 8 kategoriach. Zdjęciem roku została fotografia ukazująca moment zamachu na rosyjskiego ambasadora Andrieja Karłowa podczas wystawy sztuki w tureckiej Ankarze w grudniu ubiegłego roku. Zabójcą był 22-letni niepełniący służby policjant. Autor nagrodzonej fotografii, pracujący dla Associated Press Burhan Ozbilici, na wystawie znalazł się trochę przypadkowo. 61-latek pochodzi z Erzurum we wschodniej Turcji. Od 1996 roku jest stałym współpracownikiem AP. Karierę zawodową zaczynał, pracując dla tureckich gazet.

"Wystawa World Press Photo odwiedza rocznie ok. 100 miejsc na całym świecie, a zdjęcia ogląda dzięki temu ok. 4 mln osób. Fundacja stawia sobie za cel nagradzanie zdjęć autentycznych i prawdziwych. Jest to szczególnie ważne w dobie możliwości obróbki cyfrowej i tzw. +fake news+. Mogą być państwo pewni, że zdjęcia, które oglądacie, przedstawiają prawdę" - dodała Boshouwers.

Kuratorka wystawy wyraziła ubolewanie, że wśród nagrodzonych nie ma w tym roku Polaków. "Miało to miejsce wiele razy w poprzednich latach" - przypomniała. Stwierdziła także, że wśród nagrodzonych kobiety stanowią zdecydowaną mniejszość. Chciałaby, aby w przyszłości się to zmieniało. Przyznała, że dla niej osobiście bardzo ważna jest nowa kategoria w konkursie "środowisko", gdyż jest to temat zajmujący i intersujący coraz większą grupę osób na całym świecie.

Wystawę będzie można podziwiać w CSW w Toruniu do 4 lutego. Po raz pierwszy zdjęcia nagrodzone w prestiżowym konkursie trafiły do toruńskiej instytucji kultury w 2009 roku, a przedstawiciele fundacji zgodnie podkreślają rokrocznie, że prezentacja zdjęć w CSW jest wyjątkowa dzięki m.in. starannemu doświetleniu i kompozycji nagrodzonych prac.