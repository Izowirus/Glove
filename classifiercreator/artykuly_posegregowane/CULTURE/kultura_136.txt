13 spektakli na 5 scenach obejrzą dzieci podczas rozpoczynającego się w środę w Katowicach Międzynarodowego Festiwalu Teatrów Lalek KATOWICE – DZIECIOM, organizowanego przez Śląski Teatr Lalki i Aktora Ateneum.
      
            W festiwalu weźmie udział 8 zespołów polskich - z 6 przedstawieniami w konkursie - oraz 4 teatry zagraniczne: z Grecji, Holandii, Węgier i Włoch – z 3 przedstawieniami w konkursie. Widowiska pozakonkursowe adresowane są do młodzieży i widzów dorosłych; w tym nurcie wystąpią również gospodarze z premierą "Kordiana" Juliusza Słowackiego.

"Myślą przewodnią tegorocznej edycji jest świat młodego widza i jego odrębność. Organizatorów interesowały inscenizacje odwołujące się do tematyki dzieci i młodzieży oraz ich sposobu postrzegania świata, zrealizowane środkami teatru lalek oraz wykorzystujące jego nowoczesne formy" – powiedziała kierowniczka literacka Teatru Ateneum Renata Chudecka.

"Widowiska, które znalazły się w programie zainteresują i małych, i nieco większych widzów, z dorosłymi włącznie. Poruszają bowiem niezwykle istotne tematy – tolerancji, akceptacji, samotności i przyjaźni, codziennych lęków czy zagrożeń współczesnego świata… Będzie niejedna okazja do wzruszeń i poważnej zadumy, ale też pogodnego uśmiechu. Zobaczymy klasyczne techniki lalkowe i spektakle, gdzie lalka rozumiana jest bardziej swobodnie" - dodała.

Spektakle będą prezentowane na Scenie Ateneum, w Galerii Ateneum, w Teatrze Śląskim, Teatrze Gry i Ludzie oraz Pałacu Młodzieży. W programie festiwalu jest też wernisaż wystawy fotografii Tomasza Dańca w ramach X Triennale Grafiki Polskiej. Ponadto w miejskich domach kultury odbędą się warsztaty dla dzieci, prowadzone przez zespoły z Grecji, Węgier i Włoch.

W jury zasiądą Marta Guśniowska - autorka sztuk teatralnych), Karol Suszczyński - teatrolog, recenzent, krytyk teatralny i András Veres - węgierski reżyser, szef artystyczny Teatru Lalek w Szombathely.

Wśród imprez towarzyszących są przedstawienia dla młodzieży i widzów dorosłych. Pierwszego dnia wystąpi Duda Paiva Company z Holandii z "Bękartem", w którym zarówno oryginalna forma plastyczna, jak i perfekcyjna gra aktora i tancerza zarazem, łączącego animację lalki z animacją własnego ciała, wzbudza podziw na światowych festiwalach. Pojawi się też Teatr Ognia i Papieru z autorskim spektaklem Grzegorza Kwiecińskiego "Relikwiarz" oraz Natalia Sakowicz z inspirowaną baśniami Grimm feministyczną "Pobudką".

Festiwal, który potrwa do 20 października, dofinansowano ze środków Ministra Kultury i Dziedzictwa Narodowego, pochodzących z Funduszu Promocji Kultury.