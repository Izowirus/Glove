W Muzeum Karykatury im. Eryka Lipińskiego otwarto retrospektywną wystawę rysunków Stanisława Tyma pt. "Tymem do Przodu". Na wystawie zaprezentowano kilkadziesiąt rysunków satyrycznych popularnego aktora, reżysera, scenarzysty, autora skeczy kabaretowych i rysownika prasowego.
      
            Większą część ekspozycji wypełniają prace publikowane wcześniej - m.in. żarty drukowane w "Tygodniku Kulturalnym", gdzie jako rysownik zadebiutował w 1986 r., oraz w dzienniku "Rzeczpospolita" (2001-05).

Osobno zawieszono cykl rysunków siedmiu krzeseł, a wśród nich: "Crazy chair", "Krzesła pechowego" i "Krzesła reumatyka".



Wzrok widzów przykuwała także instalacja przestrzenna złożona z sześcianów, na których wydrukowano wybrane fragmenty tekstów m.in. Stanisława Tyma, Jerzego Dobrowolskiego, skeczy Kabaretu Dudek, dialogów ze Studenckiego Teatru Satyryków.

Uczestnicy wernisażu trzykrotnie odśpiewali autorowi "Łubu dubu, Łubudubu niech nam żyje prezes naszego klubu... Niech żyje nam!". Potem zgodnie z tradycją Muzeum Karykatury uroczystego "pęknięcia wystawy", czyli przebicia baloników, dokonali: dziennikarka, znawczyni i kolekcjonerka twórczości Tyma Anna Nastulanka, kuratorka ekspozycji Karolina Prymlewicz oraz sam satyryk.

Zebrane na wystawie rysunki pochodzą z kolekcji autora, Anny Nastulanki oraz ze zbiorów Muzeum Teatralnego w Warszawie, Instytutu Teatralnego im. Zbigniewa Raszewskiego, Muzeum Plakatu w Wilanowie oraz prasy.

Wystawa będzie czynna do 26 listopada.