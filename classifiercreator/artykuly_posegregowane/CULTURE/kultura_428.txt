Poznań, 23.10.2016. Laureatka II nagrody ex aequo, Koreanka Bomsori Kim podczas gali i koncertu laureatów XV Międzynarodowego Konkursu Skrzypcowego im. Henryka Wieniawskiego, 23 bm. Poznaniu. (mr) Archiwum fot. PAP/Jakub Kaczmarczyk
                                        

            Bomsori Kim, zwyciężczyni 62. Międzynarodowego Konkursu Muzycznego ARD, zagra z Sinfonią Varsovią z okazji 34-lecia istnienia orkiestry. Koncert pod batutą Grzegorza Nowaka odbędzie się w niedzielę w Teatrze Wielkim - Operze Narodowej.
      
            "Urodziny liczymy od dni, w których odbywały się koncerty z Yehudi Menuhinem w Filharmonii Narodowej w kwietniu w 1984 r. Wtedy narodziła się idea powstania Orkiestry Sinfonia Varsovia z istniejącej już wówczas Polskiej Orkiestry Kameralnej - kiedy to jej szef Jerzy Maksymiuk zdecydował się pokierować orkiestrą w Szkocji. Musieliśmy szukać nowego mistrza, który by stanął na czele orkiestry i zaprosiliśmy do współpracy Yehudi Menuhina, który wtedy przyjechał do Warszawy na koncerty" - powiedział PAP dyrektor Sinfonii Varsovii Janusz Marynowski.

Yehudi Menuhin przybył do Polski na zaproszenie Waldemara Dąbrowskiego, ówczesnego dyrektora naczelnego Centrum Sztuki Studio im. St. I. Witkiewicza w Warszawie oraz dyrektora Polskiej Orkiestry Kameralnej Franciszka Wybrańczyka.

By sprostać wymaganiom zaplanowanego repertuaru, orkiestra zwiększyła skład, zapraszając do współpracy muzyków z całego kraju i przyjęła nazwę Sinfonia Varsovia. Menuhin objął funkcję pierwszego gościnnego dyrygenta nowo powstałej orkiestry symfonicznej.

"Rozkochał się w orkiestrze zaprosił nas na światowe tournee i od tamtego czasu, aż do śmierci mistrza byliśmy cały czas ze sobą" - powiedział Marynowski.

Program niedzielnego koncertu nawiązuje do 100. rocznicy odzyskania niepodległości przez Polskę (m.in. uwerturą do opery Legenda Bałtyku Feliksa Nowowiejskiego) oraz 85. urodzin dyrektora artystycznego orkiestry, Krzysztofa Pendereckiego. Muzycy wykonają jego IV Symfonię Adagio, która powstała na zamówienie francuskiego Sekretariatu Stanu, aby uczcić 200. rocznicę uchwalenia Deklaracji Praw Człowieka i Obywatela.

Jako solistka wystąpi skrzypaczka Bomsori Kim - laureatka drugiego miejsca oraz 9 nagród specjalnych na 15. Międzynarodowym Konkursie Skrzypcowym im. Henryka Wieniawskiego. Zagra Koncert skrzypcowy D-dur op. 35 Piotra Czajkowskiego. "Chcieliśmy wspomnieć wielkiego Yehudi Menuhina, który 34 lata temu również jako skrzypek wystąpił z Orkiestrą Sinfonia Varsovia" - powiedział Marynowski.

Sinfonia Varsovia występowała w swej 34-letniej historii pod dyrekcją m.in. Claudio Abbado, Lawrence'a Fostera, Valery'ego Gergieva, Witolda Lutosławskiego. Współpracowała z solistami np. Piotrem Anderszewskim, Marthą Argerich, Rafałem Blechaczem, Jose Carrerasem, Placido Domingo, Mischą Maisky'm i Shlomo Mintzem. Dyskografia zespołu liczy ponad 280 płyt CD.

Orkiestrę wspiera Fundacja Sinfonia Varsovia założona przez Franciszka Wybrańczyka. Jest ona współorganizatorem corocznego festiwalu Sinfonia Varsovia Swojemu Miastu, promującego w szczególności polskich kompozytorów i młode talenty. Zespół prowadzi działalność edukacyjną np. program Akademia Sinfonia Varsovia. Jest to cykl warsztatów adresowany do studentów i młodych absolwentów uczelni muzycznych, przygotowujący ich do gry w orkiestrach symfonicznych. Warsztaty prowadzą koncertmistrzowie i muzycy soliści Sinfonii Varsovii. Przedsięwzięcie realizowane jest we współpracy z MKiDN. Edukacyjne programy przeznaczone dla najmłodszych to m.in. "Smykofonia", muzyczny program dla dzieci do lat pięciu oraz adresowana do uczniów i nauczycieli szkół podstawowych "Akcja Labirynt".

Bomsori Kim urodziła się w Korei Południowej - jej imię oznacza dźwięk wiosny. Ukończyła Narodowy Uniwersytet Seulski, gdzie studiowała pod kierunkiem Young Uck Kima. Naukę kontynuuje w nowojorskiej Juilliard School. Bomsori Kim gra na instrumencie Joannesa Baptisty Guadagniniego z 1774 r. Jest laureatką pierwszej nagrody w 62. Międzynarodowym Konkursie Muzycznym ARD. Zwyciężyła również m.in. XV Konkurs im. Piotra Czajkowskiego, Konkurs im. Królowej Elżbiety, X Międzynarodowy Konkursy Skrzypcowy im. Jana Sibeliusa. Zdobyła również nagrodę słuchaczy radia kanadyjskiego w Międzynarodowym Konkursie Muzycznym w Montrealu. Współpracowała z wieloma orkiestrami m.in. Montreal Symphony Orchestra, Orchestre National de Belgique, NDR Radiophilharmonie w Hanowerze.

Grzegorz Nowak jest jednym z głównych dyrygentów (Permanent Associate Conductor) Royal Philharmonic Orchestra w Londynie. Ukończył Akademię Muzyczną w Poznaniu, w klasach: dyrygentury (Witolda Krzemieńskiego i Stefana Stuligrosza), kompozycji (Floriana Dąbrowskiego) i skrzypiec (Jadwigi Kaliszewskiej). Studia doktoranckie odbył w Eastman School of Music, uczył się m.in. u Leonarda Bernsteina, Seiji Ozawy, Ericha Leinsdorfa i Igora Markevitcha. Był asystentem Kurta Masura w New York Philharmonic. Wygrał Międzynarodowy Konkurs Dyrygencki im. Ernesta Ansermeta w Genewie, na którym zdobył też wszystkie nagrody specjalne, w tym Grand Prix Patek Philippe, Rolex Prize, Swiss Prize i American Patronage Prize. W Bazylei otrzymał Europejską Nagrodę Rozwojową (Europaische Forderpreise fur Musik) dla Europejskiego Muzyka Roku. Jest dyrektorem orkiestry Sinfonia Helvetica i festiwalu Musique & Amitie w Szwajcarii.