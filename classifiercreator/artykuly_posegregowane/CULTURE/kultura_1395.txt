Przez całą sobotę w ponad 2 tys. miejsc w Polsce i za granicą czytano "Quo vadis" Henryka Sienkiewicza. Prezydent  Andrzej Duda powiedział na zakończenie Narodowego Czytania w stolicy, że na przyszłoroczną edycję lekturę znowu wybiorą czytelnicy w plebiscycie.

      
            "Dzisiaj na ulicach polskich miast i miasteczek widać było rzymskich legionistów, pretorianów, biegali Winicjusze, Ligie, kwitła radość i to, co jest w +Quo vadis+ najpiękniejsze - siła wiary chrześcijańskiej, ale też siła wiary w to, że dobro musi zwyciężyć nad złem, bo to jest najważniejszy przekaz tej niesamowitej powieści" - mówił prezydent dodając, że Narodowe Czytanie odbywało się w tym roku w 2200 miejsc - o 600 więcej niż w roku poprzednim. Czytano nie tylko w Polsce, ale na całym świecie m.in. w Australii, Nowej Zelandii, USA, Niemczech, Holandii, Wielkiej Brytanii.

"+Quo vadis+ jest rzeczywiście powieścią niebywałą, powieścią, która daje siłę, która krzepi serca - bo takie było zamierzenie Henryka Sienkiewicza, on po to pisał te swoje niebywałe powieści, które znaczą wielką tradycję naszej literatury, i na której wychowały się pokolenia Polaków. Wierzę w to, że także dzięki Narodowemu Czytaniu, będą się wychowywały nadal" - dodał prezydent.

"Kończymy Narodowe Czytanie w Ogrodzie Saskim, kończy się ono także w innych miejscach, ale mam nadzieję, przeniesie się do domów i że +Quo vadis+ będzie teraz czytane w polskich domach, że rodzice będą czytali dzieciom, że tak, jak zespalało nas ono dzisiaj jako wspólnotę narodową, tak będzie zespalało nas nadal, ale będzie też zespalało rodziny w tym wspólnym spędzaniu czasu" - dodał Andrzej Duda.

W Ogrodzie Saskim w Warszawie fragmenty „Quo vadis” Henryka Sienkiewicza przeczytała para prezydencka otwierając tegoroczną edycję imprezy. Potem przez cały dzień można było posłuchać głośnej lektury w wykonaniu aktorów m.in. Ewy Dałkowskiej, Małgorzaty Kożuchowskiej, Soni Bohosiewicz, Dawida Ogrodnika, Tomasza Schuchardta i Jana Nowickiego. Fragmentom powieści towarzyszył akompaniament na żywo - wystąpili m.in. Misia Furtak, Skubas, Pustki i Patrick The Pan.

Para prezydencka wzięła tez udział w Narodowym Czytaniu powieści Sienkiewicza w Lipkowie koło Warszawy na terenie parafii św. Rocha. "Bardzo serdecznie dziękujemy raz jeszcze za zaproszenie i gorąco namawiamy do kontynuowania Narodowego Czytania, nie tylko w dniu kiedy się odbywa to Narodowe Czytanie" – zaznaczył prezydent w Lipkowie i namawiał, by czytać razem w domach, żeby dzieci miały piękne wspomnienie czytających im rodziców i rodzeństwa. "To jednoczy nas jako wspólnotę narodu wokół narodowej literatury" – podkreślił Andrzej Duda.

W sobotę "Quo vadis" czytane było w bibliotekach, parkach, szkołach, ośrodkach opieki społecznej, zakładach karanych, szkołach a nawet przedszkolach. Czytali marynarze z Gdyni na ORP "Błyskawica", drużyna konduktorska w pociągu "Sienkiewicz" kursującym pomiędzy Kielcami a Olsztynem. Narodowe Czytanie zorganizowano także w Senacie. Na zaproszenie marszałka Senatu Stanisława Karczewskiego fragmenty powieści czytali dziennikarze oraz przedstawiciele związków harcerskich. W programie było także zwiedzanie budynku Senatu. W warszawskiej siedzibie Instytutu Tyflologicznego Polskiego Związku Niewidomych przy ulicy Konwiktorskiej fragmenty „Quo vadis” czytały osoby niewidome. Powieść Henryka Sienkiewicza czytano również w kościele Domine Quo Vadis w Rzymie i w Kijowie.

Specjalnie na tegoroczną edycję Narodowego Czytania krytyk literacki, literaturoznawca i eseista Tomasz Burek przygotował adaptację powieści, która umożliwiło przeczytanie "Quo vadis" w ciągu jednego dnia.

Narodowe Czytanie po raz pierwszy odbyło się w 2012 roku. Czytano wówczas „Pana Tadeusza” Adama Mickiewicza, a w następnych latach dzieła Aleksandra Fredry, Henryka Sienkiewicza i Bolesława Prusa. Tegoroczna edycja nawiązuje do ustanowionego przez Sejm i Senat RP Roku Henryka Sienkiewicza – w 2016 r. przypada 170. rocznica urodzin i 100. rocznica śmierci pisarza.