Warszawa, 03.04.2017. Amerykański pianista Garrick Ohlsson podczas konferencji prasowej dot. 13. Festiwalu Chopin i jego Europa nt. programu tegorocznego festiwalu oraz jego głównych założeń, 3 bm. w Muzeum Fryderyka Chopina w Warszawie. (rp/mgut)  Archiwum PAP/Radek Pietruszka 
                                        

            Wybitni pianiści Nelson Goerner i Garrick Ohlsson wystąpią podczas dwóch koncertów zamykających w środę 13. Międzynarodowy Festiwal Muzyczny "Chopin i jego Europa".
      
            Recital fortepianowy Nelsona Goernera, wybitnego reprezentanta pianistów swojego pokolenia, doskonałego solisty i cenionego kameralisty, odbędzie się w Sali Koncertowej Filharmonii Narodowej w Warszawie o godz. 17. W programie występu Sonata fortepianowa A-dur D. 664 Franciszka Schuberta, Metamorfozy symfoniczne na tematy z Johanna Straussa nr 1 Leopolda Godowskiego, Carlosa Guastavino „Bailecito” i „Tierra linda” oraz Fryderyka Chopina Sonata h-moll op. 58.

Wieczorem w Sali Koncertowej FN odbędzie się koncert symfoniczny w wykonaniu Orkiestry Akademii Beethovenowskiej, prowadzonej przez Grzegorza Nowaka, jednego z głównych dyrygentów londyńskiej Royal Philharmonic Orchestra. Solistą będzie Garrick Ohlsson, laureat I nagrody VIII Międzynarodowego Konkursu Pianistycznego im. Fryderyka Chopina w Warszawie w roku 1970 i jurora tego konkursu w roku 2015. W programie Gustav Mahler/Johann Sebastian Bach Suite aus den Orchesterwerken von Johann Sebastian Bach; Fryderyka Chopina Rondo a la Krakowiak F-dur op. 14 oraz Karola Szymanowskiego IV Symfonia "Koncertująca" op. 60.

Podczas trwającego od 12 sierpnia festiwalu odbyło się blisko 40 koncertów: recitali, koncertów kameralnych, oratoryjnych i symfonicznych" – podsumował Stanisław Leszczyński, dyrektor artystyczny festiwalu "Chopin i jego Europa".
Hasło "Od Bacha do Chopina" było według Leszczyńskiego pewnym symbolicznym ujęciem programu. Festiwal ukazywał bowiem twórczość Chopina w szerokiej panoramie: na tle jego czasów i w perspektywie współczesności.

"Ta perspektywa muzyki europejskiej festiwalu chopinowskiego, prezentacja znanych i nieznanych arcydzieł muzyki europejskiej od baroku po wiek XIX ma - jak powiedział PAP Leszczyński - kolosalne znaczenie, ale również była ważna perspektywa muzyki polskiej. Mieliśmy obok Chopina kilkunastu polskich kompozytorów, w tym także rzadziej wykonywanych, takich jak: Franciszek Mirecki, Władysław Żeleński, Ignacy Feliks Dobrzyński, Juliusz Zarębski, Mieczysław Wajnberg, Józef Krogulski, a podczas ostatniego koncertu został wykonany utwór – pochodzącego z Wileńszczyzny światowej sławy pianisty kompozytora i pedagoga Leopolda Godowskiego".