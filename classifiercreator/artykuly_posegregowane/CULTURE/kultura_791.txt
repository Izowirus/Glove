Poznań, 18.08.2013. Premierowy spektakl ,,Hello, Stranger!'' zaprezentowany podczas X Międzynarodowego Festiwalu Teatrów Tańca, 18 bm. Spektakl w wykonaniu Polskiego Teatru Tańca, z choreografią Pawła Malickiego jest jednym z wielu pokazów, które można zobaczyć w ramach święta tańca współczesnego - Dancing Poznań 2013. mz/soa PAP/Marek Zakrzewski Archiwum PAP © 2017 / Marek Zakrzewski
                                        

            Polski Teatr Tańca w Poznaniu, Centrum Kultury i Sztuki w Koninie, oraz Wojewódzka Biblioteka Publiczna i Centrum Animacji Kultury w Poznaniu otrzymały łącznie niemal 23,5 mln zł dofinansowania z UE na projekty w obszarze dziedzictwa kulturowego regionu.
      
            Umowy na dofinansowanie z Wielkopolskiego Regionalnego Programu Operacyjnego 2014-2020 (WRPO 2014+) podpisał w poniedziałek z wielkopolskimi instytucjami kultury marszałek województwa wielkopolskiego Marek Woźniak. Łączna wartość przedsięwzięć wynosi ponad 34 mln zł.

Dzięki środkom z UE, Centrum Kultury i Sztuki w Koninie będzie mogło wyremontować i rozbudować swoją siedzibę, oraz dostosować ją do potrzeb osób niepełnosprawnych.

„Budynek nie był remontowany od 40 lat. Jest to obiekt wybudowany na przełomie lat 60. i 70. ubiegłego stulecia przez kopalnię węgla brunatnego. Pierwotnie miał to być teatr, ale niestety nie spełnił funkcji, które powinien spełniać teatr, więc został zakwalifikowany jako zakładowy dom kultury” - powiedziała PAP w poniedziałek dyrektorka Centrum Kultury i Sztuki w Koninie Elżbieta Barszcz.

Dzięki pieniądzom z dofinansowania, konińskie Centrum Kultury i Sztuki zostanie także wyposażone w salę klubową i studyjną salę kinową dla 50 widzów.

Dofinansowanie z WRPO na adaptację budynku przy ul. Taczaka otrzymał także Polski Teatr Tańca. Dyrektorka teatru Iwona Pasińska podkreśliła, że to dla niej niezwykle piękna chwila, ponieważ teatr po 44 latach w końcu otrzyma swoją stałą siedzibę. „To ogromna radość i odpowiedzialność, ponieważ będziemy wreszcie u siebie, będziemy w domu, będziemy mieć gdzie wracać, gdzie tworzyć, i gdzie pracować” – zaznaczyła.

„Uwierzyliśmy, że nie ma rzeczy niemożliwych. Nie chodzi o zaklinanie rzeczywistości, ale chodzi o to, że każda praca przynosi właściwe efekty. Myśmy bardzo ciężko pracowali, żeby każdy z tych kroków, tego założenia, żeby dojść do własnej siedziby – wykonać” – dodała.

W siedzibie Polskiego Teatru Tańca znajdzie się m.in. kawiarnia artystyczna, mała galeria, archiwum, garderoby, a także pomieszczenia socjalne dla zespołu artystycznego z przejściem do studia teatralnego. W planach jest także stworzenie tarasu na dachu kamienicy przy ul. Taczaka.

Dofinansowanie trafiło także do Wojewódzkiej Biblioteki Publicznej i Centrum Animacji Kultury w Poznaniu. Dzięki środkom z UE wykonany zostanie m.in. remont budynku i jego doposażenie. Zwiększy się nie tylko dostęp odbiorców do usług bibliotecznych i zasobów kultury regionu, możliwe będzie zabezpieczenie przed zniszczeniem posiadanych przez bibliotekę zbiorów.

Autorka: Anna Jowsa

Edytor: Paweł Tomczyk