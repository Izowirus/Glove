Warszawa, 16.08.2012. Widok z dachu bloku przy ul. Smolnej 9, panorama Warszawy. Muzeum Narodowe. soa PAP/Rafał Guz PAP © 2015 / Rafał Guz
                                        


      
            Kolekcja Zbiorów Sztuki Nowoczesnej stołecznego Muzeum Narodowego wzbogaciło się o dwa cykle fotografii i instalację artystyczną. Prace Gomulickiego, Grospierre'a i Mokrzyckiej-Grospierre zostały zakupione ze środków Ministerstwa Kultury i Dziedzictwa Narodowego w ramach projektu "Kolekcje - Regionalne kolekcje sztuki współczesnej". Nowo zakupione prace oglądać będzie można od 21 września w Galerii Sztuki XX i XXI wieku.

Warszawska widownia będzie mogła zapoznać się z pracami fotograficznymi z serii "Typologie sentymentalne" Maurycego Gomulickiego, grafika, fotografa i autora instalacji plastycznych oraz krótkich form filmowych. Studiował na wydziale grafiki warszawskiej Akademii Sztuk Pięknych, a po otrzymaniu dyplomu kontynuował edukację w Barcelonie, Mediolanie i w Meksyku. Jego dzieła flirtują i dekonstruują pop-kulturę, a sam artysta znosi podział na sztukę "wysoką" i "niską".

Prace z cyklu "Typologie sentymentalne" powstały w latach 1999-2006. Zakupiona przez Muzeum Narodowe seria ukazuje świat fantazji erotycznych, stworzony przez artystę, fotografującego sklepowe manekiny. "Jeżeli pornografia to takie przedstawienie, które ma na celu wywołanie pożądania wobec oglądanego obrazu, to te zdjęcia mają nadzieję być pornograficzne" - powiedział artysta o innym cyklu fotograficznym "Vaginettes".

Muzeum Narodowe zakupiło również prace fotograficzne Nicolasa Grospierre'a, urodzonego w Genewie i mieszkającego w Warszawie fotografa, zaliczanego do pokolenia "nowych dokumentalistów", opierających się w pracy twórczej nie na emocjach, a na chłodnej analizie i przedstawieniu. Grospierre portretuje architekturę i pozostałości komunistyczne w Polsce i Europie Wschodniej, traktowane jako relikt, ślad minionego czasu. Bohaterami jego prac są także członkowie lokalnych społeczności - w 2001 r. stworzył m.in. cykl portretów "Portret społeczności: Kamionka". W 2011 r. artysta otrzymał "Paszport Polityki" w kategorii "sztuki wizualne". Zakupiona do zbiorów Muzeum Narodowego seria "Subiektywny Atlas Architektury Modernistycznej" to cykl, będący efektem 15-letniej pracy artysty. Cała kolekcja liczy ponad 500 zdjęć; do warszawskiego muzeum trafiło 20 fotografii.

Zbiory Sztuki Nowoczesnej Muzeum Narodowego wzbogaciły się również o instalację artystyczną, autorstwa malarki i scenografki, absolwentki warszawskiego ASP Olgi Mokrzyckiej-Grospierre i Nicolasa Grospierre'a. "Kwarc fantomowy" to praca powracająca do korzeni konceptualizmu, nawiązującego do awangardy geometrycznej. Dzieło zostało wykonane z kontrastujących ze sobą materiałów: kalki maszynowej, płyty betonowej, plexiglasu.

Muzeum przygotowało także cykl spotkań, towarzyszących pokazowi nowych nabytków. Część z nich odbędzie się 25 września w ramach Warsaw Gallery Weekend. 28 września odbędzie się spotkanie z Nicolasem Grospierrem z okazji 41. urodzin artysty. Spotkanie odbędzie się w ramach cyklu "Urodziny Mistrzów".

Szczegóły dostępne są na stronie internetowej www.mnw.art.pl