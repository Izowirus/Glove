epa05140082 French writer Pierre Lemaitre looks on during the presentation of his new novel 'Rosy & John' on the occasion of the BCNegra Festival, a literature festival focus in the noir novel, held in Barcelona, Catalonia, Spain, 02 February 2016. Lemaitre won the Goncourt 2013 Prize with his novel 'Au revoir la-haut' (We will see you up there).  EPA/SUSANNA SAEZ 
Dostawca: PAP/EPA. PAP/EPA © 2018 / SUSANNA SAEZ
                                        

            Literatura Francji i francuskojęzyczna będzie tematem rozpoczynającego się w czwartek VII Festiwalu Literacki Sopot. W kurorcie będą m.in. laureaci francuskich nagród literackich - Pierre Lemaitre, Edouard Louis i Alain Mabanckou.
      
            Wiceprezydent Sopotu Joanna Cichocka-Gula powiedziała PAP, że główną ideą festiwalu jest promocja czytelnictwa.

"Kiedy kilka lat temu w natłoku wielu wydarzeń kulturalnych powstał pomysł, aby mówić o literaturze w okresie wakacyjnym w Sopocie, wydawało się to rzeczą trudną i niekoniecznie rokującą sukces. Ale kolejne edycje Literackiego Sopotu, a ta już jest siódma, dowodzą, że ludzie latem w Sopocie chcą rozmawiać o książkach. Są nawet tacy, którzy specjalnie biorą urlop i przyjeżdżają w tym celu do naszego miasta" - podkreśliła Joanna Cichocka-Gula.

Przyznała, że wybór Francji i literatury tego kraju jako tematu przewodniego tegorocznego Literackiego Sopotu to efekt jej osobistych sympatii i zainteresowań. "Jestem frankofilką. Poza tym, jesteśmy przekonani, że Francja ze swoją kulturą i literaturą jest Polakom bliska. Kraj ten z całym swoim dorobkiem intelektualnym, bogatą historią, ale też tradycją filozofowania i debatowania jest bardzo ciekawym tematem do spotkania" - dodała.

"W tym roku chcemy pokazać m.in. takich autorów jak Edouard Louis, którzy są młodzi i na rynku francuskim pojawili się niedawno, ale uzyskali już dużą popularność. Gościem festiwalu będzie np. Alain Mabanckou. Pisarz ma korzenie afrykańskie i bardzo ciekawie pisze o swoich doświadczeniach związanych z dzieciństwem w Kongu oraz Francji kolonialnej. Przyjedzie autor kryminałów Pierre Lemaitre, którego książki były już wiele razy ekranizowane. Będzie też chętnie czytany we Francji Romain Puertolas, który poprowadzi też warsztaty dla dorosłych pisania książek na smartfonie, bo taką techniką pisze on swoje książki" - powiedziała Cichocka-Gula.

W Sopocie, jak dodała, pojawi się kolumbijsko-francuska działaczka polityczna i aktywistka na rzecz praw człowieka, kandydatka na prezydenta Kolumbii w 2002 r., Ingrid Betancourt.

Festiwalowe debaty - od Camusa po feminizm

"Ze swojej strony, oprócz licznych spotkań autorskich, najbardziej polecam pięć festiwalowych debat, które będą poruszać wiele ważnych zagadnień" - zaznaczyła wiceprezydent Sopotu.

W ramach jednej z takich debat o aktualności dzieł Alberta Camusa porozmawiają francuscy badacze twórczości noblisty - Marie Therese Blondeau, Virginie Lupo oraz wnuk pisarza David Camus. W kolejnej debacie pojawi się temat Wielkiej Rewolucji Francuskiej, jej uczestnikami będą: Marcin Król, Monika Milewska oraz Reynald Secher.

Z kolei na temat paryskiej "Kultury", związanego z nią środowiska oraz jego stosunku do Francji będą debatowali znawcy dorobku tego emigracyjnego pisma - literaturoznawca i edytor Paweł Bem, który opracował korespondencję Czesława Miłosza z Ireną i Tadeuszem Byrskimi, tłumaczka poetyckich dzieł zebranych Zbigniewa Herberta na język francuski Brigitte Gautier oraz historyk literatury i kultury polskiej Paweł Rodak, który od 2016 roku jest profesorem na Wydziale Slawistyki na Sorbonne Universite oraz dyrektorem Ośrodka Kultury Polskiej (Centre de civilisation polonaise).

O prawach kobiet, na przykładzie jednej z najbardziej prężnych feministycznych działaczek francuskich Olimpii de Gouges, autorki słynnej Deklaracji praw kobiety i obywatelki, rozmawiać będą Tomasz Wysłobocki i Ewa Wierzbowska.

Publicyści Jarosław Kuisz, Bernard Lecomte, Olivier Mongina i Florence Noiville będą dyskutować o sytuacji współczesnej Francji, jej tożsamości i kształcie wspólnoty w XXI wieku, natomiast dramaturg Jacques de Decker, Remi de Vos oraz Małgorzata Sikorska-Miszczuk o teatrze francuskim.

Do Sopotu przyjedzie także znana brytyjska pisarka Zadie Smith. Spotkanie z nią to zapowiedź przyszłorocznej edycji Literackiego Sopotu, który poświęcony będzie literaturze i kulturze Wielkiej Brytanii.

Tradycją Literackiego Sopotu są również rozmowy na plaży, prowadzone przez dziennikarza Michała Nogasia. W tym roku zaprosił on do udziału w rozmowach Jarosława Kamińskiego, Klementynę Suchanow, Olgę Tokarczuk oraz Marcina Wichę.

W ramach spotkań pn. "H/historia" gośćmi będą m.in. Tomasz Pindel, Elisabeth Asbrink, Małgorzata Szejnert i Mikołaj Grynberg, a w cyklu "Varia" z czytelnikami spotkają się Natalia Fiedorczuk-Cieślak, Zygmunt Miłoszewski i Anda Rottenberg.

Nowością w tym roku jest blok spotkań pod hasłem "Portrety", podczas których uczestnicy będą mogli bliżej poznać bohaterów książek autorstwa zaproszonych gości, takich jak: Remigiusz Grzela, Anna Bikont, Andrzej Franaszek czy Katarzyna Surmiak-Domańska.

Literacki Sopot 2018 to także warsztaty ilustratorskie oraz teatralne dla dzieci i młodzieży. W programie festiwalu są również targi książki, seanse kinowe oraz czytania performatywne.

Festiwal zakończy się w niedzielę 19 sierpnia.

W ubiegłym roku tematem przewodnim sopockiego festiwalu była literatura hiszpańskojęzyczna. Dwa lata temu - literatura izraelska, trzy lata temu - czeska, cztery lata temu - rosyjska, a przed pięcioma laty - skandynawska i islandzka. Pierwsza edycja Literackiego Sopotu poświęcona była polskiemu reportażowi.