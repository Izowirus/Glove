Warszawa, 24.03.2017. Książki z serii "Mapy" w księgarni wydawnictwa Dwie Siostry na warszawskim Powiślu, 24 bm. Pierwszego dnia Londyńskich Targów Książki, 14 bm., wydawnictwo Dwie Siostry otrzymało nagrodę dla najlepszego wydawnictwa książki dziecięcej International Excellence Award 2017 za "wielki wpływ na polski i międzynarodowy rynek wydawniczy". (zuz) PAP/Marcin Obara ***Zdjęcie do depeszy PAP pt. Dwie Siostry z nagrodą w Londynie*** PAP © 2017 / Marcin Obara
                                        

            Dwie Siostry otrzymały nagrodę dla najlepszego wydawnictwa książki dziecięcej na Targach Książki w Londynie. Wielkim sukcesem oficyny jest książka "Mapy", która została już wydana w 36 krajach, a łączny nakład sprzedanych egzemplarzy wyniósł 3,5 miliona.
      
            Pierwszego dnia Londyńskich Targów Książki Wydawnictwo Dwie Siostry otrzymało International Excellence Award 2017 w kategorii The Market Focus Poland Trade Children’s and Young Adult Publisher Award (polska oficyna specjalizująca się w literaturze dziecięcej i młodzieżowej) za „wielki wpływ na polski i międzynarodowy rynek wydawniczy”.

The International Excellence Awards to nagrody Londyńskich Targów Książki oraz UK Publishers Association – brytyjskiego stowarzyszenia wydawców. Przyznawane są w 14 kategoriach. Nagradzani są zarówno wydawcy z całego świata, jak i księgarze, agenci literaccy oraz tłumacze.

"Na London Book Fair dostaliśmy niesamowite wyróżnienie. Wydawnictwo Dwie Siostry otrzymało nagrodę International Excellence Awards 2017 w kategorii polskich wydawnictw dziecięcych. Jesteśmy bardzo z tego zadowoleni, najlepszym wydawcą dla dorosłych zostało Wydawnictwo Czarne" - powiedziała PAP Life Katarzyna Domańska, sekretarz redakcji wydawnictwa.

Wydawnictwo Dwie Siostry, specjalizujące się w książce dziecięcej jest cenione za niezwykle piękną i artystyczną oprawę graficzną swych publikacji. Stale współpracuje z nim m.in. para grafików Aleksandra i Daniel Mizielińscy. Tworzą oni bardzo dopracowane, pełne szczegółów rysunki, które zmuszają małych czytelników do twórczych poszukiwań.

Z pewnością wielkim sukcesem Dwóch Sióstr jest stworzona przez Mizielińskich książka "Mapy". Ta dużego formatu książka edukacyjna została już wydana w 36 krajach, a łączny nakład sprzedanych egzemplarzy wyniósł 3,5 miliona.

"Mizielińscy to nasze odkrycie" - chwali się Domańska. Teraz Wydawnictwo Dwie Siostry szykuje się na Targi Książki Dziecięcej w Bolonii, które odbędą się w dniach 3-6 kwietnia.