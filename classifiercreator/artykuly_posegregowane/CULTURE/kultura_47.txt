Padł nowy rekord Polski - 4 mln 720 tys. zł. Kwotę tę uzyskano za pracę „M 39” Wojciecha Fangora podczas piątkowej aukcji DESY Unicum.
      
            "Tej jesieni padł rekord na rynku sztuki!" - poinformowali PAP organizatorzy aukcji "Sztuka Współczesna. Op-Art i abstrakcja geometryczna", jaka odbyła się 29 listopada w siedzibie Domu Aukcyjnego DESA Unicum w Warszawie.

"To była niewątpliwie aukcja światowej klasy, taka, której nie powstydziłyby się najlepsze zachodnie domy aukcyjne. Nigdy jeszcze w Polsce nie sprzedano w ciągu niecałych dwóch godzin prac o łącznej wartości 20,8 mln złotych. Do tej pory nie zdarzyła się w Polsce licytacja, na której tak duża liczba dzieł zostałaby sprzedana powyżej miliona złotych" - powiedział Juliusz Windorbski, prezes Domu Aukcyjnego DESA Unicum.

Całościowa kwota uzyskana za "M 39" Wojciecha Fangora wyniosła 4 mln 720 tys. zł. Wartość obrazu "M 39" z 1969 roku autorstwa Wojciecha Fangora przed aukcją była szacowana na 2 miliony złotych.

"M 39" ma niezwykłą historię. Artysta stworzył tylko kilka płócien, na których wykorzystał motyw rozety. Namalowane w 1969 roku "M 39" powstało specjalnie na indywidualną wystawę artysty w prestiżowym nowojorskim Guggenheim Museum.

Z kolei sprzedany za 2 mln 590 tys. zł "Detail 2890944 - 2910059" to część jednego z najsłynniejszych w historii współczesnej cykli. Opałka rozpoczął tworzenie cyklu prac złożonych z kolejnych liczb w 1965 roku i kontynuował je do śmierci w 2011 roku. Prace tego artysty wielokrotnie biły rekordy sprzedaży, tym razem jednak wybitny konceptualista został pokonany przez Fangora - mistrza op-artu - komentowali organizatorzy aukcji.