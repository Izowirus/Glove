Brytyjski gitarzysta i wokalista, wieloletni lider grupy Dire Straits, Mark Knopfler ogłosił światową trasę koncertową "Down The Road Wherever" na 2019 r. Artysta wraz z zespołem wystąpi z dwoma koncertami w Polsce - 10 lipca w Tauron Arenie Kraków oraz 11 lipca w Ergo Arenie Gdańsk/Sopot.
      
            Knopfler, który 16 listopada wyda swój dziewiąty solowy album "Down The Road Wherever", jak napisano w komunikacie Ergo Areny, "zawsze postrzegał trasę koncertową jako integralną część związaną z wydaniem nowego albumu, rozpoczynającego się od pisania utworów poprzez ich nagrywanie, kończąc na trasie, podczas której wykonuje stare i nowe utwory".

"Moje piosenki są stworzone do wykonywania na żywo. Kocham cały proces pisania ich samemu i nagrywania ich potem wraz z zespołem, ale ostatecznie najlepszą częścią jest wykonywanie ich na żywo dla publiczności. Lubię całe to zamieszanie - podróżowanie z miasta do miasta i interakcje z tą grupą muzyków - to totalna przyjemność. Naprawdę bardzo na to czekam" - powiedział Knopfler, cytowany w komunikacie.

Artysta, który nagrał "Down The Road Wherever" w swoim studio British Grove w zachodnim Londynie, będzie występował podczas trasy z rozbudowanym dziesięcioosobowym zespołem, z którym w większości pracuje już od ponad dwóch dekad: Guy Fletcher (klawisze), Richard Bennett (gitara), Jim Cox (fortepian), Mike McGoldrick (gwizdek i flet), John McCusker (skrzypce i cytra), Glenn Worf (bas), Danny Cummings (perkusja) i Ian Thomas (bębny). Nowymi członkami zespołu będą: Graeme Blebins (saksofon) i Tom Walsh (trąbka).

"Płyta +Down The Road Wherever+ zawiera 14 eleganckich, nowych utworów Knopflera inspirowanych całym spektrum tematów z jego życia. Podczas trasy koncertowej Mark wraz z zespołem zagrają wybrane nowe utwory, a także nie zabraknie tych dobrze znanych z dotychczasowego dorobku artysty. Możemy też liczyć na jedną lub dwie niespodzianki z odległych zakątków jego repertuaru" - poinformowano w komunikacie Ergo Areny.

Uznany za jednego z najlepszych gitarzystów wszech czasów, Mark Knopfler sprzedał ponad 120 mln albumów w całej karierze (w Dire Straits oraz solowej), a wiele jego utworów stało się standardami, w tym: "Money For Nothing", "Sultans of Swing", "Romeo & Juliet" i "Walk Of Life". Wydał osiem solowych albumów, a także nagrał "Neck and Neck" z gitarzystą Chetem Atkinsem i współpracował z Emmylou Harrisem przy "All The Roadrunning". Stworzył także kilka ścieżek dźwiękowych do filmów, w tym "Local Hero", "The Princess Bride" i "Altamira". Poza produkcją własnych płyt, Knopfler wyprodukował także albumy dla m.in. Boba Dylana i Randy’ego Newmana. Knopfler został Oficerem Orderu Imperium Brytyjskiego w 1999 r., a także otrzymał prestiżową nagrodę Lifetime Achievement Award w Ivor Novellos w 2012 r.

Przedsprzedaż biletów Official Community wystartuje w poniedziałek, 29 października, o godz. 10. i potrwa do poniedziałku, 5 listopada do 9. Bilety na koncert w cenie od 150 zł dostępne będą w ogólnej sprzedaży od poniedziałku, 5 listopada, od godz. 10. na LiveNation.pl.

Z kolei przedsprzedaż dla zarejestrowanych użytkowników strony LiveNation.pl potrwa od środy, 31 października, od godz. 10 do poniedziałku, 5 listopada do godz. 9.