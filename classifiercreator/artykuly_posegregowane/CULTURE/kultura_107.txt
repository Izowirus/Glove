Zagraniczna część programu "Niepodległa" ma budować wizerunek Polski; jej celem jest propagowanie polskiej marki - powiedział w poniedziałek na konferencji prasowej dot. zagranicznych obchodach 100-lecia niepodległości Polski wicepremier, minister kultury Piotr Gliński.
      
            W poniedziałek w siedzibie Instytutu Adama Mickiewicza odbyła się konferencja prasowa prezentująca program zagranicznych obchodów setnej rocznicy odzyskania niepodległości przez Polskę - Polska 100. W konferencji uczestniczyli wicepremier Gliński, dyrektor Instytutu Adama Mickiewicza Krzysztof Olendzki oraz wiceminister kultury Jarosław Sellin.
 
Gliński przypomniał, że jednym z elementów programu "Niepodległa" przygotowanego przez MKiDN, w związku ze 100-leciem odzyskania niepodległości Polski, jest komponent zagraniczny, który "ma budować wizerunek Polski, ma zadbać o odpowiednią obecność Polski na świecie w związku ze 100-leciem odzyskania niepodległości, jego celem jest (...) propagowanie polskiej marki".

Podkreślił, że cały program "Niepodległa" jest w tej chwili "intensywnie realizowany", a jeżeli chodzi o program zagraniczny już zrealizowano ponad 240 wydarzeń, w tym 76 koncertów, 56 spektakli, 38 wystaw, 37 warsztatów i 17 konferencji. 

Poinformował, że w wydarzeniach organizowanych przez Instytut Adama Mickiewicza uczestniczyło ponad 700 tys. osób. Ocenił, że są to wydarzenia z "najwyższej półki, z największymi polskimi nazwiskami, jeżeli chodzi o artystów i najlepszymi polskimi instytucjami kultury". "W zasadzie trudno jest wymienić jakieś ważne miasto na świecie, gdzie nie bylibyśmy obecni" - wyjaśnił Gliński. 

Podkreślił, że to jest "największy program od 89 roku promocji polskiej kultury za granicą". Dodał, że "ponad 20 mln. zł to są pieniądze przeznaczone na działania oddolne, czyli na dwa konkursy otwarte dla stowarzyszeń i samorządowych instytucji kultury, które startują w konkursie ze swoimi propozycjami, w partnerstwie z instytucjami zagranicznymi". Zaznaczył, że cały program "Niepodległa" ma komponent obywatelski, "bardzo nam zależy na tym, żeby to nie tylko nasze instytucje kultury, nie tylko MKiDN czy Biuro Programu +Niepodległa+, ale także obywatele mogli współtworzyć nasz program obchodów stulecia odzyskania niepodległości" - powiedział.

Minister kultury pytany, czy program zagranicznych obchodów "Niepodległości" pozwala na łączenie tradycyjnej kultury z nowoczesnością, odpowiedział: "oczywiście, bo nie ma współczesnej sztuki, bez nawiązywania do różnych tradycji, do różnych korzeni". "Tego nie trzeba traktować w sposób taki mechaniczny czy prymitywny, że wkładamy nieopierzony folklor i sprzedajemy w nowym opakowaniu, nie - wręcz przeciwnie to są wszystko artystyczne przedstawienia, czy kreacje" - wyjaśnił.

Dyrektor IAM zaznaczył, że misją Instytutu jest "inspirowanie polską kulturą zagranicznych twórców i zagraniczną publiczność". "Program +Niepodległa+ realizowany przez Instytut Adama Mickiewicza na trwale inspiruje naszych odbiorców polską kulturą" - dodał.
 
Olendzki wymienił także wydarzenia zaplanowane na najbliższe dni w związku ze 100-leciem niepodległości. Zapowiedział m.in. koncerty 10 i 11 listopada w Usan i Seulu muzyków Sinfonii Varsovii, koncert Polsko-Ukraińskiej Orkiestry Rozrywkowej 17 listopada w Kijowie, koncert NOSPR i Szymona Nehringa, również 17 listopada, w złotej sali Musikverein w Wiedniu.