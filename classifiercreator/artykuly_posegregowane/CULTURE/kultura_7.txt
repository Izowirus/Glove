Rosyjski pianista Daniil Trifonov wystąpi w piątek w Sali Koncertowej Akademii Muzycznej w Katowicach. Dzień wcześniej poprowadzi warsztaty master classes dla studentów tej uczelni.
      
            Katowicki recital Daniila Trifonova jest jedynym w Polsce planowanym przez artystę w 2019 r. Jak podkreślają organizatorzy koncertu, Rosjanin uważany jest za jednego z najbardziej ekscytujących pianistów nowej generacji, łączącego doskonałą technikę z rzadką wrażliwością i głębią.

Muzyk urodził się w Niżnym Nowogrodzie w 1991 r., muzyki zaczął się uczyć w wieku pięciu lat. Był uczniem Tatiany Zelikman w moskiewskiej Szkole im. Gniesinych, a następnie studiował u Siergieja Babayana w Cleveland Institute of Music. Studiował również kompozycję.

W latach 2010-2011 Trifonov zdobył medale trzech najbardziej prestiżowych konkursów muzycznych świata: III nagrodę w Konkursie im. Fryderyka Chopina w Warszawie, I nagrodę w Konkursie im. Rubinsteina w Tel Awiwie oraz nagrodę główną i Grand Prix – dodatkowe wyróżnienie na najlepszego uczestnika w swojej kategorii – w moskiewskim Konkursie im. Piotra Czajkowskiego. W 2013 r. został uhonorowany prestiżową Nagrodą Franco Abbiati, przyznawaną przez czołowych włoskich krytyków muzycznych.

Koncert Trifonova w Katowicach odbędzie się w ramach cyklu "Mistrzowie w Śląskiej Akademii", poświęconego arcydziełom muzyki kameralnej. Zainaugurował go koncert 15 grudnia 2018 r. z udziałem rumuńskiego wiolonczelisty Andreia Ionity, laureata I nagrody na Międzynarodowym Konkursie im. Piotra Czajkowskiego w Moskwie w 2015 r. Ionita zagrał w towarzystwie japońskiej pianistki Naoko Sonody oraz skrzypaczki Sławomiry Wilgi, zdobywczyni I Nagrody na I Międzynarodowym Konkursie im. Karola Szymanowskiego w Katowicach w 2018 r.

Organizatorem cyklu koncertów "Mistrzowie w Śląskiej Akademii" jest Stowarzyszenie "Muzyka w Opactwie" oraz Śląska Akademia Muzyczna im. Karola Szymanowskiego w Katowicach.