Ogłoszono ranking najlepszych młodych, polskich artystów - Kompas Młodej Sztuki 2018. „Trzy pierwsze pozycje na liście zajęli: Bartosz Kokosiński, Katarzyna Karpowicz, Ewa Juszkiewicz" – poinformowała PAP Kama Zboralska, która wraz z Piotrem Cegłowskim jest inicjatorką powstania KMS.
      
            Pierwsze miejsce w ósmej już edycji Kompasu Młodej Sztuki, zwanym też nieoficjalnie listą obecności młodej polskiej sztuki, zajął Bartosz Kokosiński. Zdobywając 44 punkty po raz czwarty został liderem rankingu. W ciągu ostatniego roku jego charakterystyczne instalacje i rzeźby były eksponowane w m.in. w Muzeum Sztuki Bourse w Rydze, w Galeria Bielskiej BWA, (Bielsko-Biała), Galerii Sztuki im. Jana Tarasina w Kaliszu, KUBIK art space w Budapeszcie. Artysta ciągle eksperymentuje, poszukuje nowych środków wyrazu.

Na drugiej pozycji znalazła się Katarzyna Karpowicz, na którą przede wszystkim stawiają galerie komercyjne. Artystka skupia się na tradycyjnym, figuratywnym malarstwie oddającym emocje.

Trzecie miejsce należy do Ewy Juszkiewicz (liderka Kompasów Młodej Sztuki w 2015 i 2014 – ex aequo), która w swoich portretach inspiracje czerpie przede wszystkim ze sztuki dawnej. W tym roku brała udział m.in. w wystawach w MNS w Warszawie, Zachęcie, w warszawskiej galerii Lokal_ 30, oraz w Galerie Rolando Anselmi w Berlinie, z którymi współpracuje.

Z trzynastego (KMS 2017) na czwarte miejsce awansowała Martyna Czech, laureatka m.in. Grand Prix 42. Biennale Malarstwa Bielska Jesień 2015. „Artystka jest wyjątkowo wrażliwa na los zwierząt, ofiar nieludzkich zachowań” – jak charakteryzuje jej tworczość Zboralska.

Piąte miejsce zajął Mariusz Tarkawian, współpracujący z warszawską Galerią Propaganda. Szósta pozycja należy do Jana Bajtlika, który awansował z 19. pozycji KMS 2017 i Kamila Kukli, którego niejednoznaczne obrazy nawiązujące do praw natury można było niedawno podziwiać w warszawskiej Galerii m2. Natomiast prace Bajtlika, przede wszystkim świetnego grafika, prezentowane były na najważniejszych targach we Włoszech – Artissima w Turynie – zaznaczono w opisie wystawy.

Zboralska: sztuka współczesna jest bardzo zróżnicowana; w pierwszej dziesiątce oprócz malarzy są twórcy zajmujący się instalacjami, rzeźbą, performerzy

Siódme miejsce zajęła Diana Lelonek, zajmująca się głównie fotografią, która współpracuje z galerią Lokal_30. Ósme przypadło Irminie Rusickiej, akcjonerce, która w zeszłym roku zajęła ostatnie miejsce w rankingu oraz malarzom: Oldze Pawłowskiej i Marcinowi Zawickiemu, który swoje obrazy pokazywał w Galerii Bielskiej, gdańskiej Koloni Artystów oraz w reprezentującej go warszawskiej Galerii m2.

Dziewiąte miejsce należy do Agaty Kus, nominowanej do ostatnich nagród „Spojrzenia” Deutsche Banku, jej figuratywne wielkoformatowe obrazy pokazała niedawno warszawska Galeria Wizytująca. Dziewiąty na liście jest także Maciej Cholewa, artysta multimedialny. Pierwszą dziesiątkę zamykają Karolina Jabłońska oraz Irmina Staś, która w swoich pracach skupia się na tajemniczych mechanizmach rządzących naszymi organizmami.

„Sztuka współczesna jest bardzo zróżnicowana, co najlepiej oddaje KMS. Już w pierwszej dziesiątce widać, że oprócz malarzy typowani są twórcy zajmujący się instalacjami, rzeźbą, performerzy. Są obecni w KMS od kilku edycji, większość w czołówce, co pokrywa się z pozycją jaką zajmują na rynku sztuki” - zauważa Kama Zboralska.

Według Zboralskiej Kompas Młodej Sztuki – jako jedyny tego typu ranking w Polsce - jest świetną podpowiedzią, wskazówką dla domów aukcyjnych, galerii, kolekcjonerów, marszandów i samych artystów. Kompas Młodej Sztuki, który powstaje od 2008 r., układają profesjonaliści, przedstawiciele czołowych polskich galerii sztuki współczesnej – komercyjnych oraz publicznych, która zgłaszają po pięć nazwisk kierując się osiągnięciami artystów: nagrodami, wystawami, publikacjami.

W tym roku w pracach nad rankingiem udział wzięło 71 placówek, m.in. CSW Zamek Ujazdowski, Foksal, BWA Zielona Góra, poznański Arsenał, Galeria Biała, Galeria Bielska, CSW Łaźnia oraz komercyjne: Galeria Starmach, Zderzak, Lokal_30, Galeria Le Guern, Galeria m2, Artemis, Propaganda itd. Dołączyły dwie galerie krakowskie - FAIT i Potencja, poznańska Rodríguez Gallery oraz warszawska HOS.

Podczas wernisażu wystawy pokonkursowej prezentującej prace czołówki KMS 2018, który odbędzie się w czwartek wieczorem 13 grudnia w warszawskiej Galerii (-1) Polskiego Komitetu Olimpijskiego w Centrum Olimpijskim. Podczas uroczystości wręczona zostanie I nagroda KMS w wysokości 10 tys. zł – Bartoszowi Kokosińskiemu oraz nagroda 5 tys. zł za spektakularny progres w rankingu – Irminie Rusickiej, która w zeszłym roku zajmowała ostatnie miejsce, w KMS 2018 ósme.