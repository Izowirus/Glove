Warszawa, 14.04.2017. Chór Opery Narodowej i Sinfonia Varsovia pod dyrekcją Leopolda Hagera, po koncercie w Filharmonii Narodowej w Warszawie, w ramach finału Wielkanocnego Festiwalu Ludwiga van Beethovena, 14 bm. Tegoroczny, 21. Wielkanocny Festiwal Ludwiga van Beethovena odbywał się pod hasłem "Beethoven i sztuki piękne" i prezentował kompozycje, inspirowane sztuką. (mr) PAP/Leszek Szymański
                                        

            Kompozycje Witolda Lutosławskiego, Eugeniusza Knapika oraz Siergieja Rachmaninowa składają się na program sobotniego koncertu inaugurującego nowy sezon artystyczny w warszawskiej Filharmonii Narodowej. Dyryguje Jacek Kaspszyk.
      
            Solistą koncertu jest pianista Seong-Jin Cho, zdobywca I nagrody Międzynarodowego Konkursu Pianistycznego im. Fryderyka Chopina w Warszawie w 2015 r.

Orkiestrę i Chór Filharmonii Narodowej poprowadzi Jacek Kaspszyk.

Na program złożą się kompozycje Witolda Lutosławskiego - Fanfare for Los Angeles Philharmonic, Eugeniusza Knapika - Blessing gentle breeze na chór mieszany i orkiestrę (będzie to prawykonanie) oraz Siergieja Rachmaninowa - II Koncert fortepianowy c-moll op. 18.

Filharmonia Narodowa świętuje jubileusz stulecia odzyskania niepodległości cyklem „Powstało w wolnej Polsce”. Sobotni koncert odbywa się w ramach tego cyklu.

Na wstępie wykonana zostanie jednominutowa Fanfare for Los Angeles Philharmonic. Utwór powstały w 1939 r. jest ostatnim ukończonym utworem Witolda Lutosławskiego, dedykowanym cenionej amerykańskiej orkiestrze, która wcześniej dokonała z wielkim powodzeniem prawykonania jego IV Symfonii.

Publiczność inauguracyjnego koncertu będzie świadkiem prawykonania zamówionej specjalnie na tę okazję kompozycji Eugeniusza Knapika Blessing gentle breeze do słów otwierających monumentalny, autobiograficzny poemat angielskiego romantyka Williama Wordswortha.

„Kompozytor należy do „Pokolenia 51”; wraz z Andrzejem Krzanowskim i Aleksandrem Lasoniem w ramach m.in. głośnego w latach 70. festiwalu w Stalowej Woli anonsował w nowej muzyce polskiej zwrot od awangardy ku nowemu romantyzmowi„ – przypomina muzykolog Piotr Maculewicz. Knapik od czasów studiów związany z katowicką Akademią Muzyczną właśnie w Filharmonii Narodowej miał swój debiut w 1974.

Przełom XIX i XX wieku był trudnym okresem w życiu Rachmaninowa – uskrzydlony młodzieńczymi sukcesami, w 1897 r. zaprezentował publiczności Petersburga swą ambitną I Symfonię, której wykonanie spotkało się tym razem z bezmiarem złośliwości krytyków. Kompozytor przypłacił to chorobą - długotrwałą depresją. Właściwie zaniechał wówczas tworzenia. W przezwyciężeniu destrukcyjnych nastrojów pomogło uczucie do Natalii Satinej, a także opieka terapeuty stosującego nowatorskie metody Nikołaja Dahla. Dedykowany mu i przyjęty entuzjastycznie II Koncert fortepianowy, skomponowany w 1900 r. otworzył nowy okres twórczości mistrza.

„Utwór łączy w sobie ekstrawertyczną ekspresję, piękno szerokich, rosyjskich z ducha melodii, gęstą nasyconą orkiestrację, z olśniewającą wirtuozerią partii fortepianu. Koncert c-moll należy do najbardziej efektownych utworów gatunku nie tylko w swojej epoce, lecz w całych dziejach muzyki” – podkreśla Maculewicz.

Urodzony w 1994 r. w Seulu, Seong-Jin Cho rozpoczął naukę gry na fortepianie w wieku 6 lat. Pierwszy publiczny recital zagrał jako 11-latek. W 2012 r. przeniósł się do Paryża na studia pod kierunkiem Michela Beroffa w Konserwatorium Paryskim. Obecnie mieszka w Berlinie.

Międzynarodowa kariera artysty, uznawanego dziś za jednego z najbardziej wyróżniających się pianistów, szybko nabrała tempa po jego zwycięstwie w Konkursie Chopinowskim.

W 2017 r. Seong-Jin Cho koncertował zastępując Lang Langa z Berliner Philharmoniker w Berlinie, Frankfurcie, Hongkongu i Seulu. Występował też m.in. z Royal Concertgebouw Orchestra, Orchestre de Paris, Orkiestrą Teatru Maryjskiego w Petersburgu, Munchner Philharmoniker, Rundfunk-Sinfonieorchester Berlin, Royal Liverpool Philharmonic, NHK Symphony Orchestra, Philharmonia Orchestra, Seoul Philharmonic Orchestra, Czeską Filharmonią, Budapest Festival Orchestra, Danish National Symphony Orchestra, Rosyjską Orkiestrą Narodową, Detroit Symphony Orchestra, NDR Elbphilharmonie Orchester, Orchestra Sinfonica Nazionale della Rai w Rzymie.

Koncert, który odbywa się w ramach w ramach programu MKiDN Niepodległa 2018, będzie transmitowany on-line na kanale Filharmonii Narodowej na www.youtube.com