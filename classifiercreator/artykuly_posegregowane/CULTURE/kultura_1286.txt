Kraków, 08.05.2015. Prezentacja nowo pozyskanego eksponatu – unikatowego samolotu Caudron Renault CR.714 Cyclone, 8 bm. w Muzeum Lotnictwa Polskiego w Krakowie. Francuski myśliwiec Caudron Renault CR. 714 Cyclone, na którym polscy lotnicy w 1940 r. bronili Paryża i dorzecza Sekwany, to jedna z dwóch zachowanych na świecie maszyn. Samolot został przekazany z Finlandii. (mr) PAP/Stanisław Rozpędzik Archiwum PAP © 2016 / Stanisław Rozpędzik
                                        

            "Muzeum od kuchni" to hasło przewodnie Dnia Otwartych Drzwi Muzeów Krakowskich. Tegoroczna, 12. edycja przypadnie w niedzielę i będzie okazją do bezpłatnego zwiedzenia 41 muzeów i ich oddziałów.
      
            Na ten dzień muzea nie tylko darmowo udostępniają wystawy stałe i czasowe, ale i przygotowują specjalne atrakcje.

"W tym dniu każde muzeum proponuje coś innego - to są prezentacje rzeczy, których na co dzień nie można zobaczyć, to programy edukacyjne, projekcje filmów. Myślę, że warto zaprosić krakowian do muzeów, bo będzie bardzo ciekawie" - mówił w poniedziałek na konferencji prasowej Krzysztof Radwan, dyrektor Muzeum Lotnictwa Polskiego w Krakowie.

Placówka, której szefuje, przygotowała dla zwiedzających m.in. warsztaty "Pomyśl, zbuduj, lataj", adresowane do dzieci i młodzieży szkolnej oraz spotkanie przy samolocie, prowadzone przez znawcę tematyki lotniczej Jana Hoffmanna.

Dzień w Muzeum Narodowym upłynie na oprowadzaniach kuratorskich, urozmaicą go spotkania o sztuce i koncerty.

"Przede wszystkim chcemy pokazać to, na czym muzeum bazuje, czyli kolekcję, a najbardziej tę kolekcję, która nie zawsze jest do sprzedania. Przede wszystkim chcielibyśmy pokazać nowe nabytki, o które Muzeum Narodowe w roku bieżącym się wzbogaciło, ale chcemy pokazać także największe osiągnięcia, w tym osiągnięcia konserwatorskie" - powiedział dyrektor muzeum Andrzej Betlej.

Zarzecka: podczas Dnia Otwartych Drzwi Muzeów Krakowskich chcemy zwrócić uwagę na archiwum Cricoteki

Dodał, że wielkim wydarzeniem Dnia będzie pokaz wiekowego, wielkiego, kilkudziesięciometrowego kobierca w Sukiennicach, a także prezentacje zamierzchłych dziedzińców pałacu bp. Erazma Ciołka i nowoczesnego konserwatorskiego laboratorium badań LANBOZ.

Dyrektor Cricoteki Natalia Zarzecka zapowiedziała, że Ośrodek Dokumentacji Sztuki Tadeusza Kantora wyeksponuje w tym dniu "serce instytucji", czyli archiwum Cricoteki. W nowej siedzibie ośrodka - przy ul. Nadwiślańskiej - archiwum zbiorów Kantora znajduje się w miejscu, które - mówiła dyrektor - nie jest tak oczywistym punktem pierwszej wizyty gości. W starej siedzibie Cricoteki, która mieściła się przy ul. Kanoniczej, zwiedzający, by obejrzeć wystawy prac Kantora, musiał najpierw przejść przez archiwum.

"Kiedyś z archiwum gość rozpoczynał wizytę w Cricotece, dziś tak nie jest, dlatego podczas Dnia Otwartych Drzwi Muzeów Krakowskich chcemy zwrócić uwagę na to miejsce" - powiedziała Zarzecka.

Cricoteka przygotowała także premierowe pokazy wybranych fragmentów filmowych rejestracji prób do spektakli Kantora.

Program na niedzielę opracowało także 10 oddziałów Muzeum Historycznego Miasta Krakowa. "W tym dniu także te oddziały, w których wystawy nie są na co dzień dostępne, będą otwarte" - zapowiedziała Klaudia Kaczmarczyk z Muzeum Historycznego Miasta Krakowa.

Pierwsza edycja imprezy odbyła się w 2005 r.

Jak zaznaczyła, oddziały szykują różnorodne propozycje dla różnych grup odbiorców. Szczególnie zwróciła uwagę na przeznaczony dla dzieci spacer po zabytkowych wnętrzach Pałacu Krzysztofory, w których w 2017 r. rozpocznie się remont. Wśród interesujących ofert wskazała też spotkania w Fabryce Schindlera, podczas których zainteresowani bliżej poznają historię obozu Płaszów i dowiedzą się, jak MHK zamierza w przyszłości upamiętnić ten teren.

Dzień Otwartych Drzwi Muzeów Krakowskich odbywa się zawsze w niedzielę. Muzea otwarte są dla zwiedzających w godzinach od 10 do 16 (niektóre dłużej).

Pierwsza edycja imprezy odbyła się w 2005 r., uczestniczyło w niej 18 instytucji, które odwiedziło łącznie ponad 27 tys. osób. Rok temu w projekcie wzięły udział 23 instytucje muzealne wraz z oddziałami, liczba zwiedzających wyniosła 31 tys.

Celem Dnia Otwartych Drzwi Muzeów Krakowskich jest przybliżenie historii Krakowa i jego dziedzictwa kulturowego poprzez ukazanie różnorodnych zasobów muzealnych, szczególnie tych, które zazwyczaj są niedostępne dla zwiedzających. Oprócz stałych i czasowych ekspozycji, muzea przygotowują szereg dodatkowych atrakcji. Są to m.in. wykłady, warsztaty, pokazy oraz zwiedzanie wystaw muzealnych z przewodnikami.

Pomysłodawcą i organizatorem jest Stała Konferencja Dyrektorów Muzeów Krakowskich.