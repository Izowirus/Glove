Katowice, 10.06.2016. Otwarcie, 10 bm. centralnej części IX Art Naif Festiwalu, wystawy w katowickiej Galerii Szyb Wilsona, prezentującej prace artystów naiwnych z całego świata. (ag/cat) Archiwum fot. PAP/Andrzej Grygiel
                                        

            Około 1500 prac - malarstwo, rzeźba, ceramika - stworzonych przez ponad 300 artystów z 40 krajów będzie można zobaczyć w Galerii Szyb Wilson w Katowicach podczas XI Art Naif Festiwalu, który potrwa od 8 czerwca do 10 sierpnia br.
      
            Międzynarodowy Festiwal Sztuki Naiwnej jest wydarzeniem cyklicznym; postindustrialne wnętrza Galerii Szyb Wilson zapełniają się obrazami namalowanymi przez artystów nieprofesjonalnych z całego świata, w tym z Polski.

Jak zapowiadają organizatorzy, motywem przewodnim tej edycji będzie Australia, która jest tyglem kulturowym, gdzie tradycje zachodu stykają się z kulturą wschodu, a wszystko przeplata się z pierwotną kulturą aborygeńską.

Wystawie głównej będą towarzyszyć wystawy dodatkowe organizowane przez Muzeum Śląskie, Muzeum Historii Katowic, Muzeum Górnośląskie w Bytomiu, Państwowe Muzeum Etnograficzne w Warszawie oraz Galerię Sztuki Współczesnej Elektrownia w Czeladzi. Odbędą się także spotkania z artystami australijskimi oraz wykład podróżnika Marka Tomalika. Stałymi punktami festiwalu będą: koncerty, warsztaty plastyczne dla dzieci, festiwal filmowy AfryKamera oraz ArtJarmark w Nikiszowcu.

Już od jedenastu lat Festiwal jest organizowany przez Fundację Eko-Art Silesia oraz Galerię Szyb Wilson, przyciągając coraz więcej miłośników sztuki nieprofesjonalnej. Podczas jubileuszowej, dziesiątej edycji festiwalu galerię na terenie byłego szybu kopalnianego odwiedziło ok. 30 tys. osób.