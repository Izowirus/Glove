Warszawa, 24.09.2015.  W Muzeum Powstania Warszawskiego odbył się pokaz filmu "Pilecki" w reżyserii  Mirosława Krzyszkowskiego, z udziałem prezydenta RP Andrzeja Dudy. (soa)
PAP/Jacek Turczyk PAP jt / Jacek Turczyk
                                        

            Muzeum Powstania Warszawskiego poszukuje wolontariuszy do akcji społecznej "Wolność łączy", która odbędzie się 1 sierpnia. Akcja jest organizowana w ramach obchodów 74. rocznicy wybuchu Powstania Warszawskiego i ma na celu m.in. upamiętnienie godziny "W".
      
            1 sierpnia kilkuset wolontariuszy Muzeum PW oraz harcerzy z czterech największych organizacji harcerskich: Związku Harcerstwa Polskiego, Związku Harcerstwa Rzeczypospolitej, Stowarzyszenia Harcerskiego i Skautów Europy będzie pełniło służbę w ponad 360 stołecznych miejscach pamięci Powstania Warszawskiego.

W związku z tym Muzeum PW poszukuje osób, które ukończyły 14. rok życia i są zainteresowane pomocą przy tej akcji. "Wolność łączy" odbędzie się 1 sierpnia o godz. 17, a jej celem jest upamiętnienie godziny "W" i upowszechnianie wiedzy o znaku Polski Walczącej.

Wolontariusze muszą być dyspozycyjni 1 sierpnia w godz. 15-19. Ich zadaniem będzie przede wszystkim zwrócenie uwagi na miejsca związane z Powstaniem Warszawskim, udzielanie informacji o pomniku lub tablicy, przy której wolontariusz będzie pełnił służbę, oddanie hołdu Powstańcom Warszawskim w godzinę "W" oraz wręczanie uczestnikom akcji przypinek ze znakiem Polski Walczącej.

To kolejna inicjatywa Muzeum PW, które od wielu lat rozpowszechnia idee bliskie pokoleniu żołnierzy Armii Krajowej i Powstania Warszawskiego. Jak czytamy w komunikacie muzeum, chodzi o to, aby wartości, którymi kierowali się powstańcy walczący o wolną Polskę i jej stolicę, tworzyły międzypokoleniową więź.

Aby zostać wolontariuszem, należy wypełnić ankietę internetową dostępną na stronie: rekrutacja.1944.pl, wybierając opcję akcja "Wolność Łączy". Rekrutacja trwa do 15 lipca.