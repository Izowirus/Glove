Warszawa, 06.01.2017. Maniucha Bikont i Ksawery Wójciński  podczas koncertu. Charytatywny koncert pod hasłem "Gramy dla Syrii" odbył się, 6 bm. w Muzeum Historii Żydów Polskich POLIN. (cat) Archiwum fot. PAP/Bartłomiej Zborowski
                                        

            Maniucha i Ksawery, zespół Hańba, trio Wachowiak/Woźniak/Kinaszewska oraz Marcin Wyrostek Band - ci artyści będą reprezentować Polskę na tzw. scenie regionalnej podczas prestiżowych, międzynarodowych targów poświęconych world music - WOMEX. Impreza rusza w środę w Katowicach.
      
            Artyści prezentujący muzykę world wychodzą od muzyki tradycyjnej, ludowej, folkowej, etnicznej, lecz ją indywidualnie przekształcają, tworząc nowe brzmienia np. poprzez połączenia z muzyką elektroniczną czy jazzem.

WOMEX (ang. The World Music Expo - Targi Muzyki Świata) to złożone wydarzenie poświęcone world music, składające się z części targowej, ale i festiwalowej. Impreza co roku przyciąga kilka tysięcy uczestników. Po raz pierwszy odbywa się w Polsce. W tym roku spodziewanych jest ok. 2,5 tys. delegatów, 200 dziennikarzy i ponad 50 zespołów - z całego świata.

Większość tych zespołów - które wystąpią na siedmiu scenach w Katowicach - została wyłoniona w oficjalnej selekcji. Siedmioosobowe jury światowych ekspertów wybierało je spośród niemal 1,5 tys. zgłoszeń. Tym razem w tym gronie nie ma Polaków.

Jednym ze stałych punktów WOMEX-u jest tzw. scena regionalna na której prezentują się muzycy z kraju gospodarzy oraz państw sąsiednich. W Katowicach scena ta nazywać się będzie "Kato Connections" i została podzielona na trzy sekcje: grupy polskie, z krajów sąsiadujących, oraz z Miast Kreatywnych UNESCO. Tu wyboru artystów dokonują gospodarze.

"Na każdym WOMEX-ie tzw. scena regionalna to domena lokalnego organizatora. Dokonaliśmy wyboru wspólnie z grupą specjalistów, w tym wypadku dziennikarzy muzycznych z Polski i świata. Szukaliśmy artystów reprezentujących różne regiony Polski i najważniejsze zjawiska we współczesnym polskim folku" - powiedziała PAP Martyna Markowska z katowickiej instytucji kultury Miasto Ogrodów.

Dodała, że organizatorzy zaprosili też do współpracy miasta należące - tak jak Katowice - do Sieci Miast Kreatywnych UNESCO. "Stąd obecność na scenie +Kato Connections+ choćby artystów z Brazylii czy Belgii" - wyjaśniła.

Wśród czterech polskich zespołów znalazły się: duet Maniucha i Ksawery, zespół Hańba, trio Wachowiak/Woźniak/Kinaszewska oraz Marcin Wyrostek Band. Pierwsze trzy wystąpią w ramach sekcji polskiej, a Wyrostek będzie prezentował Katowice jako Miasto Muzyki UNESCO.

W ocenie etnomuzykologa dr Magdaleny Szyndler z Uniwersytetu Śląskiego, organizatorzy niebezpodstawnie wybrali właśnie te grupy. "Wszystkie prezentują taką świadomość repertuaru ludowego i jej przekształcenie czy raczej subiektywne postrzeganie, które nie wykracza poza ramy piękne estetycznie; co w przypadku szczególnie przekształceń folkloru ma postać bardzo cienkiej granicy: między źródłem a kiczem" - powiedziała PAP.

Pierwsi z wykonawców to duet wokalistki Maniuchy Bikont (m.in. znanej z Tęgich Chłopów) i kontrabasisty Ksawerego Wójcickiego, których ostatnim wspólnym przedsięwzięciem - jak podali organizatorzy - były improwizacje wokół pieśni miłosnych i weselnych z Polesia. "Prostota. Piękny, nieskażony głos i dopełnienie instrumentalne (kontrabas), który stanowi idealne tło, pomimo własnej wizji ludowości (wtręty improwizacji jazzowej). Słychać dobrze zainteresowania badawcze śpiewaczki - doskonała świadomość repertuaru" - oceniła duet Szyndler.

Grupa Hańba to z kolei krakowski zespół przenoszący punk rocka do lat 30. XX wieku i mówiący o aktualnych problemach społecznych językiem kapeli podwórkowej czasów 20-lecia międzywojennego.

Warszawskie trio Wachowiak/Woźniak/Kinaszewska - jak podali organizatorzy - zadebiutowało zaledwie przed rokiem na festiwalu Nowa Tradycja. "Repertuar i wykonanie mocno osadzone w muzyce źródłowej, maniery wykonawcze zaczerpnięte z terenu. Duża świadomość wykonawcza +in crudo+ (dosł. w stanie surowym, pierwotnym - PAP)" - powiedziała Szyndler.

Na regionalnej scenie wystąpi także wirtuoz akordeonu Marcin Wyrostek ze swym zespołem.

Scena ta to także występy takich grup jak: Banda (Słowacja), Marta Topferova & Milokraj (Czechy), Haz’art Trio (Niemcy), Osama Abdulrasol Quintet (Gandawa, Belgia) oraz Viola de Arame (Salvador, Brazylia).

Polska muzyka zabrzmi ponadto podczas koncertu otwarcia, gdzie z towarzyszeniem Orkiestry Kameralnej Miasta Tychy "Aukso" zagrają: Vołosi, Kapela Maliszów oraz Lautari.

Zespół Vołosi tworzą beskidzcy górale oraz klasycznie wykształceni muzycy. "Nieprzeciętna świadomość repertuaru karpackiego w oparciu o doświadczenia akademickie. Świetna energia i wirtuozeria" - podkreśliła etnomuzykolog. Zespół przed kilku laty występował już na WOMEX-ie, dostając się z oficjalnej selekcji.

Kapela Maliszów to rodzinny zespół, w którym gra ojciec Jan Malisz i jego dzieci. Inspirują się tradycyjną muzyką swojego regionu, czyli tańcami i przyśpiewkami z okolic powiatu gorlickiego, choć jednocześnie nie stronią od improwizacji.

Z kolei Lautari to zespół założony i prowadzony przez Macieja Filipczuka. Jak sami o sobie piszą: to "nowoczesne, etno-jazzowe brzmienie osadzone w tradycjach muzycznych środkowej, wschodniej i południowej Europy oraz Kaukazu".

WOMEX potrwa od 25 do 29 października. Koncerty zagranicznych zespołów odbywać się będą w Spodku, w siedzibie Narodowej Orkiestry Symfonicznej Polskiego Radia (NOSPR) oraz w Międzynarodowym Centrum Kongresowym (MCK), a także w klubie Królestwo.