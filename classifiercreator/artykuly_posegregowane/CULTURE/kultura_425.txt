"Fuga" w reż. Agnieszki Smoczyńskiej zostanie pokazana na 71. Międzynarodowym Festiwalu Filmowym w Cannes, który rozpocznie się 8 maja. Film znalazł się w niekonkursowej sekcji Semaine de la Critique.
      
            Film jest polsko-czesko-szwedzką koprodukcją w reż. Agnieszki Smoczyńskiej według scenariusza Gabrieli Muskały. "Fuga" opowiada historię Alicji, która straciła pamięć. Bohaterka po dwóch latach wraca do swojego poprzedniego życia, a jej rodzina oczekuje, że odnajdzie się w roli żony, matki i córki. Alicja nie pamięta jednak miłości do rodziny.

"Fuga" zostanie zaprezentowana w niekonkursowej sekcji Semaine de la Critique. Organizowana od 1962 r. sekcja stanowi przegląd nowego kina i jest jedną z części towarzyszących Międzynarodowemu Festiwalowi Filmowemu w Cannes.

Swoje pierwsze filmy prezentowali na niej m.in. Bernardo Bertolucci, Ken Loach, Wong Kar Wai, Guillermo del Toro, Kevin Smith, François Ozon czy Gaspar Noe. W Semaine de la Critique biorą udział filmy pełnometrażowe i krótkie metraże będące debiutem lub drugim filmem danego reżysera, które nie były pokazywane na festiwalach filmowych poza granicami kraju, gdzie powstał dany obraz.

Poza "Fugą" w kategorii filmów pełnometrażowych zaprezentowane zostaną m.in. "Chris the Swiss" w reż. Anji Kofmel, "One Day Un jou" w reż. Zsofii Szilagyi oraz "Diamantino" w reż. Gabriela Abrantes i Daniela Schmidta.

Agnieszka Smoczyńska jest autorką m.in. filmu "Aria Diva", który został nagrodzony na festiwalach, m.in. w Krakowie i Nowym Jorku, oraz "Córek dancingu", za który w 2015 r. reżyserka otrzymała nagrodę za debiut reżyserski na Festiwalu Filmowym w Gdyni. Film został również wyróżniony w styczniu 2016 r. nagrodą specjalną jury Sundance Film Festival za "unikalną wizję i design".

W czwartek nominację do tegorocznej Złotej Palmy - najważniejszej nagrody tegorocznego festiwalu filmowego w Cannes - otrzymała "Zimna wojna" w reżyserii Pawła Pawlikowskiego. Tym razem twórca nagrodzonej Oscarem "Idy" osadza fabułę w latach 50. i 60. XX w. w stalinowskiej Polsce i - jak poinformowało Kino Świat - "na tym tle rozgrywa się historia wielkiej i trudnej miłości dwojga ludzi, którzy nie potrafią być ze sobą i jednocześnie nie mogą bez siebie żyć".

Ponadto produkcja studia Animoon "III" w reżyserii Marty Pajek zakwalifikowała się do konkursu filmów krótkometrażowych 71. Festiwalu Filmowego w Cannes, gdzie ma szansę na zdobycie Złotej Palmy. Wyprodukowana przez Szkołę Filmową w Łodzi animacja "Inny" Marty Magnuskiej zostanie pokazana w sekcji Cinefondation.

Tegoroczny festiwal w Cannes rozpocznie się 8 maja i potrwa do 19 maja. Przewodniczącą jury konkursu głównego została w tym roku aktorka Cate Blanchett.