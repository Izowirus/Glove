Warszawa, 04.12.2017. Prezentacja edukacyjnej i artystycznej formy malarskiej poświęconej Radzie Pomocy Żydom "Żegota", 4 bm. w Warszawie. Mural został namalowany na ścianie przy wejściu do stacji Metra "Centrum". Wydarzenie towarzyszy obchodom 75. rocznicy utworzenia RPŻ "Żegota". (bz/awol) Archiwum fot. PAP/Bartłomiej Zborowski
                                        

            Wystawę "Świat patrzy na tę zbrodnię i milczy..." poświęconą organizacji "Żegota" będzie można od wtorku oglądać na najnowszej wystawie czasowej w Muzeum Pana Tadeusza Zakładu Narodowego im. Ossolińskich we Wrocławiu.
      
            Na wystawie planszowej zaprezentowane zostaną fotografie wraz z opisami oraz skany dokumentów przybliżające historię organizacji "Żegota" pomagającej Żydom podczas Holocaustu - poinformowała PAP Agnieszka Śrutwa z biura prasowego Muzeum Pana Tadeusza.

Jak podają organizatorzy, tytuł wystawy zaczerpnięty został z ulotki "Protest", którą w 1942 r. rozlepiano na murach Warszawy. Jej autorka Zofia Kossak-Szczucka, katolicka pisarka, żądała od Polaków, bez względu na ich poglądy polityczne, udzielenia pomocy Żydom.

Zofia Kossak-Szczucka oraz Wanda Krahelska-Filipowicz, działaczka Polskiej Partii Socjalistycznej założyły Tymczasowy Społeczny Komitet Pomocy Żydom im. Konrada Żegoty, który w grudniu 1942 r. został przekształcony w Radę Pomocy Żydom "Żegota". Działało w niej blisko 200 osób z różnych środowisk i organizacji. Członkowie "Żegoty" dostarczali Żydom w gettach żywność i leki, organizowali ucieczki z getta i wyszukiwali ludzi gotowych ich ukrywać, a także zbierali pieniądze i organizowali fałszywe dokumenty. W tym czasie na terenie Polski grodziła śmierć za udzielenie pomocy Żydom. Mimo aresztowań i represji ze strony okupanta organizacja istniała nieprzerwanie przez całą wojnę.

Część prezentowanych na planszach materiałów pochodzi ze zbiorów Władysława Bartoszewskiego, jednego z działaczy "Żegoty". Bartoszewski po wojnie jako historyk zajął się badaniem i opisywaniem jej działalności. W darze przekazał Ossolineum judaica, czyli przedmioty i pamiątki związane z historią Żydów, a wśród nich korespondencję z osobami uratowanymi przez Polaków podczas Holocaustu. W przekazanych zbiorach znalazło się również unikatowe archiwum komórki "Felicja" stworzonej przez adwokata Maurycego Herlinga-Grudzińskiego, która objęła opieką około 340 osób.

Historia "Żegoty" jest częściowo prezentowana na wystawie stałej "Misja: Polska" w Muzeum Pana Tadeusza. Tam można zobaczyć m.in. oryginał ulotki "Protest" z odezwą Zofii Kossak-Szczuckiej oraz archiwum "Felicji". Najnowsza wystawa, zdaniem organizatorów, poszerza wiedzę o historii organizacji o dodatkowe informacje.

Ekspozycja będzie prezentowana do 13 maja w Galerii Ossolińskiej w Muzeum Pana Tadeusza.