Gdynia, 18.09.2017. Prezydent Gdyni Wojciech Szczurek (2P) w towarzystwie dziennikarki radiowej "Trójki" Agnieszki Szydłowskiej (P) otwiera 42. Festiwal Polskich Filmów Fabularnych w Teatrze Muzycznym w Gdyni, 18 bm. (aw/cat)
PAP/Adam Warżawa PAP © 2017 / Adam Warżawa
                                        

            W sobotę podczas uroczystej gali dowiemy się, który z filmów otrzyma Złote Lwy na 42. Festiwalu Polskich Filmów Fabularnych w Gdyni: czy to będzie jeden z debiutów - "Wieża. Jasny dzień", "Cicha noc", "Atak paniki", animacja "Twój Vincent", czy może polski kandydat do Oscara - "Pokot" Agnieszki Holland.
      
            W Konkursie Głównym tegorocznej edycji Festiwalu znalazło się 17 produkcji, w tym osiem debiutów oraz dwa drugie filmy - najwięcej od dekady. Większa w tym roku była także reprezentacja filmów nakręconych przez kobiety - w zeszłym roku było ich trzy, w tym jest ich siedem.

Dziesięć konkursowych filmów w Gdyni miało swoje premiery. Są to: "Atak paniki" Pawła Maślony, "Catalina" Denijala Hasanovicia, "Cicha noc" Piotra Domalewskiego, "Człowiek z magicznym pudełkiem" Bodo Koksa, "Czuwaj" Roberta Glińskiego, "Najlepszy" Łukasza Palkowskiego, "Pomiędzy słowami" Urszuli Antoniak, "Reakcja łańcuchowa" Jakuba Pączka, "Wieża. Jasny dzień" Jagody Szelc oraz "Zgoda" Macieja Sobieszczańskiego.

Siedem filmów z konkursowej stawki mogliśmy oglądać w kinach już wcześniej: "Amok" Kasi Adamik, "Pokot" Agnieszki Holland, "Sztuka kochania. Historia Michaliny Wisłockiej" Marii Sadowskiej, "Twój Vincent" Doroty Kobieli i Hugh Welchmana, "Volta" Juliusza Machulskiego oraz "Wyklęty" Konrada Łęckiego.

Część festiwalowych produkcji została już doceniona zagranicą. Maciej Sobieszczański ("Zgoda") wrócił z nagrodą za reżyserię z 41. Międzynarodowego Festiwalu Filmowego w Montrealu, a autorka tegorocznego polskiego kandydata do Oscara Agnieszka Holland ("Pokot") odebrała w Berlinie Nagrodę im. Alfreda Bauera, czyli Srebrnego Niedźwiedzia za wyznaczanie nowych horyzontów sztuki filmowej.

Piotr Sobociński pracował przy więcej niż jednym konkursowym filmie

Statystycznie dużą szansę na któryś ze Srebrnych Lwów - za pierwszo lub drugoplanową rolę męską - ma Jakub Gierszał, którego widzieliśmy czterech filmach: w "Pokocie", "Najlepszym", "Zgodzie" i "Pomiędzy słowami". Jedna ze statuetek może powędrować także do Arkadiusza Jakubika ("Wisłocka. Sztuka kochania", "Cicha noc", "Najlepszy") lub Magdaleny Popławskiej ("Atak paniki", "Reakcja łańcuchowa"). Przy więcej niż jednym konkursowym filmie pracował także Piotr Sobociński - autor zdjęć do "Najlepszego" i "Cichej nocy".

Prócz tego wyróżniany był m.in. "Twój Vincent" Kobieli i Welchmana - Nagrodą Publiczności na Międzynarodowym Festiwalu Filmów Animowanych w Annecy oraz Nagrodą dla najlepszego filmu animowanego na Międzynarodowym Festiwalu Filmowym w Szanghaju - oraz obraz "Ptaki śpiewają w Kigali", za który w Karlovych Varach nagrody dla najlepszych aktorek odebrały Jowita Budnik i Eliane Umuhire.

O nagrody walczy wciąż, pokazywane na otwartym w piątek Międzynarodowym Festiwalu Filmowym w San Sebastian, "Pomiędzy słowami". Film będzie także pokazywany - wraz z "Czuwaj" - w Konkursie Głównym nadchodzącego, 33. Warszawskiego Festiwalu Filmowego. W stołecznym Konkursie 1-2 (dla pierwszych i drugich pełnometrażowych, trwających powyżej 60 minut filmów fabularnych w dorobku ich reżyserów) zobaczymy też "Catalinę" i "Człowieka z magicznym pudełkiem".

Na uroczystej gali zostaną wręczone także Platynowe Lwy 

W poprzednich latach Złote Lwy powędrowały do twórców "Różyczki" (reż. Jan Kidawa-Błoński, 2010), "Essential Killing" (reż. Jerzy Skolimowski, 2011), "W ciemności" (reż. Agnieszka Holland, 2012), "Idy" (reż. Paweł Pawlikowski, 2013), "Bogów" (reż. Łukasz Palkowski, 2014), "Body/Ciało" (reż. Małgorzata Szumowska, 2015) oraz "Ostatniej rodziny" (reż. Jan P. Matuszyński, 2016).

Laureata tegorocznych Złotych Lwów i Srebrnych Lwów, a także nagród indywidualnych za m.in. reżyserię, scenariusz, debiut reżyserski lub drugi film, najlepsze role męskie i żeńskie zarówno pierwszo, jak i drugoplanowe, zdjęcia, scenografię, muzykę i montaż, poznamy w sobotę wieczorem. Na gali dowiemy się też, kto dostał Złotego Pazura - nagrodę za najlepszy film w kategorii "Inne spojrzenie". Szansę mają m.in. Marta Karwowska za "Tarapaty", Norman Leto za "Photon", Paweł Sala za "Niewidzialne" oraz Anna Jadowska za "Dzikie róże".

Na uroczystej gali zostaną wręczone także Platynowe Lwy - nagroda przyznawana polskim twórcom filmowym w uznaniu za całokształt ich dorobku artystycznego. W tym roku wyróżnienie odbierze Jerzy Gruza - reżyser i scenarzysta filmowy, telewizyjny i teatralny; autor takich filmów jak m.in. "Dzięcioł", "Przeprowadzka", "Przyjęcie na dziesięć osób plus trzy", "Pierścień i róża", a prócz tego twórca seriali - w tym "Wojny domowej" i "Czterdziestolatka" - oraz legendarnych spektakli Teatru Telewizji, w tym "Skąpca", "Wizyty starszej pani", "Romea i Julii", "Rewizora", "Antygony".

Martyna Olasz