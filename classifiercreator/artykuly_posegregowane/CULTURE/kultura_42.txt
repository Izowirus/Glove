"Kazimierz Wiśniak. Czarodziej z podwórka" to tytuł eseju biograficznego, autorstwa Zofii Ratajczak, który wkrótce ukaże się w księgarniach. Wiśniak - wybitny scenograf, malarz, rysownik - to współtwórca legendarnej krakowskiej Piwnicy pod Baranami.
      
            "Kazimierz Wiśniak to ważna postać Krakowa: współtwórca wielu legend tego miasta, wśród których jaśnieje i rośnie legenda +Piwnicy pod Baranami+" - podał w informacji przesłanej w czwartek PAP wydawca książki - Towarzystwo Autorów i Wydawców Prac Naukowych "Universitas".

"To obszerny esej biograficzny, którego główną ideą jest pokazanie fenomenu czarodziejstwa w sztuce Wiśniaka przez pryzmat doświadczeń dzieciństwa. Psychologia jest tu nadrzędną kategorią konstytuującą narrację, a bogata szata graficzna nadaje książce swoisty rys artystyczny" - zachęca wydawnictwo, zwracając uwagę, że twórca książki - Zofia Ratajczak - jest profesorem psychologii, a także autorką książek z zakresu psychologii stosowanej.

W publikacji przeczytamy m.in. o scenograficznych dokonaniach artysty. Według wydawcy, historia najważniejszych teatrów Krakowa: Teatru im. J. Słowackiego, Starego Teatru i Teatru Bagatela, a także teatrów Wrocławia (szczególnie Wrocławskiej Pantomimy) ma wiele do zawdzięczenia Wiśniakowi jako twórcy scenografii. Współpracował on z wybitnymi reżyserami: Konradem Swinarskim, Jerzym Jarockim i Henrykiem Tomaszewskim.

Wydawnictwo "Universitas" przypomina też, że Wiśniak został uhonorowany licznymi nagrodami za scenografie, w tym nagrodą Ministra Kultury i Sztuki I stopnia za całokształt sztuki scenograficznej oraz Srebrnym Medalem "Zasłużony Kulturze Gloria Artis".

"Wiśniak to człowiek wielu talentów: nie tylko scenograf i kostiumolog, lecz także rysownik, ilustrator, malarz i poeta" - podkreśla wydawnictwo. Za "serię uroczych książek o ukochanej Lanckoronie nadano mu honorowe obywatelstwo tego miasteczka, tytuł Anioła, a ostatnio, w imieniu krasnoludków, wręczono berło i koronę, by dalej kreował świat zgodny z duchem baśni" - czytamy w komunikacie.

Książkę o Wiśniaku, która premierę będzie miała 10 grudnia br., wydano we współpracy z Krakowskim Biurem Festiwalowym i Krakowem Miasto Literatury UNESCO.

Z bohaterem książki - jak poinformowało wydawnictwo - będzie można się spotkać 11 grudnia br., w dniu jego 87. urodzin, w Piwnicy pod Baranami w Krakowie. Spotkanie uświetnią artyści Piwnicy, którzy wykonają piosenki do tekstów Kazimierza Wiśniaka.

Kazimierz Wiśniak urodził się w 1931 roku w Łodzi. Studiował na wydziałach architektury wnętrz oraz scenografii krakowskiej ASP.

W 1956 r. zadebiutował jako rysownik w tygodniku "Przekrój". Dwa lata później na jego łamach stworzył, wspólnie z Piotrem Skrzyneckim, komiks "Szaszkiewiczowa, czyli Ksylolit w jej życiu".

Wiele scenografii projektował dla wrocławskiego teatru Pantomimy. W latach 70. tworzył scenografie do inscenizacji trzech wybitnych reżyserów: Henryka Tomaszewskiego ("Gra w zabijanego" 1973, "Spór" 1978, "Hamlet, ironia i żałoba" 1979), Jerzego Jarockiego ("Paternoster" 1970, "Na czworakach" 1972, "Trzy siostry" 1973, "Rzeźnia" 1975, "Król Lear" 1977) i Konrada Swinarskiego ("Maria Stuart" 1970, "Wszystko dobre, co się dobrze kończy" 1971, "Ryszard III" 1972, "Wyzwolenie" 1974).

W latach 1981-1986 był dyrektorem krakowskiego teatru Bagatela. W sumie opracował ponad 250 scenografii w teatrach krajowych i zagranicznych; w 2000 roku pożegnał się z pracą w teatrach. Artysta nadal ilustruje książki i maluje.

Pierwszą wystawę malarstwa Wiśniaka zorganizowano w 1956 r. w "Piwnicy pod Baranami" w Krakowie. Artysta był jej współzałożycielem.