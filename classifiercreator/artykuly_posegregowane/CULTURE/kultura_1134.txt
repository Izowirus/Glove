Warszawa, 28.02.2017. Premiera filmu "Inka - są sprawy ważniejsze niż śmierć", 28 bm. w Warszawie. Danuta Siedzikówna "Inka" była sanitariuszką 5. Wileńskiej Brygady AK. 20 lipca 1946 r. została aresztowana przez funkcjonariuszy UB i osadzona w więzieniu w Gdańsku. Po ciężkim śledztwie skazana została na karę śmierci przez Wojskowy Sąd Rejonowy w Gdańsku. Wyrok wykonano 28 sierpnia 1946 r. (mr) PAP/Jacek Turczyk PAP © 2017 / Jacek Turczyk
                                        

            Premiera filmu "Inka. Są sprawy ważniejsze niż śmierć" odbyła się we wtorek w Warszawie. "To postać, której należy się hołd. Mój film jest hołdem dla tej niezwykłej dziewczyny" - powiedział PAP reżyser dokumentu Jacek Frankowski.
      
            "Inspiracją do rozpoczęcia pracy nad filmem była, wiadomość o odnalezieniu grobu sanitariuszki Armii Krajowej Danuty Siedzikówny ps. Inka przez prof. Grzegorza Szwagrzyka z IPN" - powiedział PAP we wtorek reżyser filmu Jacek Frankowski.

Jak podkreślił, "Inka to postać, której należy się hołd". "Mój film jest hołdem dla tej niezwykłej dziewczyny" - dodał.

Na potrzeby realizacji filmu dokumentalnego Frankowski rozmawiał m.in. z wujkiem Inki Brunonem Tymińskim oraz Danutą Ciesielską - siostrzenicą Inki, która udostępniła archiwum rodzinne.

Duży wkład przy tworzeniu filmu miał także historyk z gdańskiego oddziału IPN Piotr Szubarczyk, który jest - jak ocenił Frankowski - "największym znawcą biografii Danuty Siedzikówny".

W dokumencie pojawiają się także m.in. wypowiedzi Waldemara Kowalskiego, historyka z Gdańska - zastępcy dyrektora w areszcie śledczym, w którym Inka była więziona i gdzie dokonano jej egzekucji oraz żołnierzy Armii Krajowej.

Projekt został zrealizowany na zlecenie Lasów Państwowych. "Ojciec Inki, Wacław Siedzik, był leśnikiem. Ona sama zaczęła pracę w Nadleśnictwie Narewka. Została tam aresztowana z całą grupą leśników za działalność konspiracyjną. Po tym wydarzeniu pracowała w Nadleśnictwie Miłomłyn. Wtedy wróciła na wojenny szlak z 5. Brygadą Wileńską, z którą już wcześniej - jako sanitariuszka - brała udział w akcjach" - zaznaczył reżyser.

Premiera filmu pt. "Inka – są sprawy ważniejsze niż śmierć" odbyła się w przeddzień Narodowego Dnia Pamięci "Żołnierzy Wyklętych". Projekcje filmu będzie można zobaczyć jeszcze w wielu miastach w Polsce, m.in. w Białymstoku, Gdańsku, Lublinie, Krakowie, Rzeszowie, Katowicach, Wrocławiu, Łodzi.

Jacek Frankowski to autor 12 filmów dokumentalnych, m.in. "Martyrologia leśników. Katyń, Sybir, Kresy", "Adam Loret. Szkic do portretu".

Danuta Siedzikówna "Inka", urodziła się 3 września 1928 r. W wieku 15 lat złożyła przysięgę w AK i odbyła szkolenie sanitarne, służyła m.in. w wileńskiej AK. W czerwcu 1946 r. została wysłana do Gdańska po zaopatrzenie medyczne. Tam aresztowało ją UB. Po ciężkim śledztwie została skazana na karę śmierci. Wyrok wykonano 28 sierpnia 1946 r. Wraz z Inką zginął - również skazany na śmierć - ppor. Feliks Selmanowicz ps. Zagończyk. Ich szczątki odkryto na Cmentarzu Garnizonowym w Gdańsku we wrześniu 2014 r.

28 sierpnia 2016 r., w 70. rocznicę śmierci Siedzikówny oraz Selmanowicza, na gdańskim Cmentarzu Garnizonowym odbył się uroczysty, państwowy pogrzeb Inki i Zagończyka.