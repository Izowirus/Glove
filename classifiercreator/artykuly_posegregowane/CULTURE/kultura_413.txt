Warszawa, 16.05.2013. W czwartek 16 bm. otwarto IV Warszawskie Targi Książki, na których prezentować się będzie ponad 500 wystawców z kraju i zagranicy. Po raz pierwszy impreza odbywa się na Stadionie Narodowym. (tg/awol) PAP/Tomasz Gzell Archiwum PAP © 2018 / Tomasz Gzell
                                        

            23 kwietnia przypada ustanowiony przez UNESCO Światowy Dzień Książki. Już w weekend w całym kraju odbywać się będą kiermasze, spotkania z pisarzami, dni otwarte w bibliotekach, książkowe imprezy dla dzieci.
      
            Światowy Dzień Książki i Praw Autorskich to ustanowione w 1995 roku przez UNESCO doroczne święto mające na celu promocję czytelnictwa, edytorstwa i ochronę własności intelektualnej prawem autorskim. W Polsce obchodzone jest od 2008 roku. W całym kraju biblioteki i księgarnie przygotowują dla gości najróżniejsze atrakcje - kiermasze, dyskusje, warsztaty, spotkania z pisarzami.

W Warszawie już po raz trzeci, z okazji Światowego Dnia Książki, odbędzie się Warszawski Weekend Księgarń Kameralnych. W tym roku wydarzenie organizowane jest pod hasłem: „Odkryj to, czego nie szukasz”.

W stolicy działa ok. 50 małych księgarń, które od piątku do poniedziałku zapraszają gości na m.in. koncerty, spacery, spotkania z pisarzami, warsztaty, pokazy filmów, animacje dla dzieci, dyskusje dla młodzieży i debaty dla dorosłych. W rolę księgarzy wcielą się blogerzy, pisarze i dziennikarze, a załoga Klubu Komediowego poprowadzi księgarskie dubbingi i wystawi literacki spektakl. Będzie też można zamówić swój portret wśród książek, poćwiczyć w parku jogę z książką albo pójść na spacer szlakami literackiej Warszawy.

W piątek po południu możemy wybrać się na jedno z ośmiu zaplanowanych wydarzeń: spotkanie z fotografką i Warszawą uchwyconą okiem camera obscura, warsztaty chińskiej kaligrafii, wykład dla rodziców na temat roli książek w rozwoju dzieci z Anią Czernow z Polskiej Sekcji IBBY, czytanie wierszy Zbigniewa Herberta przez aktorów: Łukasza Garlickiego i Łukasza Simlata, posłuchać Opowieści Improwizowanych w księgarni na Pradze.

W sobotę i niedzielę odbędzie się ponad 30 bezpłatnych wydarzeń dla dzieci, młodzieży i dorosłych m.in. spotkania z autorami (Kuba Wojtaszczyk, Andrzej Franaszek, Marcin Świetlicki, Marcin Kołodziejczyk, Łukasz Lamża) pokazy filmów, spacer tematyczny, joga z książką, księgarskie dubbingi, zabawy i animacje dla najmłodszych, teatr kamishibai i warsztaty: gwary warszawskiej, filmu animowanego, pisania małych form literackich. Poza tym organizatorzy zaplanowali dwa spotkania panelowe: „Oceniaj książki po okładce” na temat graficznego projektowania książek oraz „Myślę, czuję, protestuję” dyskusję, której osią będzie twórczość pisarek wydawanych przez Karakter: Rebekki Solnit, Agnety Pleijel, Susan Sontag i Marie Darrieussecq.

W poniedziałek księgarze zaproszą w swoje progi przedszkolaki i uczniów szkół podstawowych, żeby z okazji Światowego Dnia Książki poopowiadać im o tym, jak powstają książki, jaką drogę przebywają i czemu ich czytanie jest takie ważne. Program dostępny jest w wydarzeniu na Facebooku @WarszawskieKsięgarnieKameralne oraz na blogu Rezerwaty Książek. Warszawski Weekend Księgarń Kameralnych jest częścią wydarzenia ogólnopolskiego obejmującego ponad 70 księgarń z całej Polski

Światowy Dzień Książki świętowany będzie także w warszawskiej Hali Gwardii, gdzie księgarnia Czuły Barbarzyńca przygotowuje targ z ogromnym wyborem książek oraz spotkania z autorami i znawcami literatury. Pojawią się również książkowe atrakcje i animacje dla dzieci. Od 21 kwietnia w Hali Gwardii będzie też można zobaczyć wybrane fotografie – portrety klasyków literatury XX i XXI wieku prezentowane na wystawie Mario Muchnik, fotograf w Instytucie Cervantesa.

Światowy Dzień Książki już od lat obchodzony jest też w Krakowie, gdzie w tym roku w dniach 20-23 kwietnia odbywać się będzie XVII edycja Małopolskich Dni Książki "Książka i Róża". Zaplanowano m.in. Krakowski Kiermasz Książki na Placu Św. Marii Magdaleny, podczas którego zaprezentują się krakowskie antykwariaty, księgarnie i biblioteki. Przez całą sobotę 21 kwietnia z namiotu na terenie kiermaszu nadawać będzie Radio Kraków. Dziennikarze radia zaproszą do rozmów o kondycji rynku książki i dziedzictwie literackim Krakowa znanych bibliofili i znawców dziejów miasta. Tego dnia z terenu placu ruszy spacer szlakiem pierwszych drukarni krakowskich, który poprowadzi Tadeusz Grajpel, znawca i pasjonat dziejów książki w Polsce, ekspert Biblioteki Jagiellońskiej, animator kultury i wytrawny opowiadacz. Dzień później Grajpel poprowadzi na kiermaszu otwarte warsztaty drukarskie, podczas których uczestnicy będą mogli odbić na papierze czerpanym pamiątkowe reprodukcje unikalnych drzeworytów z epoki znajdujących się w kolekcji prowadzącego.

Specjalny program na Krakowski Kiermasz Książki przygotowali zawodowi opowiadacze skupieni wokół grupy „Baśnie na Warsztacie". 22 kwietnia o 15:00 zaprezentują widowisko pn. "To co przeczytałem", którego motywem przewodnim będzie magia lektur z przeszłości. Mateusz Świstak i Andrzej Teofil (Teofil z Katowic) zaproszą słuchaczy na zabawę ze sztuką opowieści, stand upu i literatury.

Poza tym na Placu Św. Marii Magdaleny odbywać się będzie piknik literacki, gra terenowa „Odbij koszary!", Escape Room, a 22 kwietnia specjalna odsłona organizowanej przez Krakowskie Biuro Festiwalowe wielkiej wymiany książek Drugie Życie Książki. Liczne atrakcje zaplanowane są również w małopolskich księgarniach, bibliotekach i instytucjach kultury. Już tradycyjnie oryginalnymi akcentami akcji staną się upominki książkowe rozdawane pasażerom Kolei Małopolskich oraz przejazdy Lotnej Czytelni z Różą, której rower odwiedzi także Krakowski Kiermasz Książki.

Pomysł organizacji święta zrodził się w Katalonii. W 1926 roku wystąpił z nim wydawca Vicente Clavel Anders. 23 kwietnia jest w Katalonii hucznie obchodzonym świętem narodowym, jako dzień jej patrona – Świętego Jerzego. Zgodnie z długą tradycją obdarowywano w ten dzień kobiety czerwonymi różami, mającymi symbolizować krew pokonanego przez Św. Jerzego smoka. Z czasem kobiety zaczęły odwzajemniać się mężczyznom podarunkami w postaci książek.

23 kwietnia to również symboliczna data dla literatury światowej. W tym dniu, w roku 1616 zmarli Miguel de Cervantes, William Shakespeare i Inca Garcilaso de la Vega (przy czym datę śmierci Shakespeare’a podaje się według kalendarza juliańskiego, a pozostałych dwóch – według gregoriańskiego). Na ten sam dzień przypada również rocznica urodzin lub śmierci innych wybitnych pisarzy, np. Maurice’a Druona, Halldóra Laxnessa, Vladimira Nabokova, Josepa Pla i Manuela Mejía Vallejo. W Hiszpanii Dzień Książki jest świętem oficjalnym już od roku 1930.