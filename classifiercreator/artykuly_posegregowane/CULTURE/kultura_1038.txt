Warszawa, 24.03.2014. Reżyser teatralny i telewizyjny Anna Augustynowicz (na zdj.) została laureatką pierwszej edycji nagrody "Człowieka Teatru" im. Zygmunta Huebnera. Uroczystość wręczenia nagrody odbyła się, 24 bm. w warszawskim Teatrze Powszechnym.  Nagroda "Człowieka Teatru" im. Zygmunta Huebnera ma na celu promowanie osób, podejmujących dzieło Huebnera, które ten realizował jako aktor, reżyser i wieloletni dyrektor artystyczny stołecznego Teatru Powszechnego, dziś noszącego jego imię. (obm)
PAP/Leszek Szymański Archiwum PAP © 2017 / Leszek Szymański
                                        

            W Opolu zakończyły się 42 Opolskie Konfrontacje Teatralne "Klasyka Polska" połączone z konkursem "Klasyka Żywa". Główną nagrodę otrzymał "Ślub" w reżyserii Anny Augustynowicz będący koprodukcją teatrów z Opola i Szczecina.
      
            W zakończonym w nocy z niedzieli na poniedziałek konkursie uczestniczyło siedem przedstawień. Jury Konkursu na Inscenizację Dawnych Dzieł Literatury Polskiej "Klasyka Żywa" postanowiło przyznać nagrodę główną im. Wojciecha Bogusławskiego (80 tysięcy złotych) Teatrowi Współczesnemu w Szczecinie i Teatrowi im. Jana Kochanowskiego w Opolu za koprodukcję spektaklu "Ślub" Witolda Gombrowicza.

Główną nagrodę aktorską otrzymał Grzegorz Falkowski za rolę Henryka w "Ślubie". Jury przyznało także cztery wyróżnienia aktorom biorących udział w tej sztuce.

Jednocześnie członkowie komisji wyrazili zaniepokojenie sposobem interpretowania tekstów klasycznych, jaki obecnie dominuje w wielu teatrach. "Mamy nadzieję, że Komisja Artystyczna następnej edycji Konkursu będzie miała bogatsze możliwości wyboru wartościowych realizacji scenicznych" - napisano w komunikacie po zakończeniu festiwalu.

W ocenie jury społecznego, w skład którego weszły osoby zawodowo niezwiązane z teatrem, najlepszą sztuką tegorocznych konfrontacji byli "Krzyżacy" w wykonaniu zespołu Miejskiego Teatru Miniatura w Gdańsku. Jego zespół otrzymał 5 tysięcy złotych nagrody ufundowanej przez marszałka województwa opolskiego.

Dwa wyróżnienia przyznano "Kartotece" w wykonaniu Teatru im. Stefana Jaracza w Olsztynie za umiejętne pokazanie słodko-gorzkiej historii człowieka oraz "Ślubowi" wystawionemu przez opolsko-szczeciński duet za "wyjątkowe przedstawienie klasy w tradycyjnej formie skupionej na czystej grze aktorskiej".

"Kartoteka" teatru z Olsztyna została uznana za najlepszą sztukę przeglądu przez Jury Nagrody Prezydenta Miasta Opole. Jury dziennikarskie przyznało swoją nagrodę za najlepsze przedstawienie Annie Augustynowicz, reżyserce "Ślubu" za oryginalne odczytanie dramatu i konsekwentne przeprowadzenie swojego zamiaru na scenie.

Za najlepszego aktora dziennikarze uznali Grzegorza Falkowskiego za rolę Henryka w "Ślubie". Wyrazy uznania za inwencję i grę zespołową otrzymali twórcy i wykonawcy granego poza konkursem "Cesky'ego Diplomu" na podstawie prozy Mariusza Szczygła w wykonaniu wrocławskiej filii PWST im. Ludwika Solskiego w Krakowie.