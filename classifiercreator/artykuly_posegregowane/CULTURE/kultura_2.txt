Reżyser operowy David Pountney odebrał akt nadania polskiego obywatelstwa. Dokument w sobotę w Warszawie wręczył mu wicepremier, szef MKiDN Piotr Gliński. Decyzję o przyznaniu obywatelstwa artyście, który sam o to zabiegał, podjął prezydent Andrzej Duda.
      
            David Pountney pochodzi z Wielkiej Brytanii, jest dyrektorem artystycznym Welsh National Opera w Cardiff, współpracuje również m.in. z londyńską English National Opera, Operą Wiedeńską i Bawarską Operą Narodową w Monachium. W Polsce reżyser blisko współpracuje z Instytutem Adama Mickiewicza.

"Do bycia Polakiem zachęciło Davida Pountneya bogactwo kultury polskiej, ale także wieloletnie związki zawodowe z Polską. Reżyser wielokrotnie wystawiał polskie opery" - podkreślił Piotr Gliński podczas uroczystości, która odbyła się w siedzibie MKiDN. Minister przypomniał, że Pountney w 2009 r. na festiwalu w Bregencji wystawił "Króla Rogera" Karola Szymanowskiego, a w 2015 r., z okazji 50-lecia odbudowy Teatru Wielkiego w Warszawie, zaprezentował nową interpretację "Strasznego dworu" Stanisława Moniuszki.

Ponadto dzięki brytyjskiemu reżyserowi wystawiono dwie inne polskie opery, które - jak podał Instytut Adama Mickiewicza - nie doczekały się inscenizacji w czasach, w których powstały. W 2010 r. w Bregencji wyreżyserował napisaną w 1968 r. "Pasażerkę" Mieczysława Wajnberga z librettem opartym na powieści Zofii Posmysz. Z kolei w 2013 r. jako dyrektor artystyczny festiwalu Bregenzer Festspiele zaprezentował "Kupca weneckiego" w inscenizacji Andrzeja Czajkowskiego.

"Niezwykłe inscenizacje Davida Pountneya prezentowane na wszystkich wiodących scenach operowych na świecie zostały docenione nadaniem reżyserowi licznych medali i wyróżnień, m.in. imienia Janacka, Martinu, a także dwóch nagród imienia Laurence'a Oliviera" - przypomniał minister.

Reżyser podkreślił, że jest gorącym zwolennikiem Unii Europejskiej

Podczas ceremonii David Pountney, dziękując za nadanie mu polskiego obywatelstwa podkreślił, że jest dumny ze swoich bliskich związków z polską kulturą. "Wielkim zaszczytem i przywilejem w moim życiu zawodowym było to, że mogłem zaangażować się w bardzo różne kultury, ale tu pragnę podkreślić, że kultura polska w tym życiu odegrała rolę wyjątkową" - powiedział reżyser. Wspominał także swoją pracę m.in. nad operą "Straszny Dwór" Moniuszki, którą po raz pierwszy widział w Warszawie w połowie lat 70. "Niestety nie rozumiałem ani słowa z tego, co działo się na scenie" - zaznaczył. Dodał, że mimo to polska muzyka ogromnie go zainteresowała i w tym kontekście zwrócił uwagę na dzieła Mieczysława Wajnberga, które - jak mówił - go odnalazły.

"My jako artyści winniśmy pozostawać otwarci na bodźce ze świata i jeżeli takimi otwartymi będziemy, to różne ciekawe sprawy same będą do nas przybywały" - wyjaśnił i podkreślił też dobrą współpracę nad "Pasażerką" Wajnberga z Waldemarem Dąbrowskim, dyrektorem Teatru Wielkiego - Opery Narodowej. Wspominając swoją pracę nad "Strasznym dworem" Pountney wyraził też radość, że polski paszport otrzymuje w czasie inauguracji obchodów Roku Stanisława Moniuszki. Decyzją ministra Glińskiego Pountney otrzymał w sobotę także nominację do komitetu honorowego obchodów 200-lecia urodzin Moniuszki.

Przyjmując polskie obywatelstwo, o które - jak powiedział Pountney - sam zabiegał, reżyser podkreślił także, że jest gorącym zwolennikiem Unii Europejskiej. "To arcydzieła kultury polskiej zbliżyły mnie do obywatelstwa, które właśnie otrzymuję, ale pragnę jasno podkreślić moją wiarę i przynależność do wspólnotowych ideałów Europy. Przyjmując polskie obywatelstwo daję wyraz swojej wierze w łączącą wszystkich Europejczyków kulturę" - mówił.

David Pountney urodził się w 1947 r. w Oksfordzie w Anglii. Debiutował w 1972 r. produkcją "Katii Kabanovej" na Wexford Festival. W latach 1975-1980 w Scottish Opera zrealizował cykl oper Leosa Janacka. Wyreżyserował ponad 20 spektakli w English National Opera. Jest autorem inscenizacji oraz libretta do nowopowstałych dzieł, m.in. prapremier trzech oper sir Davida Maxwella Daviesa. Tłumaczył libretta operowe z języka rosyjskiego, czeskiego, niemieckiego i włoskiego. Za zasługi w dziedzinie sztuki otrzymał tytuły Komandora Orderu Imperium Brytyjskiego i Kawalera Orderu Sztuki i Literatury Republiki Francuskiej.

W Polsce w 2013 r. artysta został odznaczony Krzyżem Kawalerskim Orderu Zasługi RP za promocję polskiej kultury za granicą.