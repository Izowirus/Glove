Warszawa, 20.10.2017. Wicepremier i minister kultury i dziedzictwa narodowego Piotr Gliński (L) wręcza odznaczenie dla Stowarzyszenia Bibliotekarzy Polskich na ręce przewodniczącej Stowarzyszenia Elżbiety Stefańczyk (P). Uroczystości związane z jubileuszem 100-lecia Stowarzyszenia Bibliotekarzy Polskich, odbyły się, 20 bm. w Bibliotece Narodowej w Warszawie. (nlat) PAP/Paweł Supernak PAP © 2017 / Paweł Supernak
                                        

            Uważam, że państwa zawód jest powołaniem. Świadczy o tym fakt, że wykonujecie go państwo z sercem i wielkim zaangażowaniem - napisał w liście z okazji jubileuszu 100-lecia Stowarzyszenia Bibliotekarzy Polskich prezydent Andrzej Duda.
      
            W piątek w Bibliotece Narodowej zorganizowano uroczystości z okazji jubileuszu 100-lecia Stowarzyszenia Bibliotekarzy Polskich. Prezydent objął uroczystość honorowym patronatem.

List prezydenta odczytał dyrektor Archiwum Prezydenta RP dr Janusz Kuligowski. W ocenie prezydenta znaczenia pracy, jaką wykonuje środowisko bibliotekarskie "nie sposób przecenić". Uważam, że państwa zawód jest czymś znacznie więcej, jest powołaniem, o czym świadczy to, że wykonują go państwo z sercem i wielkim zaangażowaniem" - podkreślił Duda.

Jak mówił praca bibliotekarzy jest "ogromnie ważną służbą publiczną, której słusznie towarzyszy poczucie misji, i która przynosi wspaniałe owoce" - dodał prezydent. "Państwa środowisko odgrywa bardzo ważną rolę w kształtowaniu dzieci i młodzieży, rozwijaniu ich zainteresowań i talentów, a także w animowaniu życia kulturalnego, intelektualnego i społecznego" - zwrócił uwagę Duda.

Jak podkreślił, biblioteki "stanowią często główną lub wręcz jedyną tego rodzaju przestrzeń, na co dzień dostępną dla mieszkańców wielu miejscowości".

Obecny na uroczystości wicepremier, minister kultury prof. Piotr Gliński powiedział, że miejsca, gdzie czytamy książki są "świątyniami kultury". Zwracając się do uczestników uroczystości minister kultury powiedział: "Państwo tworzycie, kreujecie, przechowujecie, nosicie, niesiecie przez wieki wartości i normy - za to też oczywiście bardzo dziękuje".

Gliński zwrócił uwagę, na to, że w Polsce wciąż jest problem z czytelnictwem. "Musimy szukać nowych dróg, nowych sposobów pobudzania czytelnictwa. Nie możemy się zgodzić na to, żeby tabloidyzacja, jakaś taka negatywna globalizacja kultury powodowała, żebyśmy tę kulturę separowali od książki, separowali od myśli, separowali od wrażliwości, która związana jest z kontaktem z lekturą" - podkreślił minister kultury.

"Dlatego mówię, że nasze wspólne zadania to intensyfikacja i rozwój programu rozwoju czytelnictwa w Polsce" - dodał. Gliński w trakcie uroczystości wręczył Złote Medale "Zasłużony Kulturze Gloria Artis" członkom SBP.

Stowarzyszenie Bibliotekarzy Polskich (SBP) należy do najstarszych i najliczniejszych organizacji społecznych w Polsce. Wywodzi się ze Związku Bibliotekarzy Polskich - organizacji powołanej w 1917 r. przez Komisję Historii Książnic i Wiedzy Bibliotecznej. Pod obecną nazwą organizacją funkcjonuje od 1953 r. Aktualnie zrzesza ok. 7 tys. bibliotekarzy i pracowników informacji naukowej ze wszystkich rodzajów bibliotek.