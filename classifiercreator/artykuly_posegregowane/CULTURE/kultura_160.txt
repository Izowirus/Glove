W nocy z niedzieli na poniedziałek w wieku 94 lat zmarł legendarny francuski piosenkarz, kompozytor i aktor Charles Aznavour - poinformowali jego rzecznicy prasowi. Artysta zmarł w swoim domu w Prowansji, na południu kraju.
      
            Aznavour, legenda francuskiej piosenki, wrócił niedawno z tournee w Japonii. Trasę musiał przerwać ze względu na złamanie ręki, którego doznał w wyniku upadku.

Urodzony 22 maja 1924 roku w Paryżu Aznavour miał ormiańskie pochodzenie. Ten koncertujący na całym świecie artysta wykonywał głównie piosenki literackie, również do własnych słów i muzyki. Był m.in. współautorem i pierwszym wykonawcą słynnej "La boheme" - jednej z najbardziej znanych na świecie francuskich piosenek.