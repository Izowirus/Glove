Wrocław, 17.09.2014. Pisarz Marek Krajewski podczas promocji swojej nowej powieści  "Władca Liczb", 17 bm. we wrocławskim Empiku. (mk/awol)  PAP/Maciej Kulczyński Archiwum PAP © 2017 / Maciej Kulczyński
                                        

            W siedmiu bibliotekach na Pomorzu odbywać się będą spotkania z pisarzami, prelekcje, warsztaty itp. składające się na Aferę Kryminalną - festiwal literatury kryminalnej. Wśród gości imprezy są m.in. Mariusz Czubaj i Marek Krajewski, Johan Theorin i Stefan Ahnehem.
      
            Festiwal, odbywający się pod hasłem "Literatura broni się sama", rozpocznie się w czwartek i potrwa do soboty. "Zgodnie z tym hasłem na festiwal złożą się przede wszystkim spotkania z autorami książek kryminalnych" - powiedział PAP rzecznik prasowy organizatora imprezy - Wojewódzkiej i Miejskiej Biblioteki Publicznej w Gdańsku Przemysław Czaja.

Gości festiwalu będą m.in. Krzysztof Beśka, Wojciech Chmielarz, Mariusz Czubaj, Marta Guzowska, Joanna Jodełka, Jolanta Knitter-Zakrzewska, Marek Krajewski, Michał Larek, Robert Ostaszewski, Agnieszka Pruska, Adam Regiewicz, Marta Reich, Tomasz Sekielski, Alfred Siatecki, Jakub Szamałek, Adam Ubertowski, Mariola Zaczyńska, Izabela Żukowska i Jakub Żulczyk.

Organizatorzy spodziewają się także dwóch specjalnych gości z zagranicy, których powieści zostały przetłumaczone na język polski. Jednym z nich będzie Johan Theorin - autor serii kryminałów, których akcja rozgrywa się na wyspie Olandia. Jego pierwsza powieść – wydany w 2007 r. "Zmierzch", została uznana za najlepszy debiut przez Szwedzką Akademię Kryminału a także brytyjskie Stowarzyszenie Pisarzy Literatury Kryminalnej Blood Dagger. Pisarz ma też na swoim koncie tomy "Nocna zamieć", "Smuga krwi" i "Święty psychol".

Drugi szwedzki pisarz, którzy zagości na festiwalu to Stefan Ahnhem. Przez około 20 lat pracował on jako scenarzysta tworząc choćby scenariusze do bardzo popularnych, również w Polsce, seriali filmowych "Wallander" oraz "Irene Huss". W 2014 r. zadebiutował samodzielnie przygotowanym kryminałem pt. "Ofiara bez twarzy" i kontynuuje ten cykl. W języku polskim ukazały się w nim dotąd "Osiemnaście stopni poniżej zera" i "Dziewiąty grób".

Obok pisarzy goście festiwalu będą też mieli możliwość spotkać się z policyjnymi specjalistami, w tym psychologiem kryminalnym i profilerem - Janem Gołębiowskim oraz technikami kryminalnymi – absolwentami Szkoły Policji w Pile.

W pierwszym dniu festiwalu swoją premierę będzie miał zbiór opowiadań pt. "Lukrecja z Kamiennej Grobli" będący pokłosiem konkursu na opowiadania kryminalne z Trójmiastem w tle, który został ogłoszony podczas ubiegłorocznej edycji Afery Kryminalnej. Osoby próbujące swoich sił w tworzeniu kryminałów będą miały też możliwość wzięcia udziału w warsztatach literackich, które poprowadzi Ahnhem.

Jak przypomniał w rozmowie z PAP Czaja, festiwal Afera Kryminalna został zorganizowany po raz pierwszy w 2011 r. z inicjatywy Wojewódzkiej i Miejskiej Biblioteki Publicznej w Gdańsku oraz gdańskiego wydawnictwa Oficynka specjalizującego się m.in. w publikowaniu powieści kryminalnych.

Z roku na rok festiwal przybierał coraz bardziej rozbudowaną formę, a spotkania, warsztaty i dyskusje odbywały się w coraz większej liczbie bibliotek zlokalizowanych początkowo w Trójmieście, a następnie także w okolicznych miejscowościach.

Tegoroczna edycja festiwalu będzie miała miejsce w siedmiu bibliotekach zlokalizowanych w Gdańsku, Gdyni, Gościcinie, Łęczycach, Rumii, Sopocie i Wejherowie. Pełen program imprez znaleźć można na stronie http://www.wbpg.org.pl/aktualnosc/afera-kryminalna-2017.