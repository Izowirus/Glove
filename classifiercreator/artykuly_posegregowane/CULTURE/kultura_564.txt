Warszawa, 02.03.2017. Nominowana do Nagrody im. Zbyszka Cybulskiego 2016 Julia Kijowska za rolę w filmie "Zjednoczone Stany Miłości", podczas konferencji prasowej w Warszawie, 2 bm. Nagroda filmowa przyznawana jest od 1969 dla młodych aktorów wyróżniających się wybitną indywidualnością. Laureata poznamy w kwietniu br. podczas gali w warszawskim kinie Elektronik. (zuz) PAP/Leszek Szymański Archiwum PAP © 2018 / Leszek Szymański
                                        

            Polska aktorka Julia Kijowska otrzymała w poniedziałek wieczorem w Sztokholmie nagrodę Złotego Żuka za najlepszą kobiecą rolę drugoplanową w szwedzkim filmie "Truskawkowe dni".
      
            "W pracy najbardziej cenię spotkania z ludźmi. Tak było w przypadku tego filmu" - powiedziała Julia Kijowska odbierając statuetkę Złotego Żuka.

Prestiżowy laur corocznie od 1964 r. przyznaje Szwedzki Instytut Filmowy.

Polska aktorka w filmie szwedzkiego reżysera Wiktora Ericssona "Truskawkowe dni"(szw. tytuł "Jordgubbslandet") zagrała Agnieszkę, matkę 15-letniego Wojtka, który wraz z rodzicami przyjechał do Szwecji, aby zarobić pieniądze przy zbiorze truskawek. Na miejscu warunki pracy okazują się dalekie od ideału, a sytuacja komplikuje się, gdy chłopak zakochuje się w Anneli, córce farmera.

Film "Truskawkowe dni" został życzliwie przyjęty przez szwedzkich krytyków oraz widzów.

W kategorii najlepszy film nagrodę Złotego Żuka zdobył film "Morderstwo w hotelu Hilton" ("The Nile Hilton Incident"). Za najlepszego reżysera uznano Rubena Oestlunda, twórcę filmu "The Square".

Julia Kijowska w 2005 ukończyła warszawską Akademię Teatralną. Zadebiutowała w 2004 roku w etiudzie Jana Komasy "Fajnie, że jesteś". Zagrała w około 20 produkcjach m.in. "W ciemności" Agnieszki Holland, a także popularnych serialach "Rodzina zastępcza" oraz "Ojciec Mateusz".

Ze Sztokholmu Daniel Zyśk