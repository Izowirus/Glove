Warszawa, 02.10.2016. Statuetka. Laureatką Nagrody Literackiej Nike została Bronka Nowicka za "Nakarmić kamień". Jubileuszowe, 20. rozdanie nagrody Nike, odbyło się wieczorem 2 bm. w Bibliotece Uniwersytetu Warszawskiego. (mr) Archiwum fot. PAP/Tomasz Gzell
                                        

            Dwie powieści, dwa tomy poetyckie i dwa eseistyczne oraz reportaż znalazły się w finale literackiej nagrody Nike - informuje "Gazeta Wyborcza", jeden z organizatorów nagrody. Tegorocznego laureata poznamy w pierwszą niedzielę października.
      
            Wśród nominacji znalazła się powieść "Serce" Radka Franczaka (wyd. Marginesy) o dziewczynie z Polski, która znajduje pracę jako opiekunka dwóch starszych kobiet w Szwajcarii, których życie, jak się okazuje, kryje mroczne tajemnice. Druga nominowana powieść to "Las nie uprzedza" Krzysztofa Środy (Czarne). Jej bohater zaprzyjaźnia się z przypadkowo poznanym Czeczenem, który przedstawia mu wizję wiszącej nad Europą katastrofy.

Nominowane książki eseistyczne to "Dwanaście srok za ogon" Stanisława Łubieńskiego (Czarne), opowieści o nowym zjawisku społecznym - modzie na obserwowanie ptaków oraz "Fałszerze pieprzu" Moniki Sznajderman (Czarne), która ze zdjęć i dedykacji na ich odwrocie, starych dokumentów i wspomnień, rekonstruuje historię swojej rodziny - żydowskiej rodziny ze strony ojca i polskiej ze strony matki.

Do Nike nominowano też dwa tomiki wierszy - "Paraliż przysenny" Genowefy Jakubowskiej-Fijałkowskiej (Instytut Mikołowski) i "Włos Bregueta" Jacka Podsiadły (wyd. WBPiCAK), a także reportaż - "Żeby nie było śladów" Cezarego Łazarewicza (Czarne), który odtwarza historię zabójstwa 19-letniego maturzysty Grzegorza Przemyka przez milicjantów w maju 1983 roku w Warszawie.

Nagroda Literacka Nike to nagroda za najlepszą książkę roku. W konkursie mogą startować wszystkie gatunki literackie. Lista 20 nominowanych jest ogłaszana w maju na Warszawskich Targach Książki, siedmiu finalistów - na początku września. Decyzję o laureacie jury - w tym roku pod przewodnictwem Tomasza Fijałkowskiego - podejmuje w dniu jej wręczenia, zawsze w pierwszą niedzielę października. Zwycięzca otrzymuje 100 tys. zł i statuetkę.

Fundatorami są "GW" i Fundacja Agory.