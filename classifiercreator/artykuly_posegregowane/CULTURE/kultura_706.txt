Stębark, 09.07.2014. Pola grunwaldzkie, Muzeum Bitwy pod Grunwaldem. Amfiteratr i przestrzenny plan bitwy. tw/soa 
PAP/Tomasz Waszczuk *** Local Caption *** twy PAP © 2017 / Tomasz Waszczuk
                                        

            Na wiosnę może ruszyć budowa całorocznego Muzeum Bitwy pod Grunwaldem w Stębarku. Obecna placówka jest niewielka i otwarta sezonowo. Inwestycja ma zapewnione dofinansowanie ze środków unijnych. Koszt budowy placówki samorządu województwa warmińsko-mazurskiego to 22 mln zl.
      
            Wicepremier, minister kultury i dziedzictwa narodowego Piotr Gliński podpisał 39 decyzji o dofinansowaniu projektów dotyczących ochrony dziedzictwa kulturowego i zasobów kultury zgłoszonych do unijnego Programu Operacyjnego Infrastruktura i Środowisko 2014-20. Wśród zaakceptowanych projektów jest ten dotyczący rozbudowy Muzeum Bitwy Pod Grunwaldem.

Kierownictwo muzeum liczy, że po rozbudowie instytucji, będzie ją odwiedzać nawet kilkaset tysięcy turystów.

"Cieszę się bardzo, że decyzja o rozbudowie Muzeum Bitwy pod Grunwaldem już jest ostatecznie przesądzona. Wicepremier Piotr Gliński podpisał decyzję, która otwiera inwestorom pole do działania" - przekazał wojewoda Artur Chojecki.

Dyrektor Muzeum Bitwy pod Grunwaldem Szymon Drej podkreślił, że podpisanie decyzji przez ministra kultury przesądziło o dopięciu finansowania inwestycji. "Cieszymy się tym bardziej, że jest to sprawa ponadpolityczna i regionalna, będziemy mieli w końcu piękne muzeum, którym będziemy się chwalili nie tylko przed całym krajem, ale i przed całym światem" - dodał. Według niego budowa może ruszyć wiosną.

Pod koniec września w Olsztynie zaprezentowano plany budowy i projekt wykonawczy nowego całorocznego muzeum. Obecnie małe przestrzenie wystawiennicze mieszczą się w budynku pod Wzgórzem Pomnikowym. Nowy budynek powstałby przy drodze między Grunwaldem a Stębarkiem.

Pola Grunwaldzkie zostały na nowo zagospodarowane przed jubileuszem 600-lecia bitwy. Licząc się z tym, że w roku jubileuszowym i na obchody przyjedzie wielu turystów z Polski i zagranicy, władze samorządowe zmodernizowały wówczas infrastrukturę, która pozwoliła przyjąć przyjezdnych. Odrestaurowano Wzgórze Pomnikowe, wybudowano pola namiotowe z pawilonem socjalnym, amfiteatr, odrestaurowano ruiny kaplicy pobitewnej, ścieżki dydaktyczne, a także wybudowano pawilon socjalno-usługowy wraz z parkingiem. Modernizacja i budowa nowych obiektów kosztowała 25 mln zł. Obecnie samorząd województwa chce zbudować całoroczne muzeum.

Kosztować ma ono 22 mln zł, z czego 15 mln zł pochodziłoby z funduszy unijnych, a blisko 7 mln zł dołożyłby samorząd województwa. Według autora projektu architekta Krzysztofa Kozłowskiego nowy budynek muzealny wpisany byłby w krajobraz Pól Grunwaldzkich. Od strony Wzgórza Pomnikowego budynek będzie ukryty w ziemi, widoczna będzie jedynie przeszklona bryła nad powierzchnią ziemi.

Mimo niedużej powierzchni, bo wynoszącej 3,5 tys. m kw., budynek będzie wielofunkcyjny. Oprócz przestrzeni wystawienniczej, zmieści salę rycerską pozwalającą rozgrywać turnieje i walki, salę konferencyjną na 100 osób, strefę obsługi z biurami oraz sklepy.