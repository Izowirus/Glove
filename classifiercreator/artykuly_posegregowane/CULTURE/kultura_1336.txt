Poznań, 08.10.2016. Uniwersytet Adama Mickiewicza w Poznaniu, gdzie 8 bm. odbył się koncert inaugurujący XV Międzynarodowy Konkurs Skrzypcowy im. Henryka Wieniawskiego. W konkursie, który potrwa do 23 października, udział weźmie ponad 40 młodych muzyków, w tym dziesięciu reprezentantów Polski. (zuz) PAP/Jakub Kaczmarczyk ***Zdjęcie do depeszy PAP pt. 15. Międzynarodowy Konkurs Skrzypcowy im. Wieniawskiego od soboty w Poznaniu*** Archiwum PAP © 2016 / Jakub Kaczmarczyk
                                        

            26 muzyków w tym sześcioro Polaków zakwalifikowanych zostało do drugiego etapu 15. Międzynarodowego Konkursu Skrzypcowego im. Henryka Wieniawskiego. W trwającym od soboty w Poznaniu wydarzeniu wystartowało 40 muzyków z całego świata.
      
            Werdykt jury podano w środę wieczorem po trwających od niedzieli przesłuchaniach uczestników konkursu.

W pierwszym etapie brało udział dziesięcioro muzyków z Polski. Do drugiego etapu zakwalifikowani zostali: Anna Malesza, Maja Syrnicka, Amelia Maszońska, Celina Kotz, Robert Łaguniak i Maria Włoszczowska.

W drugim etapie przesłuchań, który rozpocznie się w czwartek i potrwa do soboty, wystąpią też młodzi artyści m.in. z Ukrainy, Japonii, USA, Nowej Zelandii, Francji i Korei Południowej.

„Wszyscy jurorzy byli bardzo pozytywnie zaskoczeni poziomem i szczerością państwa wypowiedzi muzycznych, państwa umiejętnościami technicznymi. To wielka szkoda, że z niektórymi z was muszę się pożegnać; gdyby to było w mojej mocy, chciałbym z wszystkimi z was spotkać się w kolejnych etapach” – powiedział do uczestników konkursu w trakcie ogłaszania decyzji jury jej przewodniczący Maxim Vengerov.

„Tym, którzy nas opuszczają, ja chciałbym powiedzieć: do widzenia, do zobaczenia! Jesteście zwycięzcami i od dzisiaj za pan brat z Henrykiem Wieniawskim” – dodał dyrektor konkursu Andrzej Wituski.

Do przesłuchań preselekcyjnych zgłosiło się ponad 250 młodych skrzypaczek i skrzypków, reprezentujących 40 krajów. Prowadzący osobiście przesłuchania Maxim Vengerov wybrał blisko 50 muzyków. Kilkoro zagranicznych skrzypków ostatecznie zrezygnowało z udziału w rywalizacji. Łączna pula nagród wynosi 100 tys. euro.

W drugim etapie konkursu jego uczestnicy grać będą wybrane utwory na skrzypce i fortepian; w trzecim etapie (16-18 października) zagrają przy akompaniamencie Orkiestry Kameralnej Polskiego Radia Amadeus, w czwartym - finałowym - odbywającym się w dniach 20-22 października, wybrane koncerty skrzypcowe (w tym obowiązkowo jeden z koncertów Wieniawskiego) zabrzmią z towarzyszeniem Orkiestry Filharmonii Poznańskiej.

Galę i Koncert Laureatów zaplanowano na 23 października; dwa dni później Koncert Laureatów zostanie powtórzony w Narodowym Forum Muzyki we Wrocławiu.

Tegoroczny konkurs transmitowany jest na antenach Polskiego Radia i TVP, oraz w internecie pod adresem www.wieniawski-competition.com.

15. Międzynarodowy Konkurs Skrzypcowy im. Henryka Wieniawskiego odbywa się pod honorowym patronatem prezydenta RP Andrzeja Dudy.