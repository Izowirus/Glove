Warszawa, 26.03.2018. Wicepremier, minister kultury Piotr Gliński podczas wręczenia stypendiów XV edycji programu ministra kultury i dziedzictwa narodowego "Młoda Polska", 26 bm. w Pałacu Rzeczypospolitej w Warszawie. Stypendia przyznawane są w dziedzinach: film, fotografia, literatura (w tym reportaż dziennikarski), muzyka, sztuki wizualne, taniec i teatr. (nlat) PAP/Jacek Turczyk PAP © 2018 / Jacek Turczyk
                                        

            Stypendia, które mają umożliwić dokonanie znaczącego postępu w karierze artystycznej, otrzymało w poniedziałek 97 laureatów XV edycji Programu Stypendialnego MKiDN "Młoda Polska". Dyplomy wręczył stypendystom wicepremier, minister kultury prof. Piotr Gliński.
      
            "To jest zawsze bardzo miły moment dla ministra kultury, ponieważ dzisiaj wypełnia się publicznie rola ministra, jako mecenasa. Środki publiczne, którymi dysponuje ministerstwo przekazujemy dzisiaj wybitnym talentom" - powiedział wicepremier, minister kultury i dziedzictwa narodowego prof. Piotr Gliński podczas uroczystości w Pałacu Rzeczypospolitej w Warszawie.

"Jest taka ważna rzecz dla każdego polityka - pożytek publiczny, dobro publiczne. My jesteśmy zobowiązani do tego, żeby działać dla dobra publicznego" - podkreślił minister kultury.

Gliński wyjaśnił, że dwie rzeczy są ewidentne, jeżeli chodzi o pożytek publiczny: "wspieranie najsłabszych w społeczeństwie i wspieranie tych najbardziej utalentowanych". "To są rzeczy ewidentnie związane z dobrem publicznym i pożytkiem publicznym" - zaznaczył.

Minister kultury podkreślił, że to są "najlepiej wydane pieniądze, jakie państwo może wydawać na kulturę". "O tym świadczą nazwiska dotychczasowych laureatów; mam nadzieję, że także i ta edycja wspiera wybitne osoby, które będą się przyczyniały do rozwoju polskiej kultury, a także będą po prostu przyczyniały się do rozwoju ich indywidualnych działań" - dodał.

Cele, na które wykorzystane będą stypendia, to m.in. zrealizowanie filmu dokumentalnego o Cmentarzu Powązkowskim pt. "Miasto umarłych" (Julia Pełka), zakup sprzętu do realizacji filmów animowanych w technice stop motion (Daria Kopiec), napisanie powieści pt. "Sorge" (Aleksandra Zielińska), studia wiolinistyczne w Queen Sophia College of Music w Madrycie (Sara Dragan), przygotowanie, zaprojektowanie i wydanie książki dla dzieci pt. "Lotnictwo" (Jacek Ambrożewski).

To także przygotowanie materiału do albumu reporterskiego pt. "Exluded/Wykluczeni" (Artur Gutowski), studia w Royal College of Art w Londynie (Małgorzata Lisiecka), realizacja spektaklu "Gwido, hrabia Blezu. Tragedya" wg dramatu Adama Naruszewicza (Beniamin Bukowski), napisanie sztuki teatralnej pt. "Skamandryci 2018" (Małgorzata Głuchowska), nagranie autorskiej płyty (Ignacy Wiśniewski).

Instrumenty, które dzięki stypendiom kupią beneficjenci programu "Młoda Polska", to np. harfa koncertowa, kontrabas lutniczy, akordeon koncertowy, fortepian, waltornia.

Program "Młoda Polska" przeznaczony jest dla artystów do 35. roku życia, wykazujących się wybitnymi osiągnięciami w reprezentowanych dziedzinach. Środki ze stypendium mogą być przeznaczone na realizację konkretnych projektów artystycznych, studia i pobyty twórcze za granicą, zakup instrumentów i sprzętu niezbędnego do pracy twórczej.

Łączna wartość przyznanych stypendiów wyniosła 3 mln 919 tys. zł. Stypendia przyznane zostały 97 osobom, w kategoriach: film, fotografia, literatura, muzyka, sztuki wizualne, taniec, teatr.