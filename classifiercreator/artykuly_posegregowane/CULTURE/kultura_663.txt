Nie chcieliśmy pozostawać w ramach opowieści biograficznej, tylko oddać głos bohaterce - powiedziała Weronika Murek, autorka tekstu i współautorka scenariusza przedstawienia "Wiera Gran".  Premiera sztuki odbędzie się w piątek na scenie Teatru Żydowskiego w Warszawie.
      
            W sztuce, której premiera odbędzie się w piątek na deskach Teatru Żydowskiego w Warszawie, 6 aktorek i 2 aktorów wciela się w postać jednej z najbardziej popularnych artystek kabaretowych lat 30. XX wieku.

Jak podkreślił reżyser i współautor scenariusza Jędrzej Piaskowski, decyzja o obsadzeniu w tytułowej roli kilku wykonawców była "gestem wieloznacznym". "To powoduje, że jej historia zaczyna grać o wiele mocniej - jako historia grupy, narodu, również aktorów Teatru Żydowskiego; staje się po prostu historią społeczną" - powiedział. Jak dodał, "ten zabieg powoduje, że widz może niektóre fragmenty i epizody z jej życia czytać zupełnie w inny, szerszy sposób".
"Historia Wiery Gran była w jakiś sposób zrekonstruowana z tego, co o niej mówiono, a jej głos zupełnie zanikał, rozmywał się, nie była do niego dopuszczona" - powiedziała Weronika Murek. Dodała, że zamierzeniem twórców było, by "nie pozostawać w ramach opowieści zupełnie biograficznej, tylko wpuścić w tę historię Wiery Gran, która już wiele razy została opowiedziana, jakiś rodzaj powietrza czy możliwości pofantazjowania wokół tego tematu".

Piaskowski zaznaczył, że wszyscy aktorzy grają w strojach scenicznych inspirowanych stylem i estetyką Gran. "Cały czas balansujemy na granicy kiczu i przedwojennej tandety, i choć jest dla nas czymś zupełnie obcym, to świadomie przełożyliśmy to na scenę" - powiedział.

Spektakl "Wiera Gran" będzie można oglądać od piątku na scenie w warszawskim Klubie Dowództwa Garnizonu.

Wiera Gran (ur. 1916 r.) była artystką kabaretową lat 30. XX wieku. Występowała w największych salach koncertowych na świecie. Jednak cieniem na jej karierze kładł się zarzut o kolaborację z Gestapo w okresie wojennym. Ze względu na plotki, miała trudności ze znalezieniem zatrudnienia; spotykała się z niechęcią i podejrzliwością. W 1945 roku sąd oczyścił ją z zarzutów, jednak po wyemigrowaniu w 1950 r. do Izraela nadal była bojkotowana. W połowie lat 50. współpracowała z Jacques'em Brelem i Charles'em Aznavourem, nagrywając francuskojęzyczny repertuar. W 1969 r. dała recital w Carnegie Hall w Nowym Jorku, a w 1970 r. wystąpiła w paryskiej Salle Pleyel. W 1973 r. rozpoczęła pracę nad książką "Sztafeta oszczerców", wydaną w Polsce w 1980 r. Ostatnie lata życia spędziła zamknięta w swoim paryskim mieszkaniu; zmarła w 2007 r. w przytułku. Do najsłynniejszych utworów Wiery Gran należą: "Ciemna dziś noc", "Varsovie de mon enfance", "Trzy listy" i "Jej pierwszy bal".

Teatr Żydowski im. Estery Rachel i Idy Kamińskich w Warszawie, powstały w 1950 r., to jedyny teatr żydowski w Polsce i jeden z dwóch w Europie stałych teatrów wystawiających spektakle w języku jidysz.