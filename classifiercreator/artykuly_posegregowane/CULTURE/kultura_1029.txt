Nagakute, Japonia, 25.03.05. Pianista Władyslaw Nahorny gra utwory Chopina na szklanym fortepianie w polskim pawilonie na Światowej Wystawie Expo 2005 w Nagakute 25 bm. Szklany fortepian - atrakcja polskiego pawilonu - jest dziełem Tomasza Urbanowicza. 25 bm. wystawa została oficjalnie otwarta dla publiczności. Można ją będzie zwiedzać przez 185 dni (do 25 września) - organizatorzy spodziewają się co najmniej 15 milionów gości. (fal) PAP/EPA/FRANCK ROBICHON Archiwum PAP/EPA © 2017 / FRANCK ROBICHON
                                        

            Albumy "Heart" Włodzimierza Nahornego, "Reminiscence" Mieczysława Kosza i "Bazaar" Jerzego Miliana doczekały się reedycji w legendarnej serii "Polish Jazz". Płyty ukażą się na rynku 28 kwietnia.
      
            Album "Heart" Tria Włodzimierza Nahornego, został wznowiony przez Polskie Nagrania w ekskluzywnej reedycji kultowej serii Polish Jazz, znanej fanom polskiej muzyki jazzowej od lat 60. To pierwsze tak obszerne opracowanie w historii tej znakomitej płyty. Album, przy zachowaniu oryginalnej okładki, został wzbogacony dwujęzyczną książeczką z tekstem Tomasza Szachowskiego. Autorem odświeżonego brzmienia jest wybitny reżyser dźwięku - Jacek Gawłowski.

Płyta została nagrana w 1967 roku i wydana w serii Polish Jazz pod numerem 15. Nahornemu towarzyszą: na kontrabasie Jacek Ostaszewski oraz Sergiusz Perkowski na perkusji. Album będzie dostępny również w wersji analogowej.

Album "Reminiscence" wiernie odzwierciedla główne nurty twórczości i pianistyki Mieczysława Kosza. Na pierwszej części płyty mamy parafrazy znanych z muzyki poważnej utworów, które należały do stałego repertuaru pianisty (Chopin, Borodin, Liszt). W drugiej jej części znajdują się dwie kompozycje pianisty i kończący płytę utwór Bronisława Suchanka, które zmierzają one w stronę free jazzu. Kosz powiedział kiedyś: "W swojej grze nie próbuję odrzucać wszystkich reguł, ale przynajmniej zignorować niektóre z nich".

Płyta "Bazaar" Tria Jerzego Miliana jest siedemnastym albumem wydanym w serii Polish Jazz. To jedyny longplay tego zespołu, a zarazem jedno z najciekawszych wydawnictw serii Polish Jazz w ogóle. Płyta jest ukoronowaniem i podsumowaniem piętnastoletniej działalności jazzowej kompozytora i wibrafonisty. Została nagrana w czerwcu 1969 roku, półtora miesiąca po śmierci Krzysztofa Komedy.