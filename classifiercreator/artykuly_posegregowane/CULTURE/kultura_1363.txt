Chiński obraz Feng Xiaoganga  "I Am Not Madame Bovary" wygrał 64. edycję festiwalu filmowego w San Sebastian. W zakończonej w sobotni wieczór imprezie brały udział dwa polskie filmy.
      
            Wyreżyserowany przez Xiaoganga obraz jest ekranizacją powieści Liu Zhenyuna o tej samej nazwie. W roli głównej wystąpiła Fan Bingbing, którą w sobotę uznano za najlepszą aktorkę festiwalu. W dziele Xiaoganga chińska artystka wcieliła się w postać kobiety walczącej o swoje prawa, niesłusznie oskarżonej przez męża o zdradę.

Nagroda dla najlepszego aktora przypadła Hiszpanowi Eduardo Fernandezowi, natomiast statuetkę muszli dla najlepszego reżysera odebrał koreański twórca Hong Saan-soo.

Festiwalowej publiczności w San Sebastian najbardziej do gustu przypadło dzieło angielskiego reżysera Kennetha Loacha "Ja, Daniel Blake". Film opowiada historię dojrzałego mężczyzny, który decyduje się pomóc matce samotnie wychowującej dwoje dzieci i stawia czoła bezdusznej brytyjskiej biurokracji. Dzieło Loacha zdobyło w tym roku Złotą Palmę na festiwalu w Cannes.

Wśród przybyłych do San Sebastian gości nie zabrakło znanych osobistości kina europejskiego, a także hollywoodzkich sław. Na festiwalu pojawili się m.in. Monica Bellucci, Sidse Babett Knudsen, Sigourney Weaver, Ewan McGregor, Oliver Stone, a także Richard Gere.

Odtwórca głównej roli w kultowym filmie "Pretty Woman" przybył do Kraju Basków ze swoją hiszpańską partnerką Alejandrą Silva, skupiając uwagę miejscowych mediów. W trakcie pobytu w San Sebastian Richard Gere odwiedził m.in. przytułek dla bezdomnych.

Z kolei szkocki aktor Ewan McGregor zaprezentował na festiwalu swój reżyserski debiut "American Pastoral". Odtwórcy głównej roli w filmie Romana Polańskiego "Autor widmo" towarzyszyła w San Sebastian amerykańska aktorka Jennifer Connelly. Zagrała ona główną kobiecą rolę w obrazie McGregora, który również występuje w filmie.

W gronie 20 dzieł, jakie zakwalifikowały się do głównego konkursu festiwalu w San Sebastian, znalazł się "Plac zabaw". Debiut fabularny Bartosza M. Kowalskiego przedstawia prawdziwą historię trójki nastolatków, których niewinnie zapowiadające się spotkanie prowadzi do przerażającego finału.

"Plac zabaw" nie był jedynym polskim akcentem w San Sebastian. W sekcji filmów studenckich wyświetlono etiudę Bartosza Kruhlika "Adaptacja".