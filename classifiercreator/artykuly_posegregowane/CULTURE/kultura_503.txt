Katowice, 23.04.2012 Gmach Biblioteki Śląskiej. soa PAP/Andrzej Grygiel Archiwum PAP © 2018 / Andrzej Grygiel
                                        

            Do środy włącznie można wziąć udział w konkursie Biblioteki Śląskiej w Katowicach na piękne słowa i ich przeciwieństwo. Konkurs „Mów do mnie pięknie” przygotowano z okazji Międzynarodowego Dnia Języka Ojczystego.
      
            „Biblioteka Śląska i internauci wybiorą słowa i zwroty językowe, które uważamy za piękne pod względem brzmieniowym i znaczeniowym; estetycznym i etycznym. Na drugiej szali położymy słowa, których uroda językowa jest kontrowersyjna" - zapowiadają we wtorkowym komunikacie przedstawiciele książnicy.

Obie grupy językowe posłużą do stworzenia "Wirtualnego leksykonu pięknych i niepięknych słów”.

Jak przypominają katowiccy bibliotekarze, piękno mowy to nie tylko jej poprawność, unikanie wulgaryzmów czy zapożyczeń z języków obcych. W potocznym języku często rezygnujemy z elegancji na rzecz szybkości komunikacji, ale przecież osoby pięknie się wysławiające od razu przykuwają naszą uwagę.

Propozycje słów i zwrotów pięknych oraz tych mniej urodziwych językowo można przesyłać drogą elektroniczną na adres: konkurs@bs.katowice.pl. Również w holu głównym Biblioteki Śląskiej przygotowany został oznakowany punkt, w którym czytelnicy mogą zgłaszać swoje propozycje.

Wyniki konkursu poznamy w marcu. Autorzy najciekawszych propozycji otrzymają nagrody książkowe.