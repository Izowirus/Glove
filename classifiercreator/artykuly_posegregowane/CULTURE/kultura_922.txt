W wieku 91 lat zmarł brytyjski pisarz Michael Bond, najbardziej znany jako twórca postaci kochającego marmoladę misia Paddingtona, który przyjechał z Peru, aby zamieszkać w Wielkiej Brytanii.

      
            O śmierci Bonda poinformował wydawnictwo Harper Collins. Pisarz zmarł we wtorek w swoim domu po krótkiej chorobie.

Prezes wydawnictwa Harper Collins Charlie Redmayne podkreślił, że Bond był "jednym z wielkich pisarzy literatury dziecięcej" i pozostawia po sobie "wyjątkowy dorobek".

Pierwsza książka opisująca losy niedźwiadka została napisana w 1958 roku ("Miś zwany Paddington", polskie wydanie 1971), rozpoczynając życie jednego z najważniejszych symboli Londynu w literaturze dziecięcej. Na przestrzeni lat powstało ponad 20 krótkich powieści, animowany serial telewizji BBC i film pełnometrażowy ("Paddington"), którego druga część wejdzie do kin w drugiej połowie br.

Na pomysł stworzenia postaci Paddingtona - misia przedstawianego najczęściej w niebieskim kubraczku, czerwonych kaloszach i czerwonym kapeluszu - Bond wpadł, gdy wracając w Wigilię do domu zauważył w sklepie z zabawkami ostatniego, samotnie siedzącego misia. Kupił go i podarował swojej żonie Sue.

Jak tłumaczył po latach, patrząc na misia zastanawiał się nad tym, jak potoczyłaby się historia, gdyby taki miś ożył i pojawił się na znajdującej się w pobliżu jego mieszkania jednej z głównych londyńskich stacji kolejowych, Paddington. Dziś na tej stacji znajduje się pomnik niedźwiadka.

Jak podkreśla BBC, korzenie tej historii sięgają czasów drugiej wojny światowej, kiedy Bond widział pociągi z dziećmi wyjeżdżającymi z brytyjskich miast w celu uniknięcia zagrożenia związanego z bombardowaniem przez Niemców.

"Miałem wspomnienia dzieci, które były ewakuowane z Londynu z karteczkami z imionami i całym dobytkiem w walizce - i to doświadczenie stało się częścią Paddingtona" - tłumaczył pisarz, dodając, że sam miś "był uchodźcą (z Peru). Znaleziono go na dworcu z karteczką +Proszę dbać o tego misia, dziękuję+ i małą walizeczką". Został adoptowany przez londyńską rodzinę Brownów.

Pytany, w czym tkwi tajemnica sukcesu jego postaci w dobie rozrywki cyfrowej Bond tłumaczył, że "Paddington jest wiecznym optymistą i zawsze chce więcej, niezależnie od tego, ile razy jego nadzieje są zawiedzione". "To po prostu radość małego misia, który - pomimo najlepszych intencji - wiecznie wpada w tarapaty, ale zawsze udaje mu się z nich wykaraskać".

Na przestrzeni sześciu dekad książki o Paddingtonie sprzedały się w ponad 35 mln egzemplarzy i zostały przetłumaczone na ponad 40 języków, w tym polski.

Miś Paddington jest jedną z najważniejszych postaci brytyjskiej literatury dziecięcej. Kiedy w 1994 roku zakończono przekop tunelu La Manche pomiędzy Anglią a Francją pierwszym przedmiotem, który został przekazany Francuzom przez Brytyjczyków był właśnie pluszowy miś Paddington.

Z Londynu Jakub Krupa