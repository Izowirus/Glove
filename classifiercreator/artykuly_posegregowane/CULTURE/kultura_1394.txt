Gwiazda kina akcji Jackie Chan otrzyma honorowego Oscara. Informację ogłosiła Amerykańska Akademia Sztuki i Wiedzy Filmowej, która przyznaje te prestiżowe złote statuetki. Wręczenie nagrody nastąpi na specjalnej gali 12 listopada.


      
            Mistrz choreografii sztuk walki, także w jej komediowej i akrobatycznej odsłonie, Jackie Chan od swojego debiutu w 1960 roku wystąpił w ponad 150 filmach. Oprócz niego honorowe statuetki otrzymają także: montażystka Anne Coates, reżyser castingu Lynn Stalmaster oraz Frederick Wiseman, dokumentalista. Od ośmiu lat statuetki honorowe wręczane są na osobnej gali, zwanej Nagrodą Gubernatorów. Tegoroczna odbędzie się 12 listopada.

"Te honorowe wyróżnienia zostały stworzone dla takich artystów jak Jackie Chan, Anne Coates, Lynn Stalmaster i Frederick Wiseman: prawdziwych pionierów i legend w swoich dziedzinach" - powiedziała przewodnicząca Akademii Cheryl Boone Isaacs.

62-letni Jackie Chan zaistniał w Hollywood filmem "Jackie Chan. Pierwsze uderzenie" z 1996 roku. Od tego czasu stał się gwiazdą, zapamiętany z takich filmów jak "Godziny szczytu", "Kowboj z Szanghaju" i "Karate Kid". Użyczał też swego głosu w kreskówce "Kung Fu Panda". Jest nie tylko aktorem, ale i reżyserem, scenarzystą i producentem filmowym.

Gala Gubernatorów została stworzona jako osobna ceremonia rozdania nagród w 2009 roku, aby dać zwycięzcom więcej czasu na wygłoszenie mowy niż ta, przewidziana podczas głównej gali Oscarowej. Na liście artystów uhonorowanych za całokształt znajdują się m.in. Lauren Bacall, Francis Ford Coppola, Angelina Jolie, Spike Lee i Andrzej Wajda.