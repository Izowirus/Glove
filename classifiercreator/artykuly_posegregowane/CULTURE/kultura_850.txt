Warszawa , 15.03.2013. Próba spektaklu Cudotwórca Briana Friela, w reżyserii Wawrzyńca Kostrzewskiego w Teatrze Dramatycznym. Premiera 22 bm. Nz. aktor Andrzej Blumenfeld (ar/awol) Archiwum fot. PAP/Andrzej Rybczyński
                                        

            W wieku 66 lat zmarł aktor teatralny, filmowy i dubbingowy Andrzej Blumenfeld. O śmierci artysty, który występował także w wielu słuchowiskach radiowych, poinformował na swoim oficjalnym profilu na portalu społecznościowym stołeczny Teatr Dramatyczny.
      
            Andrzej Blumenfeld urodził się 12 sierpnia 1951 r. w Zabrzu. Kształcił się w Państwowej Wyższej Szkole Teatralnej im. Aleksandra Zelwerowicza w Warszawie. Jego debiutem była rola Posłańca w "Antygonie" Sofoklesa w reż. Adama Hanuszkiewicza w 1973 r.

Występował na deskach Bałtyckiego Teatru Dramatycznego im. Juliusza Słowackiego w Koszalinie i gdańskiego Teatru Wybrzeże. Związany był również ze stołecznym Teatrem Studio im. Stanisława Ignacego Witkiewicza, Teatrem Narodowym oraz Teatrem Dramatycznym.

Widzom jest znany z wielu filmów. Zagrał m.in. w "Pianiście" w reż. Romana Polańskiego, "Janie Pawle II" w reż. Johna Kenta Harrisona oraz miniserialu "Mistrz i Małgorzata" w reż. Macieja Wojtyszki. Występował też w licznych serialach m.in. w "Ekstradycji", "Czasie honoru" i "M jak miłość".

Wielu widzów zna także jego głos, dubbingował bowiem takie obrazy jak "Gwiezdne wojny", "Transformers" czy "Ant-Man". Użyczał głosu również bohaterom filmów dla młodszych widzów, takich jak "Harry Potter", "Opowieści z Narni" czy animowane "Auta".

Występował także na antenie radiowej Dwójki: w cyklu "To się czyta" oraz w licznych słuchowiskach m.in. "Hamlecie" w reż. Anny Wieczur-Bluszcz, "Lilli Wenedzie" w reż. Dariusza Błaszczyka czy "Garderobianym" w reż. Macieja Wojtyszki.

W 2005 r. za zasługi w pracy artystycznej uhonorowano go Złotym Krzyżem Zasługi. W 2013 r. wręczono mu Srebrny Medal "Zasłużony Kulturze Gloria Artis".