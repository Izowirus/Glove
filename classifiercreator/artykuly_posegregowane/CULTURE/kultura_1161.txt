epa05406171 US jazz pianist Herbie Hancock performs on the stage of the Auditorium Stravinski during the 50th Montreux Jazz Festival, in Montreux, Switzerland, 03 July 2016. The Montreux Jazz Festival runs from 01 to 16 July. EPA/MANUEL LOPEZ EDITORIAL USE ONLY Dostawca: PAP/EPA. Archiwum PAP/EPA © 2017 / MANUEL LOPEZ
                                        

            Herbie Hancock, Dianne Reeves, Chris Botti oraz John Scofield wystąpią na Młyn Jazz Festival, który w lipcu odbędzie się w Jaroszowicach (Małopolskie) – podali organizatorzy. Miłośnicy jazzu będą mogli posłuchać m.in. też Stanisława Soyki i Wojciecha Karolaka.
      
            Główna arena festiwalowa stanie przy hotelu Młyn Jacka w Jaroszowicach koło Wadowic. Tam 6., 7. i 8 lipca wystąpią największe gwiazdy. W Jaroszowicach koncertować będą również: grupa Marty Król i Piotra Tomaszewskiego, zespół The Brand New Heavies i Maria Sadowska.

Finał nastąpi 9 lipca w Wadowicach. Piotr Wyrobiec, szef Wadowickiego Centrum Kultury, które współorganizuje imprezę, powiedział, że program ostatniego dnia nie jest jeszcze sprecyzowany. „Planujemy otwarty koncert w parku miejskim oraz konkurs dla młodych muzyków jazzowych” – powiedział.

Amerykański pianista jazzowy i kompozytor Herbie Hancock jako nastolatek występował w towarzystwie orkiestry symfonicznej z Chicago. Później zafascynowała go twórczość Oscara Petersona i Billa Evansa, która pchnęła go w kierunku jazzu. Był członkiem kwintetu Milesa Davisa - razem z Ronem Carterem i Tonym Williamsem stworzył najsłynniejszą sekcję rytmiczną modern jazzu. Po rozpoczęciu solowej kariery nagrał ponad 40 płyt. Kilkanaście razy odbierał nagrodę muzyczną Grammy. Za muzykę do filmu „Około północy” w reżyserii Bertranda Taverniera otrzymał statuetkę Oscara.

Dianne Reeves uznawana jest za jedną z najwybitniejszych - obok Dee Dee Bridgewater, Diany Krall i Cassandry Wilson - wokalistek jazzowych. Zadebiutowała w 1977 r. albumem „Welcome to my love". Sześć lat później znalazła się w zespole folkowego pieśniarza Harry'ego Belafonte. Artystka wplata w repertuar wątki tzw. muzyki świata, muzyki latynoskiej i popu. W 2002 r. wystąpiła podczas ceremonii zamknięcia Zimowych Igrzysk Olimpijskich w Salt Lake City. Na koncie ma 4 nagrody Grammy.

Trębacz smoothjazzowy Chris Botti w ciągu ostatnich 3 dekad nagrywał i występował m.in. ze Stingiem, Lady Gagą, Michaelem Buble, Paulem Simonem, Stevenem Tylerem, czy Frankiem Sinatrą. Jego płyty rozeszły się w nakładzie ponad 4 mln egzemplarzy. Otrzymał statuetkę Grammy.

Amerykanin John Scofield uważany za jednego z najwybitniejszych gitarzystów w historii jazzu. Współpracował z najwybitniejszymi osobowościami współczesnej muzyki improwizowanej, takimi jak Miles Davis, George Duke, Joe Lovano, Chick Corea, Pat Metheny i Chet Baker.

Młyn Jazz Festival odbędzie się po raz 7. W przeszłości występowali na nim m.in. Basia Trzetrzelewska, Urszula Dudziak, Candy Dulfer, Leszek Możdżer, Michał Urbaniak i Włodek Pawlik.