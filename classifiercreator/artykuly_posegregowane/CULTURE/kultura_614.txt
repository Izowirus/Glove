Warszawa, 19.12.2016. Krystyna Janda podczas próby spektaklu "Lekcje stepowania" w jej reżyserii, 19 bm. w warszawskim Och-Teatrze. Premiera spektaklu zaplanowana jest na 20 bm. (mr) PAP/Rafał Guz Archiwum PAP © 2017 / Rafał Guz
                                        

            Aktorka i reżyserka Krystyna Janda została tegoroczną laureatką nagrody GUSTAW, najwyższej nagrody ZASP przyznawanej za szczególne zasługi dla środowiska teatralnego.
      
            Jak poinformował PAP ZASP, Kapituła Nagrody pod przewodnictwem prezesa Związku Olgierda Łukaszewicza jednogłośnie wskazała Krystynę Jandę jako tegoroczną laureatkę wyróżnienia. Data ogłoszenia nazwiska laureata - 21 grudnia - zbiega się z 99. rocznicą powstania ZASP.

GUSTAW to najwyższa nagroda ZASP przyznawana za szczególne zasługi dla środowiska teatralnego. Jej ideą jest "wyróżnianie osób, których dokonania wnoszą znaczący wkład w kultywowanie tradycji i tworzenie nowych wartości kultury narodowej lub przyczyniają się do promocji kultury polskiej w świecie".

W uzasadnieniu decyzji wymieniono "niekwestionowany wpływ aktorki na kształtowanie i rozwój środowiska teatralnego, nie tylko ze względu na jej wybitne kreacje sceniczne, ale również ze względu na działania artystki, która stworzyła w Warszawie, cieszące się niesłabnącą popularnością, dwa teatry: Polonia i Och-Teatr".

Zaznaczono także, iż ważną rolę odegrało zaangażowanie Krystyny Jandy w sprawy obywatelskie, budowanie świadomości społecznej, a przede wszystkim bezinteresowne wspieranie ważnych dla środowiska inicjatyw, m.in. pomoc dla Domu Artystów Weteranów Scen Polskich w Skolimowie.

Nagrodę GUSTAW ustanowiono, aby uczcić pamięć Gustawa Holoubka, jednego z najwybitniejszych artystów drugiej połowy XX wieku, aktora, reżysera, pedagoga, wieloletniego prezesa stowarzyszenia SPATIF, a także honorowego prezesa SPATIF-ZASP.

W poprzednich latach laureatami wyróżnienia zostali: Waldemar Dąbrowski, Anna Polony, Jan Englert, Stanisław Radwan, Danuta Szaflarska i Janusz Głowacki, Kazimierz Kutz, Ignacy Gogolewski oraz Adam Kilian. Nagroda ma charakter honorowy, wyróżnieni otrzymują statuetkę.