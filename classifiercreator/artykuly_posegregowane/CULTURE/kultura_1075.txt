Warszawa, 08.03.2017. Wicepremier, minister kultury i dziedzictwa narodowego Piotr Gliński podczas konferencji prasowej nt. projektu nowelizacji ustawy o opłatach abonamentowych, 8 bm. w Warszawie. (obm/doro) PAP/Marcin Obara Archiwum fot. PAP © 2017 / Marcin Obara
                                        

            Dziś podjąłem decyzję o połączeniu muzeów II Wojny Światowej i Westerplatte, w związku tym powstało nowe Muzeum II Wojny Światowej - powiedział w czwartek wicepremier, minister kultury Piotr Gliński. Dodał, że p.o. dyrektora placówki został dr Karol Nawrocki.
      
            W środę Naczelny Sąd Administracyjny uchylił postanowienie WSA w Warszawie wstrzymujące połączenie Muzeum II Wojny Światowej oraz Muzeum Westerplatte i Wojny 1939 do czasu prawomocnego rozstrzygnięcia w tej sprawie. Tego samego dnia MKiDN zapowiedziało niezwłoczne połączenie placówek.

"W dniu dzisiejszym podjąłem decyzję o połączeniu Muzeum II Wojny Światowej w Gdańsku i Muzeum Westerplatte i Wojny 1939 r., w związku z tym powstało nowe muzeum - Muzeum II Wojny Światowej w Gdańsku" - powiedział Gliński PAP, Polskiemu Radiu i TVP Info.

Minister powiedział, że placówce został nadany nowy statut, "w ramach którego dotychczasowe zadania obu instytucji kultury będą realizowane w nowej formule prawnej". Wyjaśnił, że w ramach nowego muzeum powstanie oddział Westerplatte i Wojny 1939 r. Zapewnił, że wszyscy pracownicy obu połączonych muzeów "będą pracownikami nowej instytucji, tak że pod tym względem nastąpi płynne przejście kadry i pracowników z obu muzeów do nowej jednostki".

Gliński zaprzeczył, jakoby MKiDN chciało "likwidować, zamykać czy niszczyć Muzeum II Wojny Światowej w Gdańsku". "Wręcz przeciwnie, chcemy dopełnić ofertę tego muzeum o wielki potencjał symboliczny i kulturowy Muzeum Westerplatte" - podkreślił minister.

Dodał, że p.o. dyrektora nowej placówki został historyk dr Karol Nawrocki. "Myślę, że to jest dobra kandydatura, która także uspokoi trochę sytuację, bo zadaniem dla pana doktora jest stabilizacja funkcjonowania tej nowej instytucji" - zaznaczył Gliński.

Podkreślił, że MKiDN nie chce robić w muzeum "żadnej rewolucji". "To jest tylko decyzja wynikająca z wieloletniego już problemu, jaki był z Muzeum II Wojny Światowej, bo przypomnę, muzeum było powołane w 2008 roku nieprzypadkowo jako Muzeum Westerplatte, później zmieniano koncepcję, realizowano założenia polityki historycznej poprzedniego rządu" - wyjaśnił Gliński.

Jak mówił, decyzja o połączeniu dwóch placówek leży w kompetencjach ministra kultury i dziedzictwa narodowego, co dwukrotnie potwierdził w ostatnim czasie Naczelny Sąd Administracyjny - "mimo różnych zabiegów niezrozumiałych w gruncie rzeczy, straszeniu sądami przez miasto Gdańsk, albo tej skardze niebywałej Rzecznika Praw Obywatelskich, te wszystkie rzeczy zostały odrzucone przez Naczelny Sąd Administracyjny" - zaznaczył minister Gliński.