Warszawa, 25.01.2018. Agata Kwiecińska (L), zastępca dyr. Narodowego Instytutu Fryderyka Chopina Stanisław Leszczyński (2L), dyr. naczelny Filharmonii Narodowej Wojciech Nowak (3L), dyr. XI MKW im. Witolda Lutosławskiego Bogdan Pałosz (3P) oraz uczestnicy konkursu: Bartosz Koziak (2P) i Marcin Zdunik (P) podczas konferencji prasowej XI Międzynarodowego Konkursu Wiolonczelowego im. Witolda Lutosławskiego, 25 bm. w Warszawie. (wst) PAP/Tomasz Gzell PAP © 2018 / Tomasz Gzell
                                        

            Po raz pierwszy wszystkie przesłuchania i koncerty Międzynarodowego Konkursu Wiolonczelowego im. W. Lutosławskiego odbędą się w warszawskiej Filharmonii Narodowej - powiedział Wojciech Nowak, dyrektor FN. 11. edycja konkursu odbędzie się w dniach 30 stycznia - 10 lutego.
      
            "Z konkursem byliśmy zaprzyjaźnieni od dłuższego czasu; odbywały się u nas niektóre przesłuchania i koncerty laureatów. Cieszymy się, że obecnie możemy gościć konkurs wiolonczelowy w całości w filharmonii" - powiedział podczas czwartkowej konferencji dyrektor Nowak. Dodał, że ma nadzieję, że będzie to już stałe wydarzenie w planach artystycznych zarówno Filharmonii Narodowej, jaki i Instytutu Fryderyka Chopina.

Według uczestniczącego w konferencji Stanisława Leszczyńskiego, zastępcy dyr. Instytutu Fryderyka Chopina, placówka ta "jest dobrym parasolem, aby ochronić ten cenny, o europejskiej randze konkurs, zmagający się ostatnio z trudnościami". "W Polsce staliśmy się zagłębiem wiolonczelowym, wiele utalentowanych młodych ludzi dzięki konkursowi rozwinęło swoje kariery, a i sam konkurs i muzyka polska zyskały na popularności nie tylko w Europie, ale i w świecie" - dodał.

Leszczyński podkreślił też, że "dwa filary mogą kojarzyć się z kulturą wykonawczą w naszym kraju: Chopin i Lutosławski. Obaj kompozytorzy mają porównywalny dorobek, i obaj są autorami arcydzieł literatury wiolonczelowej: Lutosławski - Koncertu wiolonczelowego i Chopin - Suity wiolonczelowej".

Konkurs ma  ponad dwudziestoletnią tradycję

Historię konkursu, sięgającą 1997 roku, przywołał Bogdan Pałosz, dyrektor wydarzenia. Przypomniał też, że głównym celem konkursu jest umożliwienie młodym artystom zaprezentowania się przed wybitnymi, polskimi i zagranicznymi wiolonczelistami i pedagogami, porównanie sztuki wykonawczej z muzykami z całego świata, przygotowanie uczestników do udziału w największych konkursach wiolonczelowych na świecie oraz promocja muzyki polskiej, w szczególności Witolda Lutosławskiego.

"Międzynarodowy Konkurs Wiolonczelowy im. Witolda Lutosławskiego w Warszawie jest pierwszym i jak dotąd jedynym konkursem w Polsce, w którego programie znajdują się wszystkie kompozycje z wiolonczelą autorstwa Witolda Lutosławskiego" - podkreślił Pałosz. - Program Konkursu umożliwia jednak uczestnikom dokonanie wyboru spośród najważniejszych i najbardziej reprezentatywnych utworów wiolonczelowych w szerokim zakresie stylistycznym od baroku do muzyki współczesnej" - dodał.

Tegoroczna, 11. odsłona konkursu - jak zaznaczyli organizatorzy - wprowadza istotne zmiany w stosunku do poprzednich. Po raz pierwszy w konkursie wezmą udział wiolonczeliści, których wiek nie może przekraczać 28 lat (do tej pory były to 24 lata). Ponadto po raz pierwszy wszystkie przesłuchania odbędą się w Filharmonii Narodowej.

Do przesłuchań zakwalifikowało się 47 wiolonczelistów z 23 krajów, w tym 17 Polaków.

W tym roku program konkursu kładzie szczególny akcent na utwory kompozytorów polskich - oprócz dzieł Witolda Lutosławskiego w programie znalazły się kompozycje Krzysztofa Pendereckiego, Witolda Szalonka, Jerzego Bauera, Marty Ptaszyńskiej czy Pawła Szymańskiego. W II etapie konkursu wiolonczeliści będą wykonywali napisany specjalnie na tę okazję utwór Dariusza Przybylskiego "Out".

"Repertuar konkursu, który od czasu mojego w nim udziału się zmienił, sprawia, że konkurs ma bardzo nowoczesny charakter, jest niezwykły - powiedział uczestniczący w konferencji wiolonczelista Bartosz Koziak, laureat konkursu w 2001 r. - Mamy dużo muzyki polskiej, ale też sięgamy do źródeł muzyki wiolonczelowej, do Bacha i Luigi Boccheriniego" - dodał.

W jury konkursu zasiadają wybitni profesorowie i koncertujący wiolonczeliści z całego świata: Kazimierz Michalik (honorowy przewodnicząc), Andrzej Bauer, Roman Jabłoński, Kenji Nakagi, David Geringas, Antonio Meneses, Pieter Wispelwey, Louise Hopkins, Ivan Monighetti, Marcin Zdunik.

Organizatorami Konkursu są Fundacja na Rzecz Promocji Młodych Wiolonczelistów, a współorganizatorami: Narodowy Instytut Fryderyka Chopina i Filharmonia Narodowa.

29 stycznia odbędzie się Koncert inauguracyjny, w którego programie znalazły się: Witolda Lutosławskiego - Mała suita na orkiestrę kameralną; Józefa Haydna - Koncert wiolonczelowy D-dur; Piotra Czajkowskiego - Wariacje na temat rokoko na wiolonczelę i orkiestrę; Davida Poppera Requiem-Adagio na trzy wiolonczele (w wersji z towarzyszeniem orkiestry). Wykonawcami będą Antonio Meneses, Kenji Nakagi, Zuzanna Sosnowska – wiolonczele oraz AUKSO Orkiestra Kameralna Miasta Tychy pod dyrekcją Marka Mosia.

Przesłuchania I Etapu Konkursu odbywać się będą od 30 stycznia do 3 lutego; II - od 4 do 6 lutego; III i Finału - 8 do 9 lutego. Koncert laureatów - 11 lutego.

Polska Agencja Prasowa jest w gronie patronów medialnych konkursu.