Poznań, 08.10.2016. Koncert Die Deutsche Kammerphilharmonie Bremen pod batutą Krzysztofa Pendereckiego (na zdj.), podczas inauguracji XV Międzynarodowego Konkursu Skrzypcowego im. Henryka Wieniawskiego w auli Uniwersytetu Adama Mickiewicza w Poznaniu, 8 bm. W konkursie, który potrwa do 23 października, udział weźmie ponad 40 młodych muzyków, w tym dziesięciu reprezentantów Polski. (jk/dw) PAP/Jakub Kaczmarczyk Archiwum fot. PAP © 2018 / Jakub Kaczmarczyk
                                        

            Kompozytor Krzysztof Penderecki kończy w tym roku 85 lat. Swoją karierę związał z Krakowem, gdzie odbyła się większość premierowych wykonań jego utworów. Miasto Kraków, Krakowskie Biuro Festiwalowe i Sinfonietta Cracovia ogłosiły, jakie koncerty planują z okazji roku jubileuszowego.
      
            "85. urodziny to szczególna rocznica, dlatego planując działania KBF, od dawna myśleliśmy nad tym jak uczcić i uhonorować postać Krzysztofa Pendereckiego oraz jego dorobek. Zamierzamy przedstawić twórczość Pendereckiego m.in. podczas Festiwalu Sacrum Profanum, gdzie planujemy wykonanie jego mniej znanych utworów. Prócz tego utwory mistrza wypełnią nasz lipcowy koncert, w ramach cyklu ICE Classic. Ale najważniejsze będą 4 wielkie koncerty, których program w całości wypełnią dzieła mistrza" - powiedziała PAP dyrektorka Krakowskiego Biura Festiwalowego, Izabela Helbin.

Pierwszy z serii organizowanych przez Miasto Kraków, Krakowskie Biuro Festiwalowe i Sinfoniettę Cracovia koncertów, nosi nazwę "Penderecki2Cinema" i odbędzie się 30 maja w Centrum Kongresowym ICE Kraków, w ramach 11. Festiwalu Muzyki Filmowej.

W programie znajdą się "Tren ‒ Ofiarom Hiroszimy", "Polimorfia" – utwór wykorzystywany przez reżyserów (m.in. w "Lśnieniu" Kubricka, "Inland Empire" Lyncha czy "Egzorcyście" Friedkina) oraz fragmenty II Symfonii "Wigilijnej", które Andrzej Wajda wykorzystał w "Katyniu". Wykonawcami będą Narodowa Orkiestra Symfoniczna Polskiego Radia pod dyrekcją Dirka Brossego.

Na 18 lipca zaplanowano "Pasję wg św. Łukasza" K.Pendereckiego w wykonaniu Orkiestry symfonicznej z Montrealu pod dyr. Kenta Nagano i solistów: Sarah Wegener, Lucasa Meachema, Matthewsa Rose oraz Chóru Filharmonii Krakowskiej i Warszawskiego Chóru Chłopięcego.

30 października "Te Deum" Pendereckiego wykonają Orkiestra Królewskiego Miasta Krakowa Sinfonietta Cracovia pod batutą Jerzego Dybały oraz zespoły wokalne - Cracow Singers i Hover Chamber Choir.

24 listopada w Teatrze im. Juliusza Słowackiego odbędzie się gala urodzinowa kompozytora "Wiedeń i Berlin Pendereckiemu w Krakowie". Wystąpią Sinfonietta Cracovia oraz Rainer Honeck, koncertmistrz Filharmonii Wiedeńskiej i altowiolista Amihai Grosz – z Filharmonii Berlińskiej. W programie: Koncert podwójny na skrzypce i altówkę, "Adagio" na smyczki i Sinfonietta nr 3 "Kartki z nienapisanego dziennika" Krzysztofa Pendereckiego.

Także Filharmonia Krakowska planuje koncerty z muzyką jubilata.
"Największą wagę przywiązujemy do tegorocznych wykonań monumentalnego "Credo" - w 20 lat od jego światowej premiery. 15 września wykonamy to dzieło w kościele św. Katarzyny w Krakowie, a kilka dni później powtórzymy je w Ołomuńcu, w kościele Matki Boskiej Śnieżnej, w ramach obchodów Dni Dziedzictwa Europejskiego. Oba koncerty poprowadzi sam Krzysztof Penderecki" – powiedział PAP dyrektor Filharmonii im. Karola Szymanowskiego w Krakowie – Bogdan Tosza.

Akademia Muzyczna w Krakowie, której Krzysztof Penderecki był przez wiele lat rektorem, wprowadziła jego kompozycje do programu tegorocznego jubileuszu szkoły.
"Liczymy na to, że kompozytor uświetni nasz jubileusz specjalnie skomponowanym na tę okazję utworem, który wykonamy na zakończenie obchodów 130-lecia. Natomiast pod koniec roku planujemy zorganizowanie Dni Krzysztofa Pendereckiego, w ramach których odbędzie się Trzeci Międzynarodowy Konkurs Wiolonczelowy im. Krzysztofa Pendereckiego – organizowany przez nas raz na pięć lat" - powiedział PAP rektor Akademii Muzycznej w Krakowie, Stanisław Krawczyński.

Urodzony w 23 listopada 1933 r. w Dębicy Krzysztof Penderecki, ukończył studia w klasie kompozycji pod kierunkiem Artura Malawskiego i Stanisława Wiechowicza w Państwowej Wyższej Szkole Muzycznej w Krakowie (obecnie Akademia Muzyczna). Jest uznanym w świecie kompozytorem - twórcą dzieł oratoryjnych (m.in. Credo, Pasja wg św. Łukasza, Te Deum, Jutrznia, Siedem Bram Jerozolimy), oper (Raj Utracony, Diabły z Loudun, Ubu Król) oraz 5 symfonii, koncertów instrumentalnych z orkiestrą, a także muzyki chóralnej, symfonicznej i kameralnej. Od 1973 r. występuje również często w roli dyrygenta. Wiele prestiżowych uczelni na świecie przyznało prof. Pendereckiemu doktoraty honoris causa.