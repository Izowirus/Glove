Gerard Depardieu (P) i Fanny Ardant (L)  
                                        

            Francuska aktorka i reżyser Fanny Ardant przedstawiła w niedzielę w Lizbonie prapremierę swojego nowego filmu "Kanapa Stalina" ("Le divan de Staline"). Gérard Depardieu zagrał główną rolę w tej adaptacji powieści Jeana-Daniela Baltassata.


      
            To trzeci film długometrażowy w reżyserii Fanny Ardant. Prezentacja obrazu odbyła się ostatniego dnia "Lisbon and Estoril Film Festival", organizowanego przez portugalskiego producenta Paulo Branco.

Nakręcony w Portugalii, produkowany i dystrybuowany przez Branco film "Kanapa Stalina" przedstawia starzejącego się Stalina, szukającego w tajnej rezydencji odpoczynku z kochanką Lidią, graną przez Emmanuelle Seignier. W filmie jest też postać młodego malarza, który przedstawia Stalinowi swoje projekty na stworzenie jego pomnika chwały.

"Szukałam filmu dla Gerarda, chciałam go nakręcić" - powiedziała Fanny Ardant przed projekcją, dodając, że "jedyną osobą, która może odgrywać postać Stalina jest Gerard".

"Co mi się podobało w filmie Fanny? To, że Stalin jawi się jako potworny człowiek, który nie rozumie tego strachu, który wywołuje" - powiedział Gerard Depardieu, francuski aktor, który został obywatelem rosyjskim.