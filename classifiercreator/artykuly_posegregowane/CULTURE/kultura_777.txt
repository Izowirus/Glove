Pisarz i publicysta Jacek Bocheński został laureatem Nagrody im. Norwida "Dzieło życia". W poniedziałek na Zamku Królewskim w Warszawie nagrody im. Norwida za 2017 r. wręczono także: Pawłowi Mykietynowi, Maciejowi Prusowi, Dariuszowi Susce i Kazimierzowi Gustawowi Zemle.
      
            "Takim symbolicznym sposobem podziękowania, wyróżnienia ludzi kultury i sztuki jest właśnie ta nagroda. Po raz szesnasty ją wręczymy dzisiaj. I oprócz tych czterech podstawowych dziedzin, jakimi są literatura teatr, muzyka i sztuka, wręczymy też nagrodę za +Dzieło życia+" - powiedział marszałek województwa mazowieckiego Adam Struzik podczas gali wręczenia nagród.

"To są szczególne nagrody, bo dotyczą osób, które często przez całe swoje życie tworzyły i często są aktywne w dalszym ciągu, i odcisnęły piętno na naszej rzeczywistości artystycznej, czasami również politycznej, i wniosły niekwestionowany wkład w rozwój Mazowsza" - dodał.

Laureatem Nagrody im. Norwida "Dzieło życia", przyznanej za całokształt twórczości, został pisarz, tłumacz, eseista i publicysta Jacek Bocheński, działacz opozycji demokratycznej w PRL, autor m.in. "Trylogii rzymskiej".

"Opowiadania, powieści, eseje Jacka Bocheńskiego i spełnione powinności obywatelskie złożyły się na dzieło, które powinno być podsumowane" - napisał Janusz Fogler w uzasadnieniu przyznania nagrody.

W dziedzinie sztuki plastyczne nagrodę im. Norwida przyznano rzeźbiarzowi prof. Kazimierzowi Gustawowi Zemle za wystawę "Wrota Miłosierdzia" w Muzeum Archidiecezji Warszawskiej. Laudację na cześć laureata wygłosił przewodniczący kapituły plastycznej Stanisław Wieczorek.

Przypomniał, że prof. Zemła jest twórcą szeregu pomników w całej Polsce, m.in. pomnika bitwy o Monte Cassino w Warszawie, który przedstawia bezgłową Nike. "Sztuka Gustawa (...) sięga kultury greckiej. Nike z Samotraki jest takim dla mnie symbolem drogi artysty" - mówił Wieczorek, dodając, że kapituła przyznała tę nagrodę prof. Zemle "również na specjalny wniosek prof. Adama Myjaka".

Nagrodę im. Norwida w dziedzinie literatury przyznano poecie i dziennikarzowi Dariuszowi Susce za tom poetycki "Ściszone nagle życie" (wyd. Znak).

Nagrodę w dziedzinie muzyki odebrał kompozytor, muzyk, klarnecista Paweł Mykietyn, którego kapituła uhonorowała za operę "Czarodziejska Góra", której prapremiera odbyła się w 2016 r. podczas festiwalu Warszawska Jesień.

W dziedzinie teatru nagrodą im. Norwida uhonorowano reżysera i aktora Macieja Prusa za spektakl "Madame de Sade" w Teatrze Narodowym w Warszawie. Prus był nieobecny na gali, gdyż prowadzi próby do nowego spektaklu w Opera Nova w Bydgoszczy.

Pamiątkowe statuetki i dyplomy laureatom wręczyli marszałek Struzik i przewodniczący Sejmiku Województwa Mazowieckiego Ludwik Rakowski.

Doroczne Nagrody im. C. K. Norwida są przyznawane od 2002 r. w czterech kategoriach: literatura, sztuki plastyczne, muzyka i teatr. W 2005 r. powołano kapitułę Nagrody im. Norwida "Dzieło życia" przyznawanej "za całokształt twórczości". W ub. roku jej laureatem był Jan Kobuszewski.

Organizatorem uroczystości i fundatorem nagród jest Samorząd Województwa Mazowieckiego we współpracy z Mazowieckim Instytutem Kultury.

Galę uświetniło utworami z epoki kościuszkowskiej Trio ohne Worte, które specjalizuje się wykonywaniu muzyki na starych instrumentach. Po wręczeniu nagród odbył się koncert Doroty Miśkiewicz z towarzyszeniem pianisty Marcina Wasilewskiego i Atom String Quartet.