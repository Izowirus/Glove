„Niewinne”, polsko-belgijsko-francuski film w reż. Anne Fontaine o zakonnicach i lekarzach Czerwonego Krzyża, otrzymał 4 nominacje do nagród Francuskiej Akademii Filmowej, popularnych Cezarów – poinformował Polski Instytut Sztuki Filmowej.
      
            Produkcja została nominowana w kategoriach: najlepszy film, reżyseria, scenariusz oryginalny i zdjęcia.

Wśród nominowanych za reżyserię twórców znaleźli się m.in. Xavier Dolan („To tylko koniec świata”) oraz Paul Verhoeven („Elle”). Film Verhoevena, wspólnie z „Niewinnymi”, szansę na statuetkę ma także w kategoriach najlepszy film i najlepsze zdjęcia.

Najlepszym filmem mogą zostać prócz tego: „Divines” Houdy Benyaminy, „Frantz” Francoisa Ozona, „Martwe Wody” Bruna Dumonta, „Z innego świata” Nicole Garcii oraz „Victoria” Justine’a Triet.

Akcja „Niewinnych”, filmu Anne Fontaine - reżyserki znanej m.in. z „Coco Chanel” - toczy się w Polsce po II wojnie światowej, tuż po wkroczeniu do kraju Armii Czerwonej. Bohaterowie filmu to francuscy lekarze Czerwonego Krzyża (w rolach m.in. Lou de Laage i Vincent Macaigne), pracujący w specjalnie utworzonym na terenie Polski szpitalu i zajmujący się swoimi rodakami, którzy następnie mają być odesłani do Francji.

Jedna z lekarek, na wskutek interwencji benedktynki Teresy (Eliza Rycembel), udaje się do oddalonego o kilka kilometrów klasztoru. Tam okazuje się, że jedna z zakonnic (Anna Próchniak) rodzi. Następnie w klasztorze dochodzi do kolejnych porodów.

Autorami scenariusza do filmu, jak podkreślała Fontaine, „w dużym stopniu inspirowanego prawdziwymi wydarzeniami” – w tym historią oficerki Madeleine Pauliac – są, prócz reżyserki, Sabrina B.Karine, Pascal Bonitzer oraz Alice Vial.

W filmie wystąpiły także Agata Kulesza (Matka Przełożona), Agata Buzek (Maria, Mistrzyni Nowicjatu) oraz Joanna Kulig i Helena Sujecka. Za zdjęcia odpowiadała nagradzana wcześniej francuska operatorka Caroline Champetier.

Wręczenie tegorocznych francuskich nagród filmowych odbędzie się 24 lutego.