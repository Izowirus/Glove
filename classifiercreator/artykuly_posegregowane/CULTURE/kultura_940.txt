epa04873443 US actor Edward Norton (R) arrives at the Piazza Grande where he received the award 'Excellence Award' for his films at the 68th Locarno International Film Festival in Locarno, Switzerland, 05 August 2015. The festival runs from 05 to 15 August. Norton presented before the official opening his film 'Fight Club' directed by David Fincher to the public.  EPA/URS FLUEELER 
Dostawca: PAP/EPA. Archiwum PAP/EPA © 2017 / URS FLUEELER
                                        

            Amerykański aktor Edward Norton będzie gwiazdą 7. edycji Transatlantyk Festival w Łodzi. W ramach imprezy organizowanej w Łodzi od 14 do 21 lipca widzowie będą mogli spotkać się z gościem festiwalu i obejrzeć filmy z jego udziałem.
      
            "Jedna z sekcji Festiwalu będzie obejmowała trzy filmy: +Lęk pierwotny+, +Fight Club+ (czyli +Podziemny krąg+) i +Birdman+. Oprócz tego, że to bardzo dobre i warte obejrzenia produkcje, łączy je coś jeszcze - gra w nich gość specjalny 7. edycji Festiwalu - Edward Norton" - poinformowała we wtorek dyrektor programowa Transatlantyk Festival Joanna Łapińska.

Jak podkreślił dyrektor i twórca festiwalu Jan A.P. Kaczmarek, Norton jest wybitnym, nominowanym trzykrotnie do Oscara aktorem. Gwiazda weźmie udział w spotkaniu z widzami oraz w gali zamknięcia.

"Chcieliśmy zaprezentować tytuły, które pokazują Nortona w jego najlepszych rolach. +Lęk pierwotny+ to późny - bo dokonany w wieku 25 lat - debiut aktora. To świetna rola, choć drugoplanowa. Z kolei +Podziemny krąg+ to kino kultowe, które zdobyło sobie rzesze fanów, jeden z najlepszych obrazów lat 90. Natomiast +Birdman+ pokazuje aktora takim, jaki jest w życiu codziennym; krążą legendy o jego wielkim zaangażowaniu w kreowanie ról" - zaznaczyła Łapińska.

Organizatorzy festiwalu podkreślali również społeczne zaangażowanie zaproszonego gościa. Dwa lata temu pod wpływem jego apelu internauci w kilka dni zebrali 400 tysięcy dolarów dla Syryjczyka, który stracił całą rodzinę podczas nalotu bombowego. Razem z żoną, producentką Shauną Robertson, Norton jest współzałożycielem organizacji CrowdRise, która m.in. wsparła finansowo rodziny ofiar zamachu terrorystycznego w Bostonie. Działa na rzecz ekologii, wspomagając m.in. fundację Water For People, która walczy z brakiem wody pitnej na świecie.

Na konferencji we wtorek organizatorzy ogłosili też repertuar plenerowego Kina Łóżkowego. Składająca się z 50 łóżek wyposażonych w ekrany, na których wyświetlane są filmy, Łóżkoteka została uznana przez amerykański serwis BussFeed za jedno z 10 najwspanialszych kin na świecie.

"To sekcja bardzo lubiana przez publiczność, która stała się wizytówką naszego festiwalu. W tym roku pokażemy filmy już znane z polskich kin, m.in. "LaLaLand", "Body/Ciało", "Kamper", "Moje córki krowy". Mamy też specjalną propozycję - "Obcy - ósmy pasażer Nostromo". Seanse będą odbywać się o godz. 21 i 23, a przez cały dzień w Łóżkotece organizowane będą spotkania i dyskusje" - podkreśliła Łapińska.

W ramach tegorocznej edycji Transatlantyk Festival, której hasłem przewodnim jest "Siła kobiety", przygotowano dla widzów ponad 300 projekcji fabuł i dokumentów z całego świata. Festiwal będzie odbywać się w Łodzi od 14 do 21 lipca.