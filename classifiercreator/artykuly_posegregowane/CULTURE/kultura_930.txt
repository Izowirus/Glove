To będzie z pewnością jazzowe wydarzenie roku 2017! Chick Corea i jego Elektric Band wystąpi we Wrocławiu podczas Ethno Jazz Festival.
      
            Chick Corea od dekad rywalizuje z Keithem Jarretem i Herbiem Hancockiem o tytuł najlepszego jazzowego pianisty XX i XXI wieku. Był jednym z liderów rewolucji, która skierowała jazz w stronę nowoczesności i otworzyła go na elektryczne brzmienia. Brał udział w nagrywaniu przełomowych dla fusion albumów Milesa Davisa („In a Silent Way", „Bitches Brew", „Live-Evil" i „On The Corner") i założył jedną z najważniejszych grup fusion w historii - Return to Forever.

Wraz z Coreą na scenie pojawią się: regularnie wygrywający plebiscyty na najlepszego jazzowego basistę John Patitucci, dysponujący unikalną techniką gry australijski gitarzysta Frank Gambale, wybitny perkusista Dave Weckl i saksofonista Eric Marienthal, który udanie flirtuje ze smooth jazzem i popem, grywając m.in. ze Stevie'm Wonderem, B.B. Kingiem i Eltonem Johnem.

Chick Corea Elektric Band to prawdziwa supergrupa w najlepszym tego słowa znaczeniu, a wrocławski koncert będzie unikalną okazją do zobaczenia jej w oryginalnym składzie. Corea zapowiada, że zespół jest w szczytowej formie i trzeba go trzymać za słowo!

Koncert odbędzie się 22 czerwca we wrocławskiej Hali Orbita. Początek imprezy - godz. 20.