Warszawa, 12.05.2018. Wicedyrektor Design Museum w Londynie - Alice Black (P) odebrała nagrodę dla placówki, podczas gali konkursu Europejskiego Muzeum Roku 2018 (European Museum of the Year Award - EMYA 2018), 12 bm. w warszawskim Muzeum POLIN. Nagrodę wręczył przewodniczący jury Jose Gameiro (L). (mr) PAP/Jacek Turczyk PAP © 2018 / Jacek Turczyk
                                        

            Design Museum w Londynie zostało wybrane Europejskim Muzeum Roku 2018 - ogłoszono podczas sobotniej gali w Warszawie. Placówkę nagrodzono m.in. za społeczne zaangażowanie oraz stworzenie przestrzeni do międzykulturowego dialogu.
      
            Gala wręczenia nagrody Europejskiego Muzeum Roku 2018 odbyła się w sobotę w warszawskim Muzeum POLIN. Nagroda dla Europejskiego Muzeum Roku 2018 została przyznana Design Museum w Londynie.

Nagroda EMYA (European Museum of the Year Award) to prestiżowe wyróżnienie dla muzeów europejskich przyznawane przez Europejskie Forum Muzeów (EMF) od 1977 r., którego celem jest nagrodzenie najcenniejszych wydarzeń w europejskim sektorze muzealnym i zachęcenie do wprowadzania innowacji w muzeach.

"Powinniśmy wiedzieć, że generalna idea muzeów w dzisiejszych czasach zmieniła się. Bardziej tradycyjne podejście, skoncentrowane na powiększaniu kolekcji, zastąpiła idea muzeum jako będącego ważnym narzędziem edukacji, źródłem wiedzy oraz tożsamości" - napisał wicepremier, minister kultury Piotr Gliński w liście odczytanym przez wiceszefową resortu kultury Magdalenę Gawin.

Jak dodał, placówki te "promują także wartości demokratyczne i stymulują różne formy kulturalnej aktywności", a "innowacje, stawiające na rozwój lokalnych społeczności oraz szerokie możliwości, to słowa-klucze w naszych obecnym myśleniu o muzeach". Zdaniem Glińskiego, właśnie dlatego powinno się kontynuować "proces rozbudowy muzeów oraz inwestować w ochronę naszego dziedzictwa w Polsce i za granicą".

Jak powiedziała PAP przewodnicząca jury Jette Sandahl, "kandydować do nagrody mogą nowopowstałe oraz istniejące muzea po renowacji". "Zwracamy uwagę na ogólną atmosferę w muzeum, na jego innowacyjność" - podkreśliła.

Jak podkreślono w uzasadnieniu, Design Museum w Londynie jest "muzeum społecznie zaangażowanym, które bada, analizuje i prezentuje potęgę ludzkiej kreatywności, przedmiotów, idei oraz umiejętności i sił, które kształtują nasze życie". "Z powodzeniem wzmocniło swoje społeczne przesłanie, nie tracąc przy tym silnej tożsamości" - napisano.

Zwrócono również uwagę na fakt, że kolekcja muzeum - dzięki osadzeniu "w kontekście globalnych technologicznych innowacji i szerokiej wiedzy o kulturze" - zapewniła "wysoki poziom interaktywności oraz przestrzeń dla ważnego, wielopoziomowego, międzykulturowego dialogu, którego znaczenie dla społeczności jest nie do przecenienia".

Nagroda Muzealna Rady Europy przyznawana jest placówkom muzealnym, które "wniosły znaczący wkład do zrozumienia europejskiego dziedzictwa kulturowego"; w tym roku otrzymało ją Muzeum Dzieciństwa Czasu Wojny w Sarajewie.

Jak ocenił w rozmowie z dziennikarzami dyrektor Muzeum Historii Żydów Polskich Dariusz Stola, dla wszystkich placówek nominacja do głównej nagrody stanowi "wielkie wyróżnienie", ponieważ "w Europie są tysiące muzeów, a tylko kilkadziesiąt z nich zostało wybranych do finału".

Stola zwrócił uwagę, że do finału konkursu "są wybierane najlepsze muzea w Europie, z najlepszymi pomysłami". Ocenił również, że dla placówki, którą kieruje, otrzymanie tego wyróżnienia w 2016 r. okazało się bardzo ważne i pomocne w dalszej promocji instytucji.

"Myśmy mieli zaledwie niecałe dwa lata od otwarcia wystawy stałej, to było nowe i wielu kolegów muzealników nawet poważnie nas nie traktowało. (...) I nagle się okazało, że pierwsze polskie muzeum, które dostało tytuł Europejskiego Muzeum Roku, to było Muzeum POLIN" - powiedział Stola.

Dwa lata temu, oprócz Muzeum POLIN, doceniono także Europejskie Centrum Solidarności z Gdańska, które otrzymało Nagrodę Muzealną Rady Europy.

W tegorocznej edycji do nagrody EMYA nominowano dwie polskie placówki - Centrum Konserwacji Wraków Statków - oddział Narodowego Muzeum Morskiego w Gdańsku oraz Muzeum Powstań Śląskich w Świętochłowicach.

Jak podkreśliła w rozmowie z dziennikarzami dyrektor świętochłowickiej placówki Halina Bieda, już na takim etapie można mówić o "wielkim sukcesie", dlatego że "znaleźć się w gronie 40 muzeów z całej Europy (...) jest dużym wyróżnieniem". Dodała, że placówka, którą kieruje, opowiada historię ważną nie tylko dla swojego regionu, ale dla całej Polski.

O tegoroczną nagrodę EMYA walczyło 40 placówek z 22 krajów. Pełną listę laureatów znaleźć można na stronie Narodowego Instytutu Muzealnictwa i Ochrony Zbiorów.

Wydarzenie zorganizowano w ramach Programu Wieloletniego Niepodległa na lata 2017-2021.