Warszawa, 18.07.2018. Ambasador Francji w Polsce Pierre Levy (L) odznacza Orderem Sztuk i Literatury socjologa Marcina Frybesa (P) i arabistkę Annę Parzymies (C) w rezydencji francuskiego ambasadora w Warszawie, 18 bm. (sko) PAP/Radek Pietruszka PAP © 2018 / Radek Pietruszka
                                        

            Socjolog i dziennikarz Marcin Frybes oraz arabistka Anna Parzymies otrzymali w środę w Warszawie francuski Order Sztuk i Literatury. Odznaczeniem są wyróżniane osoby przyczyniające się do rozpowszechniania na świecie francuskich dzieł sztuki i literatury.
      
            Uroczystość odbyła się w stołecznej rezydencji ambasadora Francji w Polsce.

"Spotykamy się dzisiaj, by wyrazić uznanie dwom wybitnym przedstawicielom świata kultury pani Annie Parzymies i panu Marcinowi Frybesowi. Oboje zostali podniesieni do rangi oficera Orderu Sztuki i Literatury. Order ten został ustanowiony w 1957 r. i ma stanowić nagrodę dla osób, które wyróżniły się twórczością na polu sztuki i literatury lub wkładem w promowanie sztuki i literatury we Francji i na świecie. Order to odznaka w postaci ośmioramiennej rozety emaliowanej na zielono z dodatkową rozetką na wstążce, co oznacza, że stają się państwo oficerami tego orderu" - mówił ambasador Pierre'a Levy.

Podkreślił, że odznaczani jako intelektualiści kierują się "myślą, wiedzą i jej przekazywaniem". "Pracują państwo w obszarach tak bardzo nam bliskich, a przy tym jakże znaczących" - powiedział. Jak przypomniał - dziedziną, którą obrał Marcin Frybes jest Europa Środkowa i Wschodnia, zaś Anna Parzymies zajmuje się orientalizmem. "Są państwo oboje tymi, którzy udostępniają nam kody do zrozumienia tych zagadnień. Są państwo kompasami, których nam tak potrzeba" - zaakcentował ambasador.

Wręczając odznaczenie Frybesowi zaznaczył, że jest on odznaczany właśnie za "niezachwiane zaangażowanie na rzecz relacji dwustronnych i za rolę łącznika pomiędzy naszymi kulturami". Zwracając się do Parzymies podkreślił, że wychodzi ona z założenia, że literatura "mówi niekiedy tyle samo, a nawet więcej niż dociekania naukowe". "W każdym razie przedstawia inne spojrzenia na świat (... ) za to zaangażowanie płynące z pasji na rzecz rozpowszechniania książek i idei między Francją i Polską zostaje pani dzisiaj odznaczona" - mówił Levy.

Parzymies przyznała, że jest bardzo dumna z wyróżnienia, bo Francja zawsze była dla niej bardzo ważna, podobnie jak język francuski. "Tam spędziłam pewien czas na stypendiach w młodości. I otwierając Wydawnictwo Akademickie Dialog chciałam, żeby w Polsce została uznana i widziana literatura francuska dotycząca krajów Orientu" - powiedziała.

Frybes, dziękując za odznaczenie podkreślił, że to dla niego wielki zaszczyt. "Dziękuję rodzicom, którzy stworzyli mi klimat miłości i zainteresowania Francją" - mówił. Podziękował również za możliwość poznania bliżej środowiska inteligencji francuskiej i za pomoc, jakiego udzielił mu ten kraj w latach 80.

Marcin Frybes to socjolog, dziennikarz oraz działacz opozycji demokratycznej w PRL. Pracował jako korespondent mediów polskich we Francji. Obecnie jest wykładowcą Collegium Civitas.

Anna Parzymies jest arabistką, profesorem Uniwersytetu Warszawskiego. To specjalistka w zakresie zagadnień dotyczących populacji muzułmańskiej w Europie, tłumaczka dzieł francuskich i francuskojęzycznych autorów m.in. Gilles’a Kepela, Thierry’ego de Montbriala, Yasminy Khadry i Tahara Ben Jellouna.