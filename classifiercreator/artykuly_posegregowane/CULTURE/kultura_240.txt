Na zdjęciu archiwalnym z 24.05.2016 r. Olga Jackowska "Kora", wokalistka zespołu Maanam. Olga Jackowska zmarła 28 lipca 2018 roku w wieku 67 lat. (nlat)  Archiwum PAP/Stach Leszczyński 
                                        

            Pogrzeb liderki zespołu Maanam - Kory, czyli Olgi Sipowicz odbędzie się 8 sierpnia na Cmentarzu Wojskowym na Powązkach w Warszawie - poinformowała we wtorek rodzina artystki. "Moja żona do końca była wierna religii słońca, wiatru i kwiatów" - podkreślił jej mąż Kamil Sipowicz.
      
            "Pożegnanie naszej ukochanej Kory odbędzie się 08.08.2018 ( środa) o godz. 11 w Domu Przedpogrzebowym na Cmentarzu Wojskowym przy ul. Powązkowskiej 43/45 w Warszawie" - poinformowali w mediach społecznościowych najbliżsi artystki: Kamil Sipowicz, jej rodzina i Katarzyna Litwin.

Kora przez ostatni miesiąc była w otoczeniu rodziny, przyjaciół, a także - jak zaznaczyli - "wspaniałej opiekunki Magdy Klorek w naszym domu w Bliżowie".

"Miesiąc temu wzięła ostatnią chemię w Szpitalu Jana Pawła 2 W w Zamościu. Dziękujemy pani ordynator Teresie Sosnowskiej i wspaniałej ekipie medycznej ze szpitala. Serdecznie dziękujemy też zamojskiemu hospicjum domowemu i oddziałowi paliatywnemu w Zamościu. Dziękuję również Ani Pakule ze wsi Szewnia Dolna za pomoc" - napisali. "Moja żona do końca była wierna religii słońca, wiatru i kwiatów. Nie przyjęła ostatniego namaszczenia" - podkreślił Kamil Sipowicz.

Kora, która od kilku lat zmagała się z chorobą nowotworową, zmarła w sobotę. Miała 67 lat. Była polską wokalistką rockową i autorką tekstów piosenek, w latach 1976-2008 liderką zespołu Maanam.