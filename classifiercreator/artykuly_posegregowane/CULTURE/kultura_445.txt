Ponad 100 tysięcy wierszy w przeszło 200 miejscach w kwietniu będzie można dostać gratis w Warszawie. Właśnie wystartowała akcja „Wiersze w mieście” - promująca poezję w Europie.

      
            Kwiecień upłynie w Warszawie pod znakiem poezji. Na wiersze natrafimy nie tylko na przystanku autobusowym czy na stacji metra. Może się okazać, że wiersz czeka na ciebie w ulubionym sklepie spożywczym. Kupując czekoladę dostaniesz także od ekspedientki... wydrukowany wiersz. Albo u fryzjerki, strzygącej ci włosy, albo w ulubionej kawiarni, przy cappuccino, znajdziesz wiersz. Dostaniesz go w sklepie zoologicznym kupując karmę dla swojego kota...

Akcja "Wiersze w mieście" sprawi, że warszawiakom zostanie rozdanych aż 100 tysięcy wierszy w różnych częściach miasta. To akcja promująca poezję na wielką skalę. Nawet w klubach znajdą się plakaty, z których wiersz będzie można oderwać, jak numer telefonu do hydraulika z ulicznego ogłoszenia.

Tegoroczna odsłona akcji będzie się odbywać pod hasłem i z motywem przewodnim: wolność. Autorami wierszy jest osiemnastu europejskich poetów. Poeci reprezentują różnorodność tradycji, kultur oraz poglądów. Tegoroczna edycja „Wierszy w mieście” jest drugą z kolei i wyewoluowała z organizowanej przez sześć lat kampanii, dobrze przyjmowanej przez warszawiaków: „Wiersze w metrze”.

"Tematem tegorocznej edycji 'Wierszy w mieście' jest wolność. Wolność, która w poezji oznacza swobodę twórczą w doborze języka i sposobu opisu świata. Wolność pisana z dużej i z małej litery i rozumiana w najszerszy możliwy sposób: jako wolność narodu, wolność jednostki, wolność wyboru postaw wobec dylematów współczesności, wolność podejmowania decyzji o swoim życiu" - mówiła Bogusława Sochańska, dyrektorka Duńskiego Instytutu Kultury w Warszawie.

Akcja pozwoli odnaleźć poezję na ulicy, w najbardziej zaskakujących miejscach miasta. Jak twierdzą organizatorzy, motorem działania jest chęć dotarcia z poezją do osób, które na co dzień jej nie czytają.

Organizatorem projektu „Wiersze w mieście” jest EUNIC Warszawa, czyli Stowarzyszenie Narodowych Instytutów Kultury Unii Europejskiej w Warszawie. Wśród realizowanych co roku projektów EUNIC Warszawa, które na stałe wpisały się w krajobraz miasta są m.in. Europejski Dzień Języków, Międzynarodowy Dzień Tłumacza czy Spoke’N’Word Festival.