85 prac znanych polskich artystów będzie licytowanych w środowy wieczór w Muzeum Narodowym w Warszawie podczas XIV Aukcji Charytatywnej „Ziarno Sztuki – ogród Nadziei”. Dochód z licytacji zostanie przeznaczony na terapię osób walczących z chorobami nowotworowymi.

      
            Wśród twórców, którzy oddali prace na aukcję, są: Renata Bonczar, Joanna Sierko-Filipowska, Kamila Karst, Wojciech Plewiński, Karol Bąk, Wojciech Brewka, Tomasz Kostecki, Krzysztof Ludwin, Jacek Lipowczan, Krzysztof Pająk, Eugeniusz Gerlach, Janusz Kulikowski, Marek Zyga i Jacek Opała. Wszystkie prace można oglądać w holu kinowym Muzeum Narodowego w Warszawie.

Środowe wydarzenie poprowadzi popularna aktorka Olga Borys.

"Z roku na rok aukcja zyskuje na popularności, udaje nam się zapraszać do współpracy coraz szersze grono ludzi dobrej woli. Jesteśmy skupieni na rozwoju tego dobroczynnego projektu, bo dzięki niemu możemy pomagać coraz większej liczbie potrzebujących” – powiedziała Monika Anna Popowicz, prezes organizującej przedsięwzięcie Fundacji Psychoonkologii i Promocji Zdrowia „Ogród Nadziei”.

W aukcji można licytować osobiście (od godz. 18), telefonicznie lub online (http://www.artinfo.pl/pl/katalog-aukcji/aukcje-internetowe/).

Aukcje charytatywne "Ziarno sztuki - Ogród nadziei" organizowane są od 2007 roku. Zaangażowało się w nie ponad dwustu artystów, wśród nich m.in. Magdalena Abakanowicz, Joanna Sarapata, Rafał Olbiński, Jan Kanty Pawluśkiewicz, Witold Kaczanowski i Chris Niedenthal.