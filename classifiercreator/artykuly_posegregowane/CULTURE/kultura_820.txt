Warszawa, 02.09.2017. Prezydent Andrzej Duda (P) z małżonką Agatą Kornhauser-Dudą (L) podczas Narodowego Czytania "Wesela" Stanisława Wyspiańskiego, 2 bm. w Instytucie Głuchoniemych w Warszawie. Prezydent sprawuje patronat honorowy nad akcją. (mr) PAP/Tomasz Gzell PAP © 2017 / Tomasz Gzell
                                        

            W sobotę, w całym kraju i wielu miejscach na świecie odbywało się Narodowe Czytanie „Wesela” Stanisława Wyspiańskiego. Prezydent Andrzej Duda, zamykając akcję, zapowiedział, że w przyszłym roku, kiedy świętować będziemy 100. rocznicę odzyskania niepodległości, tematem Narodowego Czytania będą wybrane fragmenty polskiej literatury związane z tą rocznicą.
      
            
Czytano w ponad 2 tysiącach miejsc w Polsce i na całym świecie – w 63 miejscach w 26 krajach: w Australii, Austrii, na Białorusi, w Brazylii, Chorwacji, Danii, Francji, Hiszpanii, Holandii, Irlandii, Japonii, Kanadzie, Kazachstanie, na Litwie i Łotwie, w Meksyku, Niemczech, Nowej Zelandii, Portugalii, Rosji, USA, Szwecji, na Ukrainie (najwięcej – 41 miejsc), Węgrzech, w Wielkiej Brytanii i Włoszech.

Prezydent, dziękując wszystkim organizatorom i uczestnikom akcji, przypomniał, że wzięli w niej udział także żołnierze – "Wesele" czytano na ORP "Błyskawica", w 11. Lubuskiej Dywizji Kawalerii Pancernej czytali siedząc w czołgach, a żołnierze z 6. Brygady Powietrzno-Desantowej – lecąc na spadochronach. "Ogromnie cieszy nas to, że Narodowe Czytanie zatacza coraz szersze kręgi, że czytanie zaczyna przeżywać swoisty renesans" – mówił prezydent.

Narodowe Czytanie odbywało się w bibliotekach, teatrach, muzeach, kawiarniach, instytucjach publicznych, ale nie tylko. "Czytano w polskich ambasadach, czytano w zakładach karnych, szkolno-wychowawczych, w szpitalach, domach opieki społecznej, środkach komunikacji publicznej. Można powiedzieć, że była to wielka, bardzo różnorodna akcja promująca klasykę polskiej literatury i czytanie w ogóle, co nas ogromnie cieszy. Była to piękna akcja czytelnicza, która połączyła Polaków na całym świecie" – mówiła Agata Kornhauser-Duda podczas sobotniej uroczystości zamknięcia akcji.

Lekturę wybrali Polacy

Dwa lata temu prezydent Andrzej Duda wprowadził zwyczaj, że to Polacy wybierają spośród zaproponowanych lektur tę jedną, która będzie przedmiotem wspólnej lektury. W tegorocznym głosowaniu zwyciężyło "Wesele" Wyspiańskiego. Dramat rywalizował z "Beniowskim" Juliusza Słowackiego, "Przedwiośniem" Stefana Żeromskiego i "Pamiątkami Soplicy" Henryka Rzewuskiego. Zapowiadając kolejną edycję akcji Andrzej Duda zaznaczył, że rok 2018 będzie rokiem stulecia odzyskania niepodległości przez Polskę, a co za tym idzie, Narodowe Czytanie w kolejnym roku "będzie mieć wyjątkowy charakter".

"W 2018 roku będziemy obchodzili setną rocznicę odzyskania przez Polskę niepodległości – rok zupełnie wyjątkowy. (…) Chciałbym, żeby akcja Narodowego Czytania 2018 zaczęła się już z początkiem roku, w styczniu i żeby trwała przez cały rok. Chciałbym, żebyśmy czytali fragmenty wielkiej polskiej literatury związane z ideą niepodległości, nie tylko te, które mówią o odzyskaniu niepodległości, ale te, które z ideą budowania polskiego państwa są związane. Chciałbym zaprosić literaturoznawców, ekspertów do tego, żebyśmy razem wybrali takie fragmenty z polskiej literatury wybrać. I żebyśmy mogli je czytać przez cały rok, a kulminacją będzie, jak co roku wrzesień i ten moment, gdy corocznie prowadzimy Narodowe Czytanie. Mam nadzieję, że dzięki temu powstanie taka swoista antologia niepodległości, z tych fragmentów naszej literatury, które z puntu widzenia tej idei są najciekawsze, najcenniejsze i niosą najmocniejsze przesłanie” – mówił prezydent.

W sobotnie popołudnie, w Instytucie Głuchoniemych im. ks. Jakuba Falkowskiego w Warszawie, prezydent Andrzej Duda z małżonką Agatą Kornhauser-Dudą uczestniczyli w Narodowym Czytaniu "Wesela", które po raz pierwszy w historii przełożono na polski język migowy. Para prezydencka na estradzie auli Instytutu Głuchoniemych odczytała dialog Racheli z Poetą - fragment sceny 6. z III aktu "Wesela". Towarzyszyły im dwie tłumaczki, które symultanicznie przekładały na język migowy odczytywane kwestie.


Prezydent o "Weselu": utwór, który budził, budzi i będzie budzić dyskusję na temat Polski

W południe, otwierając akcję, Andrzej Duda powiedział: "+Wesele+ to nie jest takie pokazywanie problemów Polski w sposób zdecydowanie jasny, to nie jest dyktowanie nikomu tego, co ma myśleć o sytuacji w Polsce. +Wesele+ jest utworem, który pozwala na szeroką interpretację i ono właśnie budzi, budziło i zapewne będzie budzić w przyszłości, dyskusję na temat Polski" - powiedział prezydent.

Jak mówił, dzisiaj możemy patrzeć na "Wesele" optymistycznie, bo wkrótce po jego wydaniu wolna Polska się odrodziła, "czyli jednak Polacy umieli stanąć razem, czyli jednak była ta wspólnota i możemy też dzisiaj dyskutować, na ile +Wesele+, obudziło tę potrzebę wspólnoty, a na ile ona po prostu w nas istniała zawsze i istnieje również i dzisiaj".

Narodowe Czytanie to prowadzona od 2012 r. ogólnopolska akcja publicznego czytania wybitnych polskich dzieł literackich. Jej celem jest propagowanie bogactwa polskiej literatury, popularyzacja czytelnictwa, zwrócenie uwagi na potrzebę dbałości o polszczyznę i wzmacnianie narodowej tożsamości. Podczas poprzednich edycji wspólnie czytano "Pana Tadeusza" Adama Mickiewicza, dzieła Aleksandra Fredry, "Trylogię" Henryka Sienkiewicza, "Lalkę" Bolesława Prusa i "Quo Vadis" Henryka Sienkiewicza.
Agata Szwedowicz