Warszawiacy będą mogli w listopadzie trzykrotnie usłyszeć koncerty orkiestry Sinfonia Varsovia. Planowany jest wieczór z muzyką włoską oraz dwa koncerty poświęcone muzyce religijnej. Dwukrotnie orkiestra wystąpi w towarzystwie chórów.
      
            Sinfonia Varsovia swoje listopadowe koncerty rozpocznie specjalnym „Wieczorem Włoskim” w ramach IV Międzynarodowego Festiwalu Ignacego Jana Paderewskiego. 9 listopada orkiestrą zadyryguje Massimiliano Caldi. Pod jego batutą orkiestra wykona młodzieńcze utwory Paderewskiego, a także prolog symfoniczny „Bianca da Molena” Mieczysława Karłowicza oraz poemat „Step” Zygmunta Noskowskiego. W koncercie fortepianowym a-moll patrona festiwalu partię solową wykona włoski pianista Maurizio Baglini. Koncert jest bezpłatny, jednak, by otrzymać bezpłatne wejściówki trzeba je zamówić pod numerem tel. 606 386 687 lub pod adresem rsvp@avearte.pl.

W drugiej połowie listopada Sinfonia Varsovia wraca do Warszawy po koncercie w Dijon i zagra dwa koncerty z muzyką religijną. 20 listopada w Muzeum Historii Żydów Polskich Polin zabrzmi muzyka chóralna. Usłyszymy gospel, nastrojowe kompozycje Erica Whitacre’a i Karla Jenkinsa czy „Just” Davida Langa, znane ze ścieżki dźwiękowej do filmu „Młodość” Paolo Sorentino. W programie koncertu znajdą się również żydowskie i fińskie pieśni ludowe. Tego wieczora z muzykami Sinfonii Varsovii zaśpiewają dwa chóry, Alla Polacca oraz Chór Akademicki Politechniki Warszawskiej. Koncert poprowadzi Anna Bednarska.

Na koniec miesiąca Sebastian Perłowski zadyryguje monumentalnym oratorium „Odnalezienie Świętego Krzyża” na alt, baryton, chór mieszany, orkiestrę symfoniczną i organy skomponowane przez Feliksa Nowowiejskiego. 24 listopada obok Sinfonii Varsovii wystąpi Chór Filharmonii Narodowej, a solistami będą Ewa Biegas oraz Krzysztof Szumański. Wstęp na koncert w Bazylice św. Krzyża będzie wolny. Wydarzenie to będzie ogólnie dostępne, gdyż przewidziano także transmisję internetową z wydarzenia.

Sinfonia Varsovia istnieje od 1984 r. Od tego czasu dała łącznie ponad 3 tys. koncertów. Muzycy orkiestry występowali w najlepszych salach koncertowych świata, jak nowojorskiej Carnegie Hall, Theatre des Champs Elysees w Paryżu, Barbican Centre w Londynie czy wiedeńskim Musikverein i w wielu innych.