PAP/Paweł Supernak
                                        

            Program "100 na 100. Muzyczne dekady wolności" w Polsce rozpoczniemy 11 listopada koncertem w Krakowie, a za granicą w Chicago - powiedział wicepremier, minister kultury Piotr Gliński. W sumie 11 listopada na 22 scenach polskich i zagranicznych zabrzmi 100 polskich utworów - zapowiedział.
      
            "Każdy z koncertów, zacznie się sygnałem napisanym przez Krzysztofa Pendereckiego. W Polsce maraton zaczniemy w Krakowie, a za granicą w Chicago" -  zapowiedział Gliński podczas wtorkowej konferencji prasowej, odnosząc się do projektu "100 na 100. Muzyczne dekady wolności". Program, na który składa się 100 polskich utworów na 100-lecie odzyskania niepodległości, został zorganizowany przez Polskie Wydawnictwo Muzyczne.

Pierwszy koncert w ramach programu obędzie się 11 listopada o godz. 11 w Krakowie, w Filharmonii im. Karola Szymanowskiego. Jak przypomniał podczas konferencji dyrektor instytucji Bogdan Tosza, "była to pierwsza filharmonia, która zaczęła działać po II wojnie światowej". Dyrektor poinformował, że w programie koncertu znajdą się Stabat Mater Karola Szymanowskiego, Koncert fortepianowy a-moll Ignacego Jana Paderewskiego, który zagra Kevin Kenner. Śpiewacy: Leszek Skrla, Ewa Marciniec i Anna Mikołajczyk-Niewiedział wystąpią z towarzyszeniem Chóru i Orkiestry Filharmonii Krakowskiej. Artystom przewodniczyć będzie Tadeusza Strugała.

W Polsce w programie "100 na 100" wezmą udział takie instytucje jak np. Narodowa Orkiestra Symfoniczna Polskiego Radia w Katowicach, Opera i Filharmonia Podlaska - Europejskie Centrum Sztuki, Filharmonia im. Mieczysława Karłowicza w Szczecinie.

Obchody za granicą rozpocznie koncert w St. Hyacinth Basilica w Chicago. Paderewski Symphony Chorus i Chicago Philharmonic wraz z solistami Natalią Rubiś, Katarzyną Sądej, Jessem Donnerem oraz Kurtem Linkiem wykonają "Missa pro pace" Wojciecha Kilara. Muzykom przewodniczyć będzie Marek Moś.

Koncerty zagraniczne odbędą się również m.in. w Mediolanie, Melbourne, Nowym Jorku, Paryżu, Tokio (gdzie Kwartet Śląski wykona 11 kwartetów smyczkowych jednego dnia).

Minister kultury przypomniał, że "projekt ma pokazywać to, co najlepsze w ostatnim 100-leciu, jeśli chodzi o polską muzykę". Dodał, że "jest to największy muzyczny projekt wolnej Polski". Zaprezentowana zostanie muzyka takich kompozytorów jak m.in. Krzysztof Penderecki, Agata Zubel, Grażyna Bacewicz, ale też mniej znanych twórców, np. Eugeniusza Morawskiego-Dąbrowy, Romana Padlewskiego, Józefa Kofflera, Włodzimierza Kotońskiego, Andrzeja Krzanowskiego.

Dyrektor Polskiego Wydawnictwa Muzycznego Daniel Cichy powiedział, że "część z koncertów będzie transmitowana przez Polskie Radio i TVP". Jak poinformował, na koncertach zaprezentowana będzie polska muzyka powstała po 1900 r. "W sumie tego dnia zabrzmi 1600 minut muzyki polskiej XX i XXI w." - powiedział.

Poinformował, że przygotowane zostały również propozycje dla najmłodszych: książeczki edukacyjne z serii "Sonia w Krainie Sonostworów". Dopełnieniem książki będzie aplikacja mobilna. Przygotowano również przytulanki Bambak Wojtek Kompozytor, przedstawiające Wojciecha Kilara.

100 utworów zaprezentowanych 11 listopada podczas koncertów zostanie wydane w formie boxu płytowego. Częścią projektu "100 na 100. Muzyczne dekady wolności" jest również wystawa fotografii Bartka Barczyka. Ekspozycja powstała podczas sesji fotograficznych zamówionych przez PWM, jej bohaterami są współcześni polscy kompozytorzy. Z niektórych zdjęć stworzone zostały kalendarze (ścienne i książkowe). Wystawa Barczyka "Obrazy muzyki. Muzyka w obrazach" będzie prezentowana w 11 miastach Polski przez najbliższy rok.

Patronat Narodowy nad przedsięwzięciem w Stulecie Odzyskania Niepodległości objął Prezydent RP Andrzej Duda. Projekt sfinansowano ze środków Ministra Kultury i Dziedzictwa Narodowego w ramach Programu Wieloletniego "Niepodległa" na lata 2017-2021.