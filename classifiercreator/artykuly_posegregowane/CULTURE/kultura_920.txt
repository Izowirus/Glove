Chinese producer Duan Peng (L) and Chinese director Liang Qiao (R) pose with the 'Golden George' main prize after their film 'Crested Ibis' won as 'Best Film' at the award winners ceremony during the closing ceremony of the 39th Moscow International Film Festival at the Rossiya Theatre in Moscow, Russia, 29 June 2017. The festival ran from 22 to 29 June.  EPA/SERGEI CHIRIKOV 
Dostawca: PAP/EPA. PAP/EPA © 2017 / SERGEI CHIRIKOV
                                        

            Film "Ibis czubaty" (ang. Crested Ibis), którego twórcą jest chiński reżyser Liang Qiao, to zwycięzca 39. Międzynarodowego Festiwalu Filmowego w Moskwie. Ceremonia wręczenia nagród tego prestiżowego przeglądu odbyła się w czwartek wieczorem w stolicy Rosji.
      
            "Ibis czubaty" to opowieść o wątkach ekologicznych. Głównym bohaterem filmu jest dziennikarz, który wraca z Pekinu do rodzinnej miejscowości; w tym samym czasie niespodziewanie pojawia się w niej tytułowy ibis, rzadki gatunek ptaka i jeden z symboli Chin.

Uzasadniając przyznanie filmowi głównej festiwalowej nagrody, statuetki Złotego św. Jerzego, jury wskazało na jego "wartość kinematograficzną i humanitaryzm".

Specjalną nagrodę jury, statuetkę Srebrnego Złotego Jerzego otrzymał rosyjski film "Worek bez dna" Rustama Chamdamowa. Inny rosyjski obraz - "Rozmrożony karp", w reżyserii Władimira Kotta zdobył nagrodę publiczności.

Turecki filmowiec Fikret Reyhan został uhonorowany statuetką Srebrnego Świętego Jerzego jako najlepszy reżyser za film "Sari Sicak" ("Żółty upał"), opowiadający o rodzinie nielegalnych imigrantów. Srebrne statuetki powędrowały do aktorów festiwalowych filmów. Son Hyun-Ju nagrodzony został za główną rolę męską w południowokoreańskim "Zwyczajnym człowieku" (reż. Kim Bong-han). Za najlepszą aktorkę uznano Austriaczkę Verenę Altenberger, odtwórczynię głównej roli w filmie "Die beste allen Welten" ("Najlepszy ze światów") w reżyserii Adriana Goigingera.

W konkursie filmów dokumentalnych triumfowała francusko-szwajcarska "Opera" (reż. Jean-Stephane Bron) - spojrzenie za kulisy Opery Paryskiej. Za najlepszy film krótkometrażowy uznano norweski "Ambulans" (reż. Sebastian Torngren Wartin). W konkursie filmów krótkometrażowych brał udział jedyny na tegorocznym festiwalu film konkursowy z Polski - "Zagraj ze mną" w reżyserii Mileny Dutkowskiej.

Nagroda Międzynarodowej Federacji Krytyków Filmowych (FIPRESCI) przypadła filmowi "Summer Blooms" japońskiego reżysera Ruytaro Nakagawy. Nagrodę specjalną moskiewskiego festiwalu za wybitne osiągnięcia aktorskie otrzymał włoski aktor i reżyser Michele Placido, znany z roli komisarza Cattaniego w serialu telewizyjnym "Ośmiornica".

Kolejny włoski aktor - Franco Nero został uhonorowany za wkład w kinematografię światową.

39. Międzynarodowy Festiwal Filmowy w Moskwie zakończył się pokazem najnowszego filmu Sofii Coppoli "The Beguiled".

W głównym konkursie rywalizowało w tym roku 13 filmów z Europy, Azji i Ameryki Południowej. Natomiast w ramach przeglądów i retrospektyw w ramach festiwalu pokazano w ciągu minionego tygodnia ponad 300 filmów, w tym "Powidoki" Andrzeja Wajdy i "Pokot" Agnieszki Holland.

Moskiewski festiwal to jeden z najbardziej prestiżowych - obok Cannes, Wenecji i Berlina - przeglądów kina światowego. Organizowany jest od 1959 roku.

Z Moskwy Anna Wróbel