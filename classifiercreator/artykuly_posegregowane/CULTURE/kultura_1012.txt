Ponad 80 różnorodnych wydarzeń znalazło się w programie Tygodnia Bibliotek w Krakowie, który rozpoczął się w poniedziałek. Na gości  imprezy czekają m.in. in spotkania z pisarzami, lekcje biblioteczne, konkursy.
      
            Tydzień Bibliotek, organizowany przez Stowarzyszenie Bibliotekarzy Polskich, ma zwracać uwagę na rolę bibliotek, propagować czytelnictwo i zwiększać prestiż zawodu bibliotekarza.

"Wszystkie wydarzenia są bezpłatne, tylko na niektóre należy dokonać wcześniejszej rezerwacji" - powiedziała na konferencji prasowej w poniedziałek Paulina Knapik z Biblioteki Kraków, która współorganizuje wydarzenie.

Paulina Knapik szczególnie zachęcała do spotkań z literatami, m.in. z: Anną Janko, autorką "Małej zagłady" oraz "Listu do królika doświadczalnego"; Barbarą Gawryluk - pisarką książek dla dzieci, reporterką Radia Kraków i tłumaczką; Joanną Pypłacz - autorką powieści "August Nacht", "Krzyk Persefony", "Mechaniczna ćma".

Wśród interesujących wydarzeń przedstawicielka Biblioteki Kraków wymieniła też m.in. "Noc w bibliotece - podróż w czasie i przestrzeni". Noc jest skierowana do uczniów IV-V klas szkół podstawowych. Motywem przewodnim wydarzenia będzie powieść Lewisa Carrolla "Alicja w Krainie Czarów". W programie są: opowiadanie historii Alicji, poszukiwania klucza do magicznego świata, rozgrywki matematyczne, łamigłówki i gry słowne na podstawie utworu Carrolla. Uczestnicy Nocy wezmą również udział w warsztatach plastycznych i lepienia z gliny.

Hasło XIV ogólnopolskiego Tygodnia Bibliotek 2017 brzmi "Biblioteka. Oczywiście!". Autorką hasła jest Ewa Korulczyk z Biblioteki Publicznej im. Z. J. Rumla w Warszawie.