Koncertem uczestników drugiego etapu Konkursu Aktorskiej Interpretacji Piosenki rozpoczął się w piątek we Wrocławiu 39. Przegląd Piosenki Aktorskiej (PPA). Gwiazdą tegorocznej edycji festiwalu będzie Camille - paryska artystka "eksperymentalnego popu".

      
            Do drugiego etapu Konkursu Aktorskiej Interpretacji Piosenki zakwalifikowano 20 wykonawców - studentów szkół artystycznych, młodych aktorów teatralnych i wokalistów. "Z dbałości o poziom repertuarowy i szacunek dla tradycji PPA" organizatorzy wymagają, żeby co najmniej jedna z przygotowanych na konkurs piosenek pochodziła z tzw. Kanonu Piosenki Aktorskiej, obejmującego twórczość: Jacques'a Brela, Bertolta Brechta, Kurta Weilla, Nicka Cave'a, Serge'a Gainsbourga, Jonasza Kofty, Wojciecha Młynarskiego, Agnieszki Osieckiej, Jeremiego Przybory, Włodzimierza Wysockiego, Czesława Niemena, Toma Waitsa i piosenki z repertuaru Edith Piaf.

Zwycięzca Konkursu Aktorskiej Interpretacji Piosenki wyłoniony podczas koncert finałowego, 23 marca, otrzyma Grand Prix 39. PPA - statuetkę Złotego Tukana oraz 25 tys. zł.

Gwiazdą tegorocznej edycji przeglądu będzie francuska piosenkarka Camille. Artystka "eksperymentalnego popu" zaśpiewa utwory ze swojego najnowszego albumu "OUI", na który składają się m.in. piosenki folkowe, hymny i ballady. Wystąpi 18 marca w Teatrze Muzycznym Capitol.

Koncert Galowy pt. "Miłe Panie i Panowie bardzo mili" poświęcony będzie twórczości zmarłego w 2017 r. Wojciecha Młynarskiego, wyreżyseruje go Agnieszka Glińska. Odbędzie się 24 i 25 marca w TM Capitol.

Podczas przeglądu odbędzie się kilka premier, w tym koncert "Flower Power" w reż. Jerzego Bielunasa, koncert "Ach!" Katarzyny Groniec oraz dziesięć koncertów Nurtu Off.

Premierowy charakter będzie mieć również koncert finałowy "Co to za dom!", który wyreżyseruje aktorka Teatru Starego w Krakowie Ewa Kaim. Wystąpią m.in. Jerzy Trela, Krzysztof Globisz oraz Katarzyna Nosowska. W jego trakcie jury wybierze także zwycięzcę Konkursu Aktorskiej Interpretacji Piosenki.

Wydarzenia towarzyszące PPA to koncert L.U.C-a w Starym Klasztorze i Mateusza Pospieszalskiego w klubie jazzowym Vertigo. Festiwal potrwa do 25 marca. Organizatorem PPA jest wrocławski Teatr Muzyczny Capitol.

Koncert i spektakle PPA będą odbywać się na scenach Teatru Muzycznego Capitol, we Wrocławskim Teatrze Współczesnym, Synagodze pod Białym Bocianem oraz we wrocławskich klubach.