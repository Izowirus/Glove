Warszawa, 26.01.2018. Kamil Bednarek wraz z zespołem podczas koncertu promującego album „TALIZMAN” w klubie "Stodoła" w Warszawie. (ls/awol) PAP/Leszek Szymański Archiwum PAP © 2018 / Leszek Szymański
                                        

            18 wykonawców z 7 krajów weźmie udział w XIV Międzynarodowym Festiwalu Piosenki "Rzeszów Carpathia Festival", który rozpocznie się w piątek w Rzeszowie. Gwiazdą imprezy będzie Kamil Bednarek, a gościem honorowym Krzysztof Dzikowski, autor tekstów piosenek.
      
            Jak powiedziała PAP pomysłodawczyni i dyrektorka festiwalu Anna Czenczek celem imprezy jest przede wszystkim promowanie osobowości wokalnych, oryginalnych, autorskich utworów, oraz pomoc w podnoszeniu kwalifikacji artystycznych i warsztatowych młodych artystów, a także prezentacja i konfrontowanie różnorodnej kultury muzycznej krajów świata.

W tym roku o Grand Prix i inne nagrody konkurować będzie 9 zespołów i 9 solistów z Polski, Słowacji, Czech, Węgier, Litwy, Ukrainy oraz Izraela, którzy decyzją jury, po wygranych kwalifikacjach, zostali zaproszeni do udziału w festiwalu.

Uczestnicy w zmaganiach konkursowych zaprezentują wyłącznie własne kompozycje lub skomponowane tylko dla nich, a nie np. covery do podkładów nagranych na płytach. Zdaniem Czenczek m.in. właśnie to odróżnia "Rzeszów Carpathię Festival" od innych festiwali.

Ponadto wiele utworów, które pojawiają się na festiwalu powstaje specjalnie z myślą o nim. "Te kompozycje są naprawdę bardzo dobre" - zapewniła dyrektorka imprezy.

Młodzi artyści będą walczyć o Grand Prix festiwalu, który w tym roku wynosi 15 tys. zł. Jury festiwalowe nagrodzi też trzy pierwsze miejsca.

Zmagania oceniać będzie festiwalowe jury w składzie: Marek Kościkiewicz (przewodniczący), Onute Zukiene, Lidia Dzikowska-Bylińska, prof. Anna Janosz, Maciej Błażewicz, Roman Owsiak, Tomasz Konfederak, Dorota Szpetkowska (przewodnicząca komisji kwalifikacyjnej) i Tomasz Filipczak.

Jurorzy oceniać będą przede wszystkim kompozycję, osobowość, "pomysł na siebie", aranżację oraz zdolności wokalne, choć - jak zaznaczyła Czenczek - wszyscy zakwalifikowani śpiewają bardzo dobrze.

Artyści zostaną także nagrodzeni w kategoriach: najciekawsza osobowość sceniczna, najlepsza kompozycja i najlepszy instrumentalista.

W tym roku po raz pierwszy swoje nagrody przyznają także: ZAiKS, ZAKR oraz Fundacja im. Krzysztofa Dzikowskiego.

Festiwal rozpocznie w piątek spotkanie autorskie ze znanym autorem tekstów piosenek Krzysztofem Dzikowskim, gościem honorowym imprezy, który w tym roku obchodzi 80. urodziny.

Czenczek przypomniała, że Dzikowski pisał testy przebojów dla Czerwonych Gitar i Czerwono-Czarnych. "Śpiewały je i śpiewają kolejne pokolenia muzycznych gwiazd - od Czesława Niemena i Maryli Rodowicz, po Piotra Cugowskiego i Annę Marię Jopek" - powiedziała.

Koncert inauguracyjny odbędzie się w sobotę późnym popołudniem na rzeszowskim Rynku - wystąpią artyści ubiegający się o Grand Prix festiwalu.

Po ich występach zabrzmi koncert "Niebo z moich stron" z największymi przebojami autorstwa Krzysztofa Dzikowskiego. Będzie można usłyszeć m.in. takie utwory jak: "Ciągle pada", "Dozwolone do lat osiemnastu", "Tak bardzo się starałem", "Anna Maria", "Nie wiem, czy warto", "Bądź poważny choć raz", "Przyjdź w taką noc" w wykonaniu solistów i Grupy Artystycznej z Centrum Sztuki Wokalnej w Rzeszowie, z towarzyszeniem Orkiestry Festiwalowej Tomasza Filipczaka.

Finałem imprezy będzie koncert laureatów w niedzielny wieczór. Podczas niego zostaną ogłoszone wyniki i wręczone nagrody.

Koncert laureatów poprzedzi Gala Piosenki Dziecięcej i występ laureatki Grand Prix ubiegłorocznej edycji festiwalu - Eleonory Vecchio z Włoch.

Natomiast ostatnim punktem imprezy będzie występ gwiazdy wieczoru - Kamila Bednarka.

Na czas festiwalu zaplanowano także atrakcje dla dzieci, w tym odwiedziny Koziołka Matołka z Centrum Bajki z Pacanowa i niespodzianki przygotowane przez rzeszowskie Muzeum Dobranocek.

Organizatorem XIV Międzynarodowego Festiwalu Piosenki "Rzeszów Carpathia Festival" są: Urząd Miasta Rzeszowa, Centrum Sztuki Wokalnej w Rzeszowie i Estrada Rzeszowska.

Carpathia Festival odbywa się od 2005 r. Wśród laureatów poprzednich edycji znalazł się m.in. zespół Pectus, Kasia Popowska, Sarsa, Kasia Moś.