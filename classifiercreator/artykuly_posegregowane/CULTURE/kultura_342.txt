Warszawa 19.11.2013   Teatr  "TR". Konferencja prasowa - Plany artystyczne i zmiany organizacyjne. Nz.  Grzegorz Jarzyna dyrektor artystyczny. soa
PAP / Andrzej Rybczyński Archiwum PAP © 2015 / Andrzej Rybczyński
                                        

            Reżyser teatralny Grzegorz Jarzyna został laureatem nagrody specjalnej za całokształt dorobku artystycznego, wręczonej podczas gali na zakończenie 15. Festiwalu Komedii - festCO w Bukareszcie, gdzie zaprezentowany został jego spektakl "Między nami dobrze jest”.
      
            O przyznaniu nagrody poinformowała w poniedziałkowym komunikacie rzeczniczka prasowa TR Warszawa. Gala wręczenia nagród odbyła się w niedzielę wieczorem.

Jak podano, podczas tegorocznej edycji festiwalu zaprezentowano dziesięć najlepszych rumuńskich przedstawień teatralnych, a w ramach wydarzeń towarzyszących, poza odegraniem "Między nami dobrze jest", odbyło się m.in. czytanie performatywne sztuki Doroty Masłowskiej ("Dwoje biednych Rumunów mówiących po polsku"), warsztaty aktorskie prowadzone przez Grzegorza Jarzynę, a także spotkanie reżysera z publicznością.

Rumuński Festiwal Komedii – festCO został założony w 2003 roku przez aktora George'a Mihaita, dyrektora Teatru Komedia w Bukareszcie, w celu promowania rumuńskiego teatru. W 2017 roku w programie znalazły się spektakle z Chin i Stanów Zjednoczonych, dzięki czemu zyskał status międzynarodowego festiwalu teatralnego.

Partnerem produkcyjnym polskiego programu na festiwalu FestCO jest Instytut Adama Mickiewicza. Projekt sfinansowano ze środków Ministerstwa Kultury i Dziedzictwa Narodowego w ramach Programu Wieloletniego "Niepodległa" na lata 2017–2021.

Spektakl "Między nami dobrze jest" w reżyserii Grzegorz Jarzyna dedykowany jest pamięci Danuty Szaflarskiej (1915-2017). Sztuka, która powstała na podstawie tekstu Doroty Masłowskiej powstała w koprodukcji TR Warszawa i teatru Schaubuhne am Lehniner Platz i miała swoją premierę w marcu 2009 roku w Berlinie.

Głównymi bohaterkami są trzy kobiety, żyjące poniżej minimum socjalnego, mieszkające w ciasnej, warszawskiej kawalerce - osowiała staruszka w wózku inwalidzkim, żyjąca wspomnieniami z okresu II wojny światowej (Danuta Szaflarska), jej córka Halina (Magdalena Kuta) i wnuczka - Mała Metalowa Dziewczynka (Aleksandra Popławska).

W premierowej wersji spektaklu rolę staruszki grała legendarna aktorka Danuta Szaflarska, członkini zespołu TR Warszawa, która zmarła w 2017 roku. Była jedną z najdłużej aktywnych na scenie artystek teatru, występowała jeszcze w wieku 101 lat. W nowej wersji przedstawienia, którego premiera odbyła się 15 marca 2018 roku, Danutę Szaflarską zastąpił aktor Lech Łotocki.