Międzynarodowy Konkurs Chopinowski w Narwie to wspaniałe świadectwo prawdy, że piękno i wartości niesione przez dzieła Fryderyka Chopina są bliskie artystom i słuchaczom na całym świecie - powiedział w Tallinnie wiceminister kultury Jarosław Sellin.

      
            Sellin, który od niedzieli przebywa w Estonii, bierze udział w koncercie galowym XII Międzynarodowego Konkursu Chopinowskiego w Narwie. Koncert galowy odbywa się w stolicy kraju, Tallinie.

"Międzynarodowy Konkurs Chopinowski w Narwie to wspaniałe świadectwo prawdy, że wysoka kultura zbliża narody, a piękno i wartości niesione przez dzieła Fryderyka Chopina, choć naznaczone silnym piętnem indywidualności twórcy, są bliskie artystom i słuchaczom na całym świecie, w każdym wieku" - podkreślił Sellin.

Jak mówił, dzięki rozszerzonej formule konkursowo-festiwalowej uzdolnieni adepci fortepianu zyskują nie tylko możliwości zaprezentowania swojego talentu przed międzynarodowym jury, lecz także doskonalenia swych umiejętności w trakcie kursów mistrzowskich.

"Nader znacząca dla rozwoju artystycznej osobowości i zrozumienia chopinowskiego dzieła jest ponadto szczególna nagroda dla laureata Grand Prix, przyznawana przez Ministerstwo Kultury i Dziedzictwa Narodowego RP – zaproszenie na wizytę studyjną do Polski" - zwrócił uwagę wiceszef MKiDN.

Sellin ocenił, że "każda rywalizacja, także ta artystyczna, budzi wielkie emocje". "Mam nadzieję, że dla wszystkich tutaj obecnych, a przede wszystkim dla uczestników oraz laureatów konkursu, były to emocje, które na długo pozostaną w państwa pamięci, inspirując do dalszego rozwijania państwa zdolności i zgłębiania piękna muzyki Fryderyka Chopina. Mam również nadzieję, że obecnych tutaj młodych pianistów, będziemy mieli okazję już niedługo usłyszeć w gronie uczestników 18. albo 19. edycji Międzynarodowego Konkursu Pianistycznego im. Fryderyka Chopina, który odbędzie się w Warszawie" - zaznaczył wiceminister.

W trakcie uroczystości Sellin wręczył laureatowi tegorocznej edycji 11-letniemu Timofiejowi Starowojtowowi z Rosji najważniejszą nagrodę - Grand Prix. Wygraną jest podróż polskim szlakiem Fryderyka Chopina dla ucznia i pedagoga.

W koncercie bierze udział także podsekretarz stanu w MK Estonii Hillar Sein.

"Jedną z najintensywniejszych płaszczyzn polsko-estońskiej współpracy kulturalnej jest muzyka, w ramach której najważniejszym wydarzeniem jest odbywający się co dwa lata, począwszy od 1999 roku, Międzynarodowy Konkurs Chopinowski w Narwie. Skierowany jest do młodzieży. Z każdą edycją rośnie zainteresowanie konkursem wśród młodych pianistów z całego świata, a także jego poziom. Konkursowi niezmiennie patronują Minister Kultury i Dziedzictwa Narodowego RP oraz Minister Kultury RE" - podało MKiDN.

Mecenasami po stronie polskiej są m.in. Narodowy Instytut Fryderyka Chopina i Fundacja Narodowego Wydania Dzieł Zebranych Fryderyka Chopina. Patronat medialny nad wydarzeniem nieprzerwanie piastuje Polskie Radio S.A. - Program 2.

Konkurs trwa tydzień na przełomie stycznia i lutego, natomiast wydarzenia poboczne towarzyszące rywalizacji, rozłożone są w kalendarzu od stycznia do marca. Obejmują swym zasięgiem, poza Narwą i Tallinem, także inne centra regionalne Estonii, a za pośrednictwem Estońskiej Rozgłośni Radiowej i Telewizyjnej dostępne są dla publiczności w całym kraju i poza jego granicami.

Koncert galowy stanowi projekt flagowy ambasady RP w Estonii. Udział w nim stanowi pierwsze muzyczne wyróżnienie dla laureatów, którzy grają na scenie najbardziej prestiżowej w Estonii sali koncertowej z towarzyszeniem Orkiestry Symfonicznej Miasta Narwa. Koncert tradycyjnie rejestruje i transmituje Estońska Rozgłośnia Radiowa i Telewizyjna.

Od 2006 roku z inicjatywy ówczesnego ambasadora RP Wojciecha Wróblewskiego, podtrzymanej przez ambasadorów Tomasza Chłonia i Grzegorza M. Poznańskiego, gala ma charakter charytatywny i odbywa się pod hasłem "Pomóż nam zamienić stukot klawiatury Braille’a na dźwięki fortepianu Chopina". Akcja pozwala kontynuować edukację muzyczną kilkorgu niewidomym pianistom w Szkole Muzycznej VHK w Tallinie.

Jak poinformowało PAP MKiDN, do tegorocznej edycji konkursu zgłosiło się 70 uczestników z 16 krajów świata: 6 z Estonii, 22 z Rosji, 5 z Polski, 4 z Łotwy, 3 z China, 10 z Ukrainy, 1 z Armenii, 5 z Azerbejdżanu, 3 z Białorusi, 1 z Austrii, 2 z Litwy, 1 z Turcji, 2 z Węgier, 1 z Serbii, 1 z Izraela, 1 z Finlandii.

Z Tallina Katarzyna Krzykowska