Poznań, 18.08.2016. Jedna z zakupionych prac, 18 bm. 477 prac Jana Młodożeńca znalazło się w zbiorach Muzeum Narodowego w Poznaniu. W skład kolekcji wchodzą oryginalne szkice do plakatów i projekty plakatów, okładki książek, felietony rysunkowe, rysunki i kompozycje abstrakcyjne począwszy od lat 50. aż do końca XX wieku. Jan Młodożeniec - ilustrator i rysownik to jeden z głównych twórców Polskiej Szkoły Plakatu. (mz/cat)
PAP/Marek Zakrzewski PAP © 2017 / Marek Zakrzewski
                                        

            Twórczość trzech pokoleń artystycznej rodziny Młodożeńców będzie można oglądać od czwartku na wystawie w łódzkim Muzeum Kinematografii. Ekspozycja "Jan Młodożeniec. Małe wielkie prace" przygotowana została na 100-lecie awangardy w Polsce.
      
            Janina Złakowska-Tyburska z Muzeum Kinematografii zwraca uwagę, że Jan Młodożeniec to światowej sławy plakacista. Uznawany jest za jednego z pięciu – obok Henryka Tomaszewskiego, Jana Lenicy, Waldemara Świerzego i Romana Cieślewicza – "ojców założycieli" polskiej szkoły plakatu.

"Na wystawie sięgającej do prywatnych archiwów synów artysty: grafika Piotra Młodożeńca i malarza Stanisława Młodożeńca, prezentowane będą prace na papierze, gwasze obrazujące codzienny proces twórczy ich ojca" - wyjaśnia.

Przypomina, że w zbiorach Muzeum Kinematografii znajduje się ponad 100 oryginalnych plakatów z dorobku Jana Młodożeńca. Wybrane z kolekcji przez syna – Piotra – tworzą część ekspozycji. Zobaczyć będzie można plakaty do filmów m.in.: "Dawno temu w Ameryce" w reż. Sergio Leone, "Konformista" w reż. Bernardo Bertolucciego, "Blue Velvet" w reż. Davida Lyncha, czy "New York, New York" w reż. Martina Scorsese.

Na wystawie prezentowane będą także rysunkowe mini-recenzje z premier filmowych, które przez lata drukowano na łamach "Filmu" i "Miesięcznika Literackiego".

Jak informuje Złakowska-Tyburska, ekspozycja została wzbogacona o "nowatorską poezję futurystyczną" Stanisława Młodożeńca – jednego z czołowych przedstawicieli awangardy w polskiej poezji XX wieku - ojca Jana. Całość zamykają prace artystyczne synów Jana: Stanisława i Piotra Młodożeńców.

Na wystawie zaprezentowane zostaną także obrazy Stanisława oraz animacja Piotra do wiersza jego dziadka "Futurobnia" pochodzącego z tomu "Kreski i futureski" wydanego w 1921 roku.

Ekspozycję "Jan Młodożeniec. Małe wielkie prace", którą będzie można oglądać do lipca, przygotowana została przez Muzeum Kinematografii we współpracy z Fundacją Editions Spotkania.

Jan Młodożeniec - plastyk, jeden z największych twórców plakatu, projektant graficzny, malarz urodził się 8 listopada 1929 roku w Warszawie. Był absolwentem grafiki i plakatu w Wyższej Szkole Sztuk Plastycznych w Warszawie (późniejszej Akademii Sztuk Pięknych). W trakcie swojej pracy artystycznej Młodożeniec współpracował m.in. z warszawskimi teatrami, Polfilmem, Biurem Wydawniczym "Ruch", a także wydawnictwami "Czytelnik", "Iskry", i czasopismami, w tym "Nową Kulturą" i "Współczesnością".

Młodożeniec był autorem ponad 400 plakatów, ale także rysunków oraz ilustracji i okładek książkowych. Zmarł 12 grudnia 2000 roku. Obecnie jego prace znajdują się m.in. w muzeach w Amsterdamie, Berlinie, Paryżu i Nowym Jorku.