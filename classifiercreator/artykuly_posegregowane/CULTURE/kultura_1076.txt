Łódź, 05.04.2017. Wicepremier, minister kultury prof. Piotr Gliński (2P) oraz członkowie misji ewaluacyjnej Międzynarodowego Biura Wystaw (BIE), która ma potwierdzić gotowość miasta do organizacji wystawy Expo 2022 - szef komitetu wykonawczego BIE Jai-chul Choi (3P), sekretarz generalny Międzynarodowego Biura Wystaw (BIE), Vicente Gonzalez Loscertales (4P) i prezydent Łodzi Hanna Zdanowska (P), 5 bm. na dworcu Łódź Fabryczna, 5 bm. Wicepremier Piotr Gliński oraz przedstawiciele BIE przyjechali z wizytą do Łodzi. Misje weryfikacyjne są elementem procesu aplikacyjnego o EXPO. Przedstawiciele BIE wizytują wszystkich trzech kandydatów ubiegających się o organizację wystawy w 2022 roku. Przed przyjazdem do Polski odwiedzili Stany Zjednoczone, które ubiegają się o organizację wystawy w Minneapolis. Po wizycie w Łodzi planują podróż do Buenos Aires w Argentynie. (cat) PAP/Leszek Szymański PAP © 2017 / Leszek Szymański
                                        

            Wszystkie władze państwowe, jak i władze lokalne są zdeterminowane, by walczyć o EXPO 2022 - mówił w Łodzi wicepremier, minister kultury Piotr Gliński na wspólnej konferencji prasowej z przedstawicielami misji weryfikującej kandydaturę miasta do organizacji tzw. małego EXPO 2022.
      
            W środę Gliński wraz z członkami misji ewaluacyjnej Międzynarodowego Biura Wystaw (BIE), m.in. sekretarzem Biura Vincente Loscertalesem oraz prezydentem BIE Steenem Christensenem, a także dziennikarzami przejechał pociągiem z Warszawy do Łodzi. Następne przedstawiciele BIE wraz z ministrem kultury i prezydent Łodzi Hanną Zdanowską udali się do zrewitalizowanej elektrociepłowni EC1, w której powstały najnowocześniejsze w Polsce planetarium oraz Narodowe Centrum Kultury Filmowej.

Elektrociepłownia EC1 znajduje się na obszarze Nowego Centrum Łodzi (NCŁ), które zostało wyznaczone jako miejsce wystawy.

"W ciągu ostatnich dni odbyliśmy wraz z misją szereg spotkań i, co warto podkreślić, misja została przyjęta zarówno przez panią premier Beatę Szydło, jak i przez marszałka Sejmu Marka Kuchcińskiego i marszałka Senatu Stanisława Karczewskiego. Będzie także przyjęta w piątek, w ostatnim dniu naszej wizyty, gdy misja wróci do Warszawy, przez prezydenta Andrzeja Dudę" - powiedział minister kultury.

Jak zaznaczył, jest bardzo zadowolony z tych spotkań, bo "one potwierdzają naszą wspólną mobilizację i zdecydowanie, jeżeli chodzi o kwestie organizacji". "Wszystkie władze państwowe i władze lokalne, jesteśmy zdeterminowani, żeby walczyć o EXPO. Wielokrotnie mówiliśmy, że jest to wielka szansa rozwojowa, jest to piękna impreza, która w sobie jednoczy bardzo wiele wymiarów - od gospodarczego po kulturalny" - podkreślił Gliński.

Prezydent Łodzi Hanna Zdanowska powitała przybyłych w Łodzi "w mieście szansy, w mieście olbrzymiej zmiany, ale przede wszystkim w mieście, które w swojej historii i tradycji ma to, co najważniejsze, czyli otwartość na innych, chęć współpracy z innymi i chęć tworzenia". Zdanowska zaznaczyła, że bardzo się cieszy, iż może gościć tę misję w miejscu, w którym za niecałe 5 lat "będziemy witać tłumy gości, którzy będą odwiedzali EXPO 2022 w Łodzi".