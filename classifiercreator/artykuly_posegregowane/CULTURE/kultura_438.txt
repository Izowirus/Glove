Warszawa, 26.03.2018. Wicepremier, minister kultury Piotr Gliński podczas wręczenia stypendiów XV edycji programu ministra kultury i dziedzictwa narodowego "Młoda Polska", 26 bm. w Pałacu Rzeczypospolitej w Warszawie.  (nlat) PAP/Jacek Turczyk Archiwum PAP © 2018 / Jacek Turczyk
                                        

            Zamierzamy na siedzibę muzeum wydzierżawić od marszałka województwa mazowieckiego budynek dawnego szpitala dla żydowskich dzieci - mówi o planach powstania Muzeum Warszawskiego Getta w "Gazecie Polskiej Codziennie" wicepremier i minister kultury i dziedzictwa narodowego Piotr Gliński.
      
            "Szkoda tylko, że mimo złożonej przez nas oferty kupna lub dzierżawy tego nieużywanego od 4 lat budynku marszałek województwa jak na razie nie reaguje" - dodaje w rozmowie z "Gazetą Polską Codziennie" Gliński. "Mimo wszystko będziemy starali się, aby to muzeum powstało w ciągu najbliższych lat" - zapewnia wicepremier Gliński.

"Chciałbym dodać, że zdecydowaliśmy o powstaniu tego muzeum już listopadzie 2017 r., ogłosiliśmy ją wspólnie z premierem Mateuszem Morawieckim na konferencji prasowej" - mówi wicepremier.

"Tymczasem chcę podkreślić, że obywatele polscy narodowości żydowskiej zgładzeni w czasie ostatniej wojny byli i na zawsze pozostaną częścią polskiej kultury. Getto w Warszawie stworzone przez Niemców było największym gettem w Europie lat wojny i o życiu w nim zamierzamy opowiedzieć, by pokazać okrucieństwo okupanta" - zaznacza wicepremier.

Gliński został także poproszony o komentarz do informacji o kłopotach finansowych Fundacji Czartoryskich, od której Ministerstwo Kultury odkupiło słynną kolekcję dzieł sztuki za 100 mln euro.

"Mieszanie Ministerstwa Kultury z problemami prywatnej fundacji jest typowym czarnym PR tworzonym przez nieprzychylne nam media. Nie mieliśmy i nie mamy żadnego wpływu na zarządzanie tym prywatnym podmiotem" - podkreśla Gliński.

"Natomiast, jeśli chodzi o naszą transakcję z grudnia 2016 r., to jej przejrzystość była wielokrotnie kontrolowana m.in. przez Najwyższą Izbę Kontroli" - podkreśla.