Sześć nieznanych szerszej publiczności prac jednej z najbardziej cenionych na świecie polskich artystek - Magdaleny Abakanowicz można będzie oglądać na wystawie w rzeszowskiej Galerii R_Z, od soboty.
      
            Eksponowane prace to pięć rzeźb: "Kobieta w welonie", "Epoksydowy zwierz", "Dziewczynka dla Sarzyny", "ANA", "Ptak" oraz rysunek z cyklu "Kwiaty", wykonany techniką węgla i oleju.

"Idea jednej z najwybitniejszych polskich rzeźbiarek, aby sztuka wysoka była dostępna dla wszystkich, idealnie wpisuje się w przestrzeń galerii oraz w samą ekspozycję. Wierzymy, że wystawa jako znaczące i poważne wydarzenie kulturalne obejmie swoim zasięgiem nie tylko mieszkańców Rzeszowa i regionu, ale także całą Polskę" - powiedział Piotr Woroniec jr, prezes rzeszowskiego Związku Polskich Artystów Plastyków.

Ekspozycję, której wernisaż odbędzie się w piątek wieczorem, można będzie oglądać przez dwa miesiące - od soboty 27 maja do 27 lipca. Wstęp na wystawę, jak zawsze do galerii, będzie bezpłatny.

Zaprezentowane na ekspozycji prace należą do firmy CIECH z Nowej Sarzyny; podarowała je sama artystka jako wyraz wdzięczności za wsparcie jej działalności artystycznej, trwające ponad dwadzieścia lat. Większość z prezentowanych prac została bowiem wykonana przy użyciu żywicy epoksydowej produkowanej przez tę firmę.

Prowadzona przez ZPAP Galeria R_Z to trzecie miejsce w Polsce (po Teatrze Muzycznym w Łodzi i Bibliotece Uniwersyteckiej w Warszawie), w którym można podziwiać, będące własnością Grupy CIECH, prace autorstwa Magdaleny Abakanowicz.

Magdalena Abakanowicz (zmarła 20 kwietnia br.) to jedna z najbardziej znanych na świecie polskich artystek. W latach 60 stworzyła cykl "abakanów" - form rzeźbiarskich konstruowanych ze specjalnie uformowanych tkanin, które rozpoczęły jej wielką międzynarodową karierę i przyniosły złoty medal na Biennale w Sao Paulo w 1965 r. Prace Abakanowicz znajdują się w wielu najważniejszych muzeach i galeriach światowych. W Polsce największy zbiór posiada Muzeum Narodowe we Wrocławiu.

"Bardzo się cieszę, że dzięki uprzejmości i zaangażowaniu Galerii R_Z w Rzeszowie możemy zorganizować kolejną wystawę dzieł sztuki z naszej kolekcji. Chcemy wyjść z nią do przestrzeni publicznej, by dzieła pani Abakanowicz mogły zachwycać, prowokować i skłaniać do dyskusji jak najszerszą publiczność" - powiedział Artur Osuchowski z zarządu firmy, która udostępniła prace na wystawę.