Warszawa, 17.07.2017. Belweder, 17 bm.
 (rp/mgut)  Archiwum fot. PAP/Radek Pietruszka
                                        

            Z okazji 25. Europejskich Dni Dziedzictwa w sobotę w godz. 11-17 można będzie zwiedzać Belweder, rezydencję Prezydenta RP związaną z najważniejszymi wydarzeniami historycznymi i współczesnymi w Polsce.
      
            Odwiedzającym rezydencję Prezydenta RP udostępnione zostaną tego dnia sale i pokoje w pałacu Belwederskim, m.in. gabinet Marszałka Józefa Piłsudskiego.

Wejść do Belwederu będzie można od strony pomnika Józefa Piłsudskiego. Zwiedzanie jest bezpłatne, lecz wejście na teren rezydencji Prezydenta RP możliwe jest tylko za okazaniem dokumentu tożsamości ze zdjęciem. Na teren obiektu nie wolno wnosić ze sobą niebezpiecznych przedmiotów oraz pojemników z płynami.

Klasycystyczny pałac Belwederski powstał w latach 1819–22 według projektu Jakuba Kubickiego w miejscu pałacu barokowego wzniesionego według projektu Jakuba Fontany. W latach 1918–22 był siedzibą Naczelnika Państwa, a w latach 1922–26 i 1989–93 był rezydencją Prezydenta RP.

Tegoroczne 25. Europejskie Dni Dziedzictwa zorganizowano pod hasłem "Krajobraz dziedzictwa – dziedzictwo krajobrazu". Ogólnopolska inauguracja wydarzenia odbędzie się w sobotę w Bramie Poznania, czyli pierwszym w Polsce centrum interpretacji dziedzictwa.

Ideą Europejskich Dni Dziedzictwa jest popularyzacja i upowszechnianie wiedzy o zabytkach i dziedzictwie kulturowym. Wydarzenie jest wspólną inicjatywą Rady Europy i Unii Europejskiej, której celem jest promocja zabytków. W projekcie uczestniczą wszystkie państwa członkowskie Rady Europy. W Polsce wydarzenie odbywa się od 1993 r., a od 2007 r. jego koordynatorem jest Narodowy Instytut Dziedzictwa.

Idea Europejskich Dni Dziedzictwa narodziła się 3 października 1985 r. w Grenadzie w Hiszpanii podczas II Konferencji Rady Europy. Francuski minister kultury zaproponował wtedy rozszerzenie na cała Europę zainicjowanych we Francji Dni Otwartych Zabytków. Wtedy po raz pierwszy bezpłatnie udostępniono zwiedzającym obiekty, do których dostęp dotychczas był ograniczony. Ponieważ inicjatywa cieszyła się dużym zainteresowaniem zainspirowało to w 1991 r. Radę Europy do ustanowienia Europejskich Dni Dziedzictwa.

Patronem medialnym Europejskich Dni Dziedzictwa jest Polska Agencja Prasowa.