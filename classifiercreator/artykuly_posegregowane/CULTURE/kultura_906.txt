epa05618183 US jazz musician John Pizzarelli (C) performs on stage at the Cuyas Theatre in Las Palmas de Gran Canaria, Canary Islands, Spain, 04 November 2016, where he presented his latest album, entitled 'Midnight McCartney'.  EPA/ELVIRA URQUIJO A. 
Dostawca: PAP/EPA. Archiwum PAP/EPA © 2017 / ELVIRA URQUIJO A.
                                        

            Amerykański gitarzysta i wokalista John Pizzarelli wystąpi w sobotę na Rynku Starego Miasta w Warszawie. Koncert odbędzie się w ramach 23. Międzynarodowego Plenerowego Festiwalu Jazz Na Starówce.
      
            Pizzarelli jest autorem ponad dwudziestu autorskich albumów, swojego talentu użyczał także innym artystom, grając na albumach m.in. Paula McCartneya, Jamesa Taylora czy Rosemary Clooney. Naukę gry na gitarze rozpoczął już jako sześciolatek; jako nastolatek uczył się również grać na trąbce. Występował u boku tak zasłużonych jazzowych artystów jak Benny Goodman, Les Paul, Zoot Sims i Clark Terry.

Zadebiutował w 1983 r. albumem "I’m Hip (Please Don’t Tell My Father)". Lata dziewięćdziesiąte gitarzysta rozpoczął koncertując w trio z Rayem Kennedym i swoim młodszym bratem Martinem Pizzarellim. Grupa występowała przed Frankiem Sinatrą, a w 1997 r. gitarzysta i wokalista zaangażowany został do spektaklu broadwayowskiego "Dream", poświęconego muzyce Johnny’ego Mercera.

Muzyk chętnie opowiada o artystach, którzy ukształtowali jego styl i pojmowanie muzyki. Wśród najważniejszych wymienia Nata "Kinga" Cole’a, któremu poświęcił albumy "Dear Mr. Cole" (1994) i "P. S. Mr. Cole" (1999). Pizzarelli nagrał również muzyczne hołdy dla Duke’a Ellingtona, Richarda Rodgersa, Paula McCartneya i Antonio Carlosa Jobima, mistrza bossa novy.

W 2004 roku gitarzysta nagrał album "Bossa Nova", poświęcony autorowi "Girl from Ipanema". Podczas sobotniego koncertu akompaniować mu będzie wnuk artysty, pianista Daniel Jobim. W Warszawie Pizzarelli wystąpi z zespołem w składzie: Daniel Jobim (fortepian), Duduka da Fonseca (perkusja), Helio Alves (fortepian), Mike Karn (bas).

Koncerty w ramach 23. Międzynarodowego Plenerowego Festiwalu Jazz Na Starówce odbywać się będą do 26 lipca. Na Rynku Starego Miasta w Warszawie zagrają jeszcze: Oregon, Nicholas Payton Afro-Caribbean Mixtape, James Carter Quartet, Marek Napiórkowski Sextet, TurBikon Grzegorz Turnau/ Robert Kubiszyn/ Cezary Konrad, Christian Bakanic’s Trio Infernal i Josemi Carmona and Javier Colina.

Szczegóły dotyczące programu tegorocznej odsłony imprezy dostępne są na stronie internetowej pod adresem www.jazznastarowce.pl