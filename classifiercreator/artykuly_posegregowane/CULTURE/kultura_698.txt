7 tys. darmowych wypożyczalni e-booków znalazło się na przystankach autobusowych, w restauracjach i szkołach 30 miast Polski, w ramach trwającej od 2 do 30 listopada kolejnej odsłony akcji Czytaj PL.
      
            Wśród książek, które można wypożyczać, jest wiele różnorodnych propozycji. W kategorii kryminał do wirtualnej wypożyczalni trafiła szwedzka "Księżniczka z lodu" Camilli Lackberg. Miłośnicy książek przygodowych będą mieli okazję przeczytać m.in. głośną powieść "Shantaram" Gregory'ego Davida Robertsa. Tajemnice życia lasu odkrywa przed przed czytelnikami Peter Wohlleben w "Sekretnym życiu drzew". Do wypożyczenia są również nagrodzone Nagrodą Zajdla "Czterdzieści i cztery" Krzysztofa Piskorskiego, "Miasto Archipelag. Polska mniejszych miast" Filipa Springera i "Korona śniegu i krwi" Elżbiety Cherezińskiej.

Akcja Czytaj PL rozpoczęła się w 2013 r., kiedy Kraków został Miastem Literatury UNESCO. Wśród wielu ciekawych inicjatyw zorganizowano wtedy m.in. Wirtualną Bibliotekę Krakowa. Na ponad 60 wiatach przystankowych w mieście pojawiły się plakaty umożliwiające wypożyczenie 70 fragmentów największych książkowych hitów poprzedniego roku poprzez zeskanowanie QR kodów. Przedsięwzięcie odniosło tak wielki sukces, że jeszcze w tym samym roku doczekało się drugiej edycji. W 2014 r. powołano akcję opartą na podobnych założeniach: Czytaj KRK!. Na jej potrzeby powstała aplikacja mobilna, za której pomocą można było zdobyć 10 bestsellerowych książek (już nie fragmentów!) na 30 dni. Po przeczytaniu jednej pozycji można było ściągnąć kolejną, pamiętając, że nowa książka zastąpi poprzednią. By zdobyć upragniony tytuł należało zeskanować odpowiedni QR kod dostępny w pojazdach KKM, w bibliotekach, instytucjach kultury a także kawiarniach i klubach.

W 2015 r. akcja rozszerzyła się o 6 największych miast Polski, a w 2016 r. objęła już 16 miast, uruchomiono wtedy także portal Czytaj PL, gdzie ukazują się informacje i recenzje. Obecnie Czytaj PL odbywa się w 30 polskich miastach a także za granicą: w Barcelonie, Dublinie, Lwowie, Nottingham, Pradze i Reykjaviku, czyli w Miastach Literatury UNESCO.

W tym roku akcja Czytaj PL trafiła do szkół. W ramach przedsięwzięcia "Upoluj swoją książkę" uczniowie tysiąca szkół ponadpodstawowych z całego kraju będą mogli wypożyczać e-booki na korytarzach szkolnych po zastosowaniu kodu QR wydrukowanego na plakatach promujących akcję.

Akcja organizowana jest już po raz piąty przez Krakowskie Biuro Festiwalowe, operatora programu Kraków Miasto Literatury UNESCO oraz platformę e-bookową Woblink.com.

Aby skorzystać z darmowych wypożyczalni e-booków i audiobooków, należy pobrać aplikację Woblink ze sklepu App Store lub Google Play i przejść do zakładki Czytaj PL. Lokalizator darmowych wypożyczalni e-booków można znaleźć na stronie www.czytajPL.pl. Akcja trwa od 2 do 30 listopada.