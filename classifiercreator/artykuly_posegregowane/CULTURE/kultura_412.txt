Polish-French director Roman Polanski arrive for the 70th annual Cannes Film Festival in Cannes, France, 27 May 2017 (reissued 16 August 2017). Archiwum fot. PAP/EPA/JULIEN WARNAND
                                        

            Roman Polański będzie gościem 11. Netii Off Camera w Krakowie. 2 maja w kinie "Kijów Centrum" reżyser weźmie udział w premierze swojego najnowszego obrazu - "Prawdziwej historii".
      
            Jak poinformowała PAP w piątek rzeczniczka prasowa festiwalu Netia Off Camera Alicja Myśliwiec, przed premierą Polański spotka się z publicznością.

Krakowska widownia jako pierwsza w Polsce zobaczy "Prawdziwą historię" Romana Polańskiego. Laureat Oscara, reżyser takich hitów, jak "Dziecko Rosemary" czy "Nóż w wodzie" przeniósł na ekran bestsellerową powieść Delphine de Vigan. W rolach głównych zagrają Emmanuelle Seigner i Eva Green.

"Prawdziwa historia" to thriller psychologiczny o rodzącej się przyjaźni popularnej pisarki z tajemniczą czytelniczką, która z czasem ujawnia swoje mroczne oblicze. Delphine (Emmanuelle Seigner) od jakiegoś czasu cierpi na brak weny. Gdy pewnego dnia w trakcie podpisywania książek poznaje tajemniczą kobietę (Eva Green), jej życie zaczyna stopniowo zbaczać z wcześniej wytyczonego toru. Między kobietami rodzi się relacja, która z czasem z przyjaźni zmienia się w toksyczne uzależnienie. Delphine powoli traci kontrolę nad swoim życiem, a wszystko co uważała dotychczas za pewnik, zmienia swe pierwotne znaczenie.

Roman Polański będzie gościem Off Camery po raz kolejny. Przed trzema laty odebrał nagrodę "Pod prąd" i zostawił odcisk swojej dłoni na Krakowskiej Alei Filmowej.

11. festiwal Netia Off Camera rozpocznie się 27 kwietnia i potrwa do 6 maja w Krakowie.