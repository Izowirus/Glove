Warszawa, 06.06.2018. Wicepremier, minister kultury Piotr Gliński (P) podczas gali 43. edycji Nagrody im. Oskara Kolberga „Za zasługi dla kultury ludowej", 6 bm. na Zamku Królewskim w Warszawie. Nagroda przyznawana jest w uznaniu dokonań twórczych, artystycznych, naukowych oraz za działalność wspierającą tradycyjną kulturę regionalną. (mr) PAP/Paweł Supernak PAP © 2018 / Paweł Supernak
                                        

            Kultura ludowa jest ważna, rozwija się i inspiruje - powiedział w środę  podczas gali 43. edycji Nagrody im. Oskara Kolberga "Za zasługi dla kultury ludowej" minister kultury Piotr Gliński. Podkreślił, że kultura ludowa jest jednym z fundamentów tworzących tożsamość narodową.
      
            Gala nagrody trwa na Zamku Królewskim w Warszawie. W trakcie uroczystości wręczane są medale dla twórców sztuki ludowej.

"Dzisiejsza uroczystość jest znakomitą okazją do podkreślenia znaczenia kultury ludowej - jednego z fundamentów tworzących tożsamość narodową, decydującego o bogactwie i różnorodności kulturowej, stanowiącego istotny element współczesnego obrazu kulturowego Polski i świata" - powiedział Gliński.

Jak mówił, "niezwykle ważną, ale też unikalną w skali europejskiej jest aktywna działalność naszych twórców i popularyzatorów regionalnych tradycji, przekazywanie umiejętności i wychowanie pokolenia następców w różnych dziedzinach sztuki ludowej".

Minister kultury zaznaczył, że każda edycja nagrody Kolberga "stanowi kolejną szansę dostrzeżenia nieprzeciętnych twórców i ich dzieł, a także ludzi, którzy swoją wiedzę, talenty i czas poświęcają twórczości, badaniu i popularyzowaniu kultury ludowej".

"Wieloletnie istnienie nagrody podkreśla znaczenie sztuki ludowej dla narodowej kultury, wskazuje na istotne treści kultury tradycyjnej, które pomimo zmieniających się kontekstów, jej funkcjonowania oraz często zapowiadanego jej kresu pozostają nadal inspiracją dla współczesnych twórców działających na różnych polach aktywności twórczej" - wskazał Gliński.

"Kultura ludowa jest ważna, rozwija się i inspiruje" - powiedział wicepremier, odnosząc się do nagrodzonego w Cannes za reżyserię filmu Pawła Pawlikowskiego "Zimna wojna". To "film, który propaguje polską kulturę ludową m.in., i to w sposób taki czysty i piękny, co warto podkreślić. W jakimś sensie dzięki właśnie tego typu pomysłom i inspiracjom nasza kultura ludowa jest doceniana na świecie" - ocenił minister kultury.