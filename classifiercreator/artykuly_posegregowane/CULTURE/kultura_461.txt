Warszawa, 25.05.2017. Dariusz Malejonek z zespołem Maleo Reggae Rockers podczas koncertu projektu muzycznego "Panny Wyklęte" pod hasłem "Chwała Rotmistrzowi!" w murach dawnego więzienia Ministerstwa Bezpieczeństwa Publicznego przy ul. Rakowieckiej w Warszawie, 25 bm., w ramach obchodów 69. rocznicy śmierci Witolda Pileckiego. (obm/nlat)  Archiwum fot. PAP/Marcin Obara 
                                        

            Maleo Reggae Rockers z polskimi wokalistkami wystąpią w piątek na koncercie "Panny Sprawiedliwe wśród Narodów Świata" w warszawskim klubie Palladium.
      
            Wydarzenie odbędzie się w ramach ogólnopolskich obchodów Narodowego Dnia Pamięci Polaków ratujących Żydów pod okupacją niemiecką, organizowanych przez Instytut Pamięci Narodowej.

Na koncercie wystąpią polskie wokalistki, które śpiewały na płycie Darka Malejonka "Panny Sprawiedliwe wśród Narodów Świata". Będą to m in. Olga Szomańska, Renata Przemyk, Kasia Moś, Mona, Kasia Malejonek, Anna Witczak. Piosenkarkom towarzyszyć będzie zespół Maleo Reggae Rockers.

Piosenki, które zostaną wykonane zainspirowane są historiami kobiet, które ratowały Żydów narażając na śmierć siebie i swoje rodziny.

Na widowni zasiądą m.in. Sprawiedliwi wśród Narodów Świata i wiceprezes IPN dr Mateusz Szpytma.

Nowe święto państwowe, które jesienią ubr. zainicjował prezydent Andrzej Duda, przypada w sobotę 24 marca - dokładnie 74 lata od zamordowania przez niemieckich żandarmów Józefa i Wiktorii Ulmów i ich dzieci oraz ukrywanych przez tę rodzinę Żydów.

IPN przypomina też, że Polacy ratujący Żydów to nie tylko prawie 7 tys. znanych z imienia i nazwiska bohaterów, upamiętnionych przez Instytut Yad Vashem w Jerozolimie, ale również tysiące rodaków, którzy pozostali anonimowi bądź nie otrzymali tego odznaczenia.

Instytut Pamięci Męczenników i Bohaterów Holokaustu Yad Vashem od 1953 r. dokumentuje tragedię narodu żydowskiego podczas Holokaustu, a także honoruje Sprawiedliwych wśród Narodów Świata, którzy podczas wojny ratowali Żydów. Instytut podaje na swojej stronie internetowej, że do 1 stycznia 2017 r. wyróżnił ponad 26,5 tys. bohaterów z 51 krajów świata, w tym 6706 Polaków.

Więcej informacji o planowanych wydarzeniach związanych z Dniem Pamięci o Polakach ratujących Żydów znajduje się na stronie internetowej IPN https://ipn.gov.pl/.