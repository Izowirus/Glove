epa06583478 A Sphinx statute is on display in the exhibition 'The Louvre in Tehran' at the National Museum in central Tehran, Iran, 05 March 2018. A collection of 50 artworks from the various departments of the Louvre Museum in Paris, France is on show at the National Museum of Iran, the first major exhibition by the Western museum in Tehran. 
Dostawca: PAP/EPA. PAP/EPA © 2018 / ABEDIN TAHERKENAREH
                                        

            Bezprecedensową wystawę dzieł z Luwru otwarto we wtorek w Teheranie. Paryskie muzeum jest pierwszą instytucją kultury zacieśniającą więzy z Iranem po zniesieniu w 2016 r. sankcji nałożonych na ten kraj. Luwr ma największe poza Iranem zbiory sztuki irańskiej.
      
            W otwarciu wystawy w Muzeum Narodowym w Teheranie wzięli udział dzień wcześniej irańscy i francuscy dygnitarze z szefem dyplomacji Francji Jean-Yves Le Drianem na czele. To pierwsza w Iranie wystawa na tak dużą skalę pokazująca dzieła wypożyczone z jednego z najważniejszych muzeów świata.

Minister Le Drian otwierając wystawę zaznaczył: "Na burzliwym oceanie stosunków międzynarodowych dyplomacja kulturalna to rozbłysk światła, które powinniśmy wspólnie podtrzymywać".

Według dyrektora Luwru Jean-Luca Martineza, prezentacja zabytków z Paryża w Teheranie stanowi wydarzenie "całkowicie bezprecedensowe", które "pozwala połączyć tę chwilę z naszymi dawnymi stosunkami, datującymi się od XIX wieku".

Wystawę otwarto w 80. rocznicę powstania Muzeum Narodowego Iranu, które zostało utworzone na prośbę francuskiego archeologa, architekta i historyka Bliskiego Wschodu Andre Godarda (1881–1965).

Współpraca Luwru z Iranem rozpoczęła się w XIX wieku od zgody na prowadzenie wykopalisk w kilku miejscach, zwłaszcza w starożytnej Suzie w południowo-zachodnim ostanie Chuzestan. Ponad 4 tys. lat temu znajdowała się tam jedna ze stolic starożytnego Elamu i właśnie tam na przełomie lat 1901-1902 francuska ekspedycja archeologiczna odnalazła stelę z "Kodeksem Hammurabiego", zbiorem praw zredagowanym i spisanym w XVIII w. p.n.e.

Zgodę na wykopaliska w Suzie i wywóz znalezisk uzyskał w 1884 roku francuski archeolog Marcel Dieulafoy, tak że już w kilka lat później Luwr musiał przygotować na ich ekspozycję kilka sali. Od 1895 roku do 1927 Francja miała monopol na badania archeologiczne w całym Iranie, w którym o wpływy polityczne zabiegały Wielka Brytania i Rosja.

"Wtedy, w tamtych czasach Brytyjczycy szukali ropy, podczas gdy my zajmowaliśmy się archeologią, więc nasze relacje koncentrowały się na sprawach pozytywnych. I ten wizerunek pozostał w pamięci" - powiedział jeden z francuskich dyplomatów.

W 1928 roku Godard założył Archeologiczne Służby Iranu, którymi kierował do 1960 roku; kierował też zaprojektowanym przez siebie Muzeum Narodowym Iranu.

Wystawę przygotowywano dwa lata. Z powodów logistycznych zmniejszono liczbę wypożyczonych dzieł, ponieważ do Teheranu z Paryża jest zaledwie jeden lot frachtowy na tydzień, obsługiwany przez linie tureckie, które w międzyczasie podniosły opłaty.

Jednocześnie napięcia polityczne między Iranem a USA i Arabią Saudyjską w końcu zeszłego roku wystraszyły sponsorów wystawy, którzy pamiętali rekordową grzywnę blisko 9 mld nałożoną na BNP-Paribas w 2014 roku za naruszenie sankcji wobec Iranu, Kuby i Sudanu. Ze sponsorowania wystawy wycofał się Peugeot, do którego należy jedna trzecia irańskiego rynku samochodów. Zastąpił go jednak w charakterze sponsora Renault, idąc w ślady francuskiego giganta naftowo-gazowego - koncernu Total, pierwszej zachodniej firmy, która podpisała z Iranem kontrakt po zniesieniu sankcji.

Wystawa odzwierciedla francuską determinację, aby korzystać z dyplomacji kulturalnej do odbudowy tradycyjnych więzów z Iranem - ocenił irański dziennik "Iran Daily" wydawany przez agencję prasową IRNA.

Według Luwru wystawa ukazuje różnorodność kolekcji irańskiej sztuki w zbiorach francuskiego muzeum; pokazuje również tworzenie zbiorów tej placówki założonej w 1793 roku. Wśród wypożyczonych eksponatów znalazły się ważąca prawie tonę egipska rzeźba sfinksa sprzed 2400 lat, wyjątkowo trudna do przewiezienia, popiersie Marka Aureliusza, rysunki Rembrandta i Delacroix.

Sztuka Iranu w zbiorach Luwru znajduje się w dziale starożytności bliskowschodnich obejmujących artefakty od 5 tys. p.n.e. do VII w. Zajmują one 10 pomieszczeń. Dział sztuki islamu obejmuje zaś dzieła i rzemiosło od początku mahometanizmu po wiek XIX.

Wystawa ma trwać do 8 czerwca.

We Francji jej odpowiednikiem będzie od 21 marca wystawa w oddziale Luwru w Lens, prezentująca arcydzieła sztuki perskiej z XIX wieku z czasów dynastii Kadżarów. Jedną z atrakcji są regalia wypożyczone z Pałacu Królewskiego w Teheranie, których nie pokazywano od czasów islamskiej rewolucji.

Jak mówi szefowa działu sztuki islamskiej w Luwrze, Yannick Lintz, specjalistka sztuki perskiej i Azji Środkowej, która wybierała w Teheranie artefakty na wystawę w Lens, oddział Luwru jest pierwszą europejską instytucją, która pokazuje sztukę z czasów "wkraczania Persji w nowoczesny świat". Łącznie wypożyczono na nią 400 dzieł z licznych kolekcji, także prywatnych.

Monika Klimowska