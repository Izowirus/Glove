Warszawa, 08.02.2017. Krzysztof Penderecki, 8 bm. w Zamku Królewskim podczas briefingu prasowego dotyczącego 18. edycji Nagrody im. prof. Aleksandra Gieysztora.  (bz/doro) PAP/Bartłomiej Zborowski Archiwum PAP © 2017 / Bartłomiej Zborowski
                                        

            Kompozycja Wojciecha Kostrzewy zdobyła pierwsze miejsce oraz nagrodę publiczności w III Międzynarodowym Konkursie Kompozytorskim Krzysztofa Pendereckiego "Arboretum". Finał konkursu odbył się we wtorek wieczorem w Radomiu.
      
            Kolejne dwa miejsca zdobyli kompozytorzy w Włoch.

Drugą nagrodę otrzymał Gianluca Castelli, a trzecią - Andrea Portera. W finale konkursu "Arboretum" znaleźli się także: Albert Carbonell Sauri (Hiszpania), Michael Gatonska (USA) i Hajime Shimizu (Japonia).

Zwycięski utwór Kostrzewy nosi tytuł "Novelette". To krótka kompozycja na orkiestrę smyczkową. Autor otrzymał za nią pierwszą nagrodę przyznawaną przez Krzysztofa Pendereckiego oraz wyróżnienie publiczności. Zdaniem laureata to podwójny sukces. "Muzyka współczesna nie jest łatwa dla odbiorcy i często trudno jest sprawić, by wartość utworu szła w parze z uznaniem przez szersze grono" - powiedział dziennikarzom Kostrzewa.

Oceniający finałowe utwory wybitny polski kompozytor Krzysztof Penderecki stwierdził, że kompozycja Kostrzewy "ujęła go młodością i świeżością".

Kostrzewa nawiązał do twórczości średniowiecznego kompozytora Mikołaja z Radomia

W swojej kompozycji Kostrzewa nawiązuje do utworu "Magnificat" Mikołaja z Radomia. Kompozytor przyznał, że inspirację tym właśnie kompozytorem w utworze przygotowywanym na konkurs odbywający się w Radomiu, można by oczytać jako "zagranie pod publiczkę". "Miałem jednak pomył na miejsce w utworze dla pewnego rodzaju części mistycznej. A mistycyzmem kojarzy mi się muzyką dawną z okresu średniowiecza i renesansu, dlatego sięgnąłem do muzyki Mikołaja z Radomia" - wyjaśnił laureat.

Na odbywający się po raz trzeci w Radomiu Międzynarodowy Konkurs Kompozytorski Krzysztofa Pendereckiego "Arboretum" napłynęło ponad 110 partytur od kompozytorów z całego świata. W pierwszym etapie konkursu zakodowane prace oceniało trzyosobowe jury. W jego skład weszli główny organizator konkursu, były dyrektor Radomskiej Orkiestry Kameralnej Maciej Żółtowski oraz kompozytorzy: Paul Patterson i Piotr Moss. Do finałowego konkursu jury zakwalifikowało utwory sześciu kompozytorów z Hiszpanii, Niemiec, Włoch, Japonii, USA i Polski.

Podczas finału utwory te po raz pierwszy publicznie wykonała Radomska Orkiestra Kameralna pod dyr. Dawida Runtza. Następnie zwycięzców wskazał Krzysztof Penderecki.

Nazwa konkursu "Arboretum" nawiązuje do pasji prof. Pendereckiego. Znany kompozytor mieszkający w odrestaurowanym dworze w Lusławicach (Małopolskie) założył w 5-hektarowym parku dworskim arboretum z blisko 1800 gatunków drzew i krzewów z całego świata.

Konkurs uzyskał dofinasowanie z budżetu miasta Radomia i Funduszu Popierania Twórczości Stowarzyszenia Autorów ZAiKS. Mecenasem przedsięwzięcia jest ITM Group.