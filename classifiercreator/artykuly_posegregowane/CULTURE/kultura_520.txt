epa06541046 British-Irish filmmaker Martin McDonagh (L) Producer Peter Czernin (2-L), US actor Sam Rockwell (C) and US actress Frances McDormand (2-R) and British producer Graham Broadbent (R) pose in the press room after winning Best Film for 'Three Billboards outside Ebbing, Missouri' during the 71st annual British Academy Film Awards at the Royal Albert Hall in London, Britain, 18 February 2018. The ceremony is hosted by the British Academy of Film and Television Arts (BAFTA).  EPA/ANDY RAIN 
Dostawca: PAP/EPA. PAP/EPA © 2018 / ANDY RAIN
                                        

            Najlepszym filmem tegorocznego rozdania nagród Brytyjskiej Akademii Sztuk Filmowych i Telewizyjnych został obraz Martina McDonagha "Trzy billboardy za Ebbing, Missouri". Nagrody BAFTA rozdano w niedzielę wieczorem podczas gali w londyńskiej Royal Albert Hall.
      
            Film "Trzy billboardy za Ebbing, Missouri" (Three Billboards outside Ebbing, Missouri) był nominowany do nagród BAFTA w dziewięciu kategoriach. Ostatecznie otrzymał pięć nagród: za najlepszą pierwszoplanową rolę żeńską, za najlepszą drugoplanową rolę męską, za najlepszy scenariusz; został też uznany za najlepszy film brytyjski.

Wcześniej obraz "Trzy billboardy za Ebbing, Missouri" otrzymał cztery Złote Globy i nagrodę za najlepszy scenariusz na festiwalu filmowym w Wenecji. Film jest nominowany do nagród Akademii Filmowej w siedmiu kategoriach.

Podczas ceremonii, która odbyła się w niedzielę w Londynie już po raz 71., ogłoszono również, że aktorka Frances McDormand grająca w filmie "Trzy billboardy za Ebbing, Missouri" rolę samotnej matki została uhonorowana przez BAFTA tytułem najlepszej aktorki pierwszoplanowej.

McDormand – w filmie: zdesperowana matka, która straciwszy córkę w wyniku morderstwa, wynajmuje trzy tablice reklamowe przy wjeździe do miasta Ebbing, by przyspieszyć śledztwo – została już uhonorowana tegorocznym Złotym Globem za najlepszą rolę kobiecą. Aktorka jest także nominowana do Oscara jako najlepsza wykonawczyni pierwszoplanowa.

59-letni Brytyjczyk Gary Oldman został z kolei wyróżniony nagrodą za najlepszą pierwszoplanową rolę męską w brytyjsko-amerykańskiej koprodukcji "Czas mroku" (Darkest Hour). W filmie Joe Wrighta Oldman zagrał premiera Wielkiej Brytanii Winstona Churchilla.

W kategorii najlepszy reżyser nagrodę BAFTA otrzymał meksykański reżyser 53-letni Guillermo del Toro za film "Kształt wody", który otrzymał aż dwanaście nominacji do nagród BAFTA, wyprzedzając tym samym "Czas mroku" i "Trzy billboardy za Ebbing, Missouri", które rywalizowały w dziewięciu kategoriach.

Za role drugoplanowe uhonorowani zostali Sam Rockwell za rolę oficera policji Jasona Dixona w filmie "Trzy billboardy za Ebbing, Missouri" oraz Allison Janney, która zagrała Lavonę Golden w obrazie "I, Tonya".

Za najlepszy dokument uznano film "I Am Not Your Negro" Raoula Pecka, a za najlepszą adaptację "Call me by your name" Jamesa Ivory'ego.

Wbrew oczekiwaniom polsko-brytyjski pełnometrażowy film animowany "Twój Vincent" Doroty Kobieli i Hugha Welchmana, który uzyskał wcześniej nominację do nagrody BAFTA za najlepszy film animowany, nie został wyróżniony przez Brytyjską Akademię Sztuk Filmowych i Telewizyjnych (BAFTA).

Produkcja opowiada historię życia i śmierci holenderskiego malarza Vincenta van Gogha i jest pierwszą na świecie pełnometrażową animacją malarską, na którą złożyło się ok. 65 tys. obrazów malowanych olejem na płótnie. Scenariusz napisała reżyserka Dorota Kobiela we współpracy z pisarzem Jackiem Dehnelem.

W tej kategorii zwyciężył film "Coco" Lee Unkricha i Darli K. Anderson – musical wyprodukowany przez studia Walta Disneya i Pixar Animation Studios.

Prestiżowe nagrody Brytyjskiej Akademii Sztuk Filmowych i Telewizyjnych wręczono po raz 71. Uznaje się je za miarodajny wskaźnik tego, czy dany film ma szanse na przyznawane później Oscary.