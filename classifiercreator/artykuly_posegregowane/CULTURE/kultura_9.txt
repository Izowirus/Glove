Dwa tysiące wydarzeń zapowiedziano w Materze na południu Włoch, która będzie Europejską Stolicą Kultury 2019 roku. Miasto nie bez obaw przygotowuje się na napływ turystów z całego świata; liczba hoteli i pensjonatów wzrosła tam dwukrotnie.
      
            Miasto w regionie Basilicata słynie z jego historycznej części, czyli Sassi, gdzie znajdują się wyjątkowe domostwa wydrążone w skale. 25 lat temu Matera została wpisana na Listę Światowego Dziedzictwa UNESCO. Uważana jest za jedno z najstarszych i najpiękniejszych miast świata. Jego zapierająca dech w piersiach panorama od zawsze przyciąga turystów. Jak się zauważa, jest to cel najbardziej ambitnej turystyki, przeznaczona przede wszystkim dla miłośników wspaniałych wrażeń widokowych i historii.

W ciągu czterech lat, jakie minęły od wyboru Europejskiej Stolicy Kultury 2019 roku, trwały przygotowania na przyjęcie jeszcze większej fali gości, choć - jak dodaje prasa - stale towarzyszyły temu obawy przed nadmiernym przepełnieniem miasta, czyli niekontrolowanym, masowym najazdem turystów, sprzecznym z jego statusem celu bardziej „elitarnego” zwiedzania.

Miejscowe władze przyznają otwarcie, że nie chcą „inwazji”. Burmistrz Raffaello De Ruggieri oświadczył na początku grudnia: „Nie chcemy błąkających się turystów, nieświadomych miejsc, historii i tradycji naszego miasta”.

„Aspirujemy natomiast do tego, by stać się punktem odniesienia dla turystów zmotywowanych do odkrywania tożsamości miejsca geograficznego, które przeszło do historii i zdołało ją tworzyć nieprzerwanie przez 8 tysięcy lat” - podkreślił. Jak wyjaśnił, „pragniemy, aby ci, którzy przyjeżdżają do Matery, robili tak nie po to, by ją po prostu zobaczyć, lecz by ją poznać i zrozumieć”.

„Chcemy, aby Matera uniknęła skutków masowej turystyki, która przysporzyłaby poważnych problemów jej tkance społecznej i organizacji przyjmowania gości, to znaczy do powtórzenia scenariuszy mających w innych miejscach katastrofalne skutki” - ocenił De Ruggieri. Tym samym uczynił aluzję do chaosu, z jakim zmagają się inne historyczne włoskie miasta, z Wenecją na czele.

Burmistrzowi wtóruje dyrektor artystyczny fundacji Matera 2019 Paolo Verri. „Jesteśmy przeciwko nadmiernej fali turystycznej, która grozi wynaturzeniem miasta” - powiedział.

Miejscowe władze pokładają nadzieję w tym, że status Europejskiej Stolicy Kultury zagwarantuje Materze zachowanie jej nadzwyczajnego, uprzywilejowanego charakteru i uchroni ją przed tym, czego obawiają się najbardziej.

Zainteresowanie wydarzeniami z dziedziny kultury rośnie. Aby uregulować i kontrolować napływ organizatorzy rozpoczęli wydawanie specjalnych „paszportów” w cenie 19 euro. To nie tylko abonament uprawniający do udziału w wydarzeniach - posiadacze takiego dokumentu stają się „tymczasowymi obywatelami” miasta.

Paszporty przyznawane są codziennie około 300 osobom. Władze miejskie zapewniają, że przyjmą wszystkich ich posiadaczy.

„Status stolicy kultury nasilił turystykę, ale konieczne jest zarządzanie tym zjawiskiem” - powiedziała dziennikowi „La Repubblica” mieszkająca w Materze pisarka Mariolina Venezia.

Przed oficjalną inauguracją obchodów z udziałem prezydenta Włoch Sergio Mattarelli, zapowiedzianą na 19 stycznia, przedstawiana jest imponująca statystyka ich programu. W planach na najbliższe 12 miesięcy jest 2 tys. imprez. Na ich organizację wyłożono 48 mln euro z kasy państwa, regionów oraz od prywatnych sponsorów. Wśród zaplanowanych wydarzeń 80 imprez teatralnych, muzycznych, literackich i innych zostało przygotowanych specjalnie na tę okazję.

Podczas ceremonii otwarcia wystąpi 2 tys. muzyków z całego świata, którzy mają grać przez 19 godzin.

W historycznej części miasta, Sassi, odbędzie się nadzwyczajna inscenizacja „Czyśćca” z „Boskiej komedii” Dantego, w której wystąpi też 800 mieszkańców. W dniach od 18 do 20 lipca uczczona zostanie 50. rocznica lądowania człowieka na Księżycu. To tam również odbędzie się światowa premiera wielkiego muzycznego projektu Briana Eno.

Próbą generalną przed inauguracją tego nadzwyczajnego roku w historii miasta był koncert sylwestrowy, transmitowany przez telewizję RAI.

Z Rzymu Sylwia Wysocka