"Pasja według św. Łukasza" Krzysztofa Pendereckiego, uznawana za arcydzieło sztuki sakralnej, otworzy 98. Salzburger Festspiele - jeden z najważniejszych letnich festiwali muzycznych w Europie - poinformował Instytut Adama Mickiewicza. Wydarzenie rozpocznie się 20 lipca i potrwa do 30 sierpnia.
      
            Jak podało IAM, utwór 20 lipca wykona Montreal Symphony Orchestra pod batutą maestro Kenta Nagano z towarzyszeniem chóru Filharmonii Krakowskiej oraz Warszawskiego Chóru Chłopięcego przy Uniwersytecie Muzycznym Fryderyka Chopina. Partie solowe wykonają śpiewacy: Sarah Wegener (sopran), Lucas Meachem (baryton) i Matthew Rose (bas), a narratorem będzie polski aktor Sławomir Holland. Koncert zorganizowano przy współpracy z Instytutem Adama Mickiewicza.

"Salzburger Festspiele jest jednym z najważniejszych letnich wydarzeń muzycznych w Europie. Każdego roku przyciąga do Salzburga uznanych artystów i ponad 250 tysięczną rzeszę melomanów" - podkreśla Instytut.

Poza otwierającą festiwal "Pasją wg. św. Łukasza" Pendereckiego program tegorocznej imprezy wypełnią dzieła Mozarta, Straussa i Czajkowskiego, a swoimi występami uświetnią ją m.in. filharmonicy wiedeńscy oraz Tobias Moretti, który wcieli się w rolę tytułowego bohatera sztuki "Jedermann" austriackiego dramaturga i pisarza Hugo von Hofmannsthala w reżyserii Michaela Sturmingera.

"Pasja" Pendereckiego, skomponowana na trzech solistów, recytatora, chór chłopięcy, trzy chóry mieszane oraz orkiestrę symfoniczną, uznawana jest za arcydzieło współczesnej sztuki sakralnej. "Utwór przedstawia historię brutalnej śmierci, dającej jednak światło nadziei. Słuchacze śledzą wydarzenia biblijne - począwszy od otwierającego hymnu +O Crux, ave+, aż do finałowej medytacji nad grobem Jezusa. Krzysztof Penderecki wykorzystał w swoim utworze łaciński tekst Ewangelii św. Łukasza oraz fragmenty wielkopostnych hymnów, psalmów i trenów" - przypomina IAM. Wykonanie 30 marca 1966 r. "Pasji według Świętego Łukasza”, utworu napisanego dla uczczenia 700-lecia katedry w Muenster, stanowiło punkt zwrotny w karierze artysty.

W kwietniu 1966 r. po raz pierwszy wykonano "Pasję" w Polsce - w Filharmonii Krakowskiej oraz na dziedzińcu Zamku Królewskiego na Wawelu.

"Utwór odczytywany był również w kontekście niespokojnej sytuacji politycznej drugiej połowy lat 60 - autorytarnych rządów Leonida Breżniewa w Związku Radzieckim i satelickich krajach Europy wschodniej oraz amerykańskiej wojny w Wietnamie" - zwraca uwagę Instytut Adama Mickiewicza.

Po niemieckim prawykonaniu pojawiły się też opinie, że Pasja odegrała istotną rolę w procesie normalizacji stosunków pomiędzy Polską a Niemcami. Premiera utworu zbiegła się także z 1000-leciem Chrztu Polski.

"Pasja według świętego Łukasza" Krzysztofa Pendereckiego jest jednym z nielicznych dzieł muzyki współczesnej, które znajdują się w abonamentowych programach filharmonii na całym świecie.

IAM podkreśla, że wykonanie "Pasji według świętego Łukasza" na koncercie otwierającym Festiwal w Salzburgu stanowi efekt współpracy programu Polska Music (Instytut Adama Mickiewicza) oraz Salzburger Festspiele.