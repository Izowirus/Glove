Warszawa, 12.05.2016. Spotkanie z cyklu "Rozmowy przy Krakowskim Przedmieściu" w Stowarzyszeniu Pisarzy Polskich. Gościem wieczoru, zatytułowanego "Antyk w rytmie rocka i inne rytmy życia i literatury" jest Jacek Bocheński (nz), autor trylogii rzymskiej "Boski Juliusz", "Nazo poeta" oraz "Tyberiusz Cezar" i "Antyk po antyku". (bz/awol) PAP/Bartłomiej Zborowski PAP © 2017 / Bartłomiej Zborowski
                                        

            25 września poznamy tegorocznych laureatów Nagród im. Cypriana Norwida, przyznawanych twórcom związanym z Mazowszem w czterech kategoriach: literackiej, plastycznej, muzycznej i teatralnej. Nagrodę "Dzieło życia" za całokształt twórczości odbierze Jacek Bocheński.
      
            W kategorii literackiej w tym roku do Nagród im. Cypriana Norwida nominowani są: Marek Ławrynowicz za książkę "Mundur" (Zysk i S-ka), Dariusz Suska za tom wierszy "Ściszone nagle życie" (Znak) i Krzysztof Varga za tom esejów "Langosz w jurcie" (wyd. Czarne). W kategorii muzycznej o nagrodę ubiegają się: Maciej Janicki za program edukacyjny "Muzeum Chopina", Paweł Mykietyn za operę "Czarodziejska Góra", która miała premierę podczas zeszłorocznego festiwalu Warszawska Jesień, oraz Maria Pomianowska za płyty "Stwórco łaskawy" i "The Voice of suka".

W kategorii "sztuki plastyczne" nominowano Dorotę Grynczel za wystawę "Tkanina" w warszawskiej Galerii Test, Artura Tanikowskiego za zorganizowanie wystawy "Frank Stella i synagogi dawanej Polski" w Muzeum Historii Żydów Polskich POLIN i Kazimierz Gustaw Zemła za wystawę "Wrota Miłosierdzia" w Muzeum Archidiecezji Warszawskiej. Nominacje teatralne to: Maciej Prus za reżyserię spektaklu "Madame de Sade" w warszawskim Teatrze Narodowym, Krzysztof Szczepaniak za rolę Mistrza Ceremonii w spektaklu "Cabaret" w warszawskim Teatrze Dramatycznym oraz Michał Walczak i Maciej Łubieński za kabarety "Herosi transformacji i miecz Chrobrego" oraz "dziewczyny marszu niepodległości".

Nagroda im. Cypriana Kamila Norwida została ustanowiona w 2001 r. przez Samorząd Województwa Mazowieckiego. Przyznawana jest artystom tworzącym na Mazowszu za wybitne dzieło bądź kreację, powstałe w danym roku kalendarzowym w czterech kategoriach: literatura, muzyka, sztuki plastyczne, teatr. Od 2005 r. przyznawana jest także nagroda "Dzieło Życia", wręczana za całokształt pracy twórczej.

Celem Nagrody jest ukazywanie i promocja wybitnych dzieł i artystów tworzących na Mazowszu, przyczyniających się do wzrostu rangi regionu. W poprzednich latach otrzymali ją m.in. Jan Englert, Gustaw Holoubek, Jerzy Grzegorzewski, Kazimierz Kord, Mirosław Bałka, Leon Tarasewicz, Ernest Bryll i Janusz Drzewucki. Nagrodą "Dzieło Życia" uhonorowani zostali m.in. Danuta Szaflarska, Tadeusz Konwicki, Erwin Axer i Jerzy Maksymiuk.

Ogłoszenie nazwisk tegorocznych laureatów odbędzie się 25 września na Zamku Królewskim w Warszawie.