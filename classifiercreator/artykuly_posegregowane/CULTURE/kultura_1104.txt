Gdańsk, 23.01.2017. Fragment wystawy głównej Muzeum II Wojny Światowej w Gdańsku, zaprezentowanej po raz pierwszy wszystkim środowiskom, które przyczyniły się do powstania muzeum, 23 bm. Wystawa obejmuje ok. pięć tysięcy metrów kwadratowych. Montaż wystawy głównej ma być zakończony do końca stycznia, a samo muzeum będzie gotowe do otwarcia w marcu. (aw/kru) PAP/Adam Warżawa ***Zdjęcie do depeszy PAP pt. Machcewicz: muzeum II wojny chce wpisać polskie doświadczenie w kontekst europejski i światowy*** Archiwum PAP © 2017 / Adam Warżawa
                                        

            Po trwającej 4,5 roku budowie, w czwartek otwarte zostanie dla zwiedzających Muzeum II Wojny Światowej w Gdańsku. Zlokalizowana pod ziemią wystawa główna placówki opowiada o genezie, skutkach i przebiegu konfliktu oraz jego wpływie na losy zwykłych ludzi.
      
            Ekspozycja zajmuje niemal pięć tysięcy metrów kw., co – jak informuje muzeum - sprawia, że jest ono największą historyczną placówką muzealną w Polsce.

Wystawa główna znajduje się 14 metrów poniżej poziomu gruntu. Tworzą ja trzy bloki narracyjne: „Droga do wojny”, „Groza wojny” oraz „Długi cień wojny”. Na wystawie znalazło się około 2,5 tysiąca eksponatów oraz około 240 stanowisk multimedialnych, dzięki którym można m.in. przeglądać archiwalne fotografie i filmy, obejrzeć relacje świadków wydarzeń, zapoznać się z interaktywnymi mapami prezentującymi militarne potyczki czy zmiany granic państw w czasie II wojny światowej.

„Liczymy na to, że wystawa stanie się przedmiotem ogólnonarodowej debaty, a dla cudzoziemców wielką lekcją polskiej historii. Muzeum II Wojny Światowej wpisuje nasze doświadczenie w kontekst europejski i światowy, dzięki temu lepiej można zrozumieć jego cechy szczególne, ale także wspólne z innymi narodami” – wyjaśnia cytowany w materiałach promocyjnych muzeum dyrektor placówki prof. Paweł Machcewicz.

Ze względu na drastyczność tematyki prezentowanej na wystawie głównej gospodarze muzeum zalecają zwiedzanie jej raczej osobom powyżej 12. roku życia: ostateczną decyzję w tej sprawie pozostawiają jednak rodzicom. Specjalnie z myślą o dzieciach przygotowano jednak w placówce ekspozycję pt. "Podróż w czasie". Składają się na nią trzy pomieszczenia, w których zrekonstruowano wnętrze mieszkania warszawskiej rodziny w trzech różnych okresach wojny: w momencie jej wybuchu, w trakcie i w chwili zakończenia.

Muzeum II Wojny Światowej mieści się w historycznym centrum Gdańska, przy pl. Władysława Bartoszewskiego 1, w bardzo bliskim sąsiedztwie gdańskiego Muzeum Poczty Polskiej działającego w budynku, który 1 września 1939 r. był miejscem jednego z pierwszych starć zbrojnych II wojny światowej.

Zamiar utworzenia w Gdańsku Muzeum II Wojny Światowej ogłosił w 2007 r. ówczesny premier Donald Tusk

Siedzibę MIIWŚ zaprojektowało gdyńskie Studio Architektoniczne „Kwadrat”. Część naziemna budynku ma kształt pochyłej wieży wysokiej na ponad 40 m. Jedna z jej ścian została na całej wysokości przeszklona, a pozostałe wyłożono charakterystyczną, czerwona okładziną. W wieży znajdują się m.in. biblioteka, sale edukacyjne i konferencyjne oraz kawiarnia i restauracja z widokiem na Gdańsk. Na muzeum złoży się też sala wystaw czasowych o powierzchni jednego tysiąca m kw. oraz część hotelowa z pięcioma pokojami i trzema apartamentami.

Ekspozycję główną MIIWŚ zaprojektowała belgijska pracownia Tempora, jej część multimedialną przygotowała krakowska firma Nolabel, a głównym wykonawcą była firma Qumak S.A.

Zamiar utworzenia w Gdańsku Muzeum II Wojny Światowej ogłosił w 2007 r. ówczesny premier Donald Tusk. Działkę pod budowę placówki podarowało miasto Gdańsk. Prace budowlane ruszyły w sierpniu 2012 r., a otwarcie placówki planowano na 1 września 2014 r. Prace opóźniły się jednak, wzrosły też koszty budowy. Pierwotnie na ten cel polski rząd zarezerwował 358 mln zł, z czasem suma ta została zwiększona do około 449 mln zł.

W ub. roku Ministerstwo Kultury i Dziedzictwa Narodowego zapowiedziało połączenie Muzeum II Wojny Światowej z Muzeum Westerplatte i Wojny 1939 (zostało powołane przez resort kultury w grudniu 2015 r.). Dyrekcja MIIWŚ oraz Rzecznik Praw Obywatelskich zaskarżyli decyzję ministerstwa do Wojewódzkiego Sądu Administracyjnego w Warszawie. Sąd wstrzymał wykonanie decyzji resortu do czasu rozpoznania sprawy. Ministerstwo zaskarżyło tę decyzję WSA: skarga ma zostać rozpatrzona 5 kwietnia.

Bilet normalny na wystawę główną w Muzeum II Wojny Światowej kosztować będzie 23 zł, a ulgowy – 16 zł. Ekspozycję można będzie zwiedzać na trzy sposoby: indywidualnie, z pomocą audioprzewodnika (za wypożyczenie jednej sztuki płaci się wówczas 5 zł, dostępne będą one w pięciu wersjach językowych: polskiej, angielskiej, francuskiej, niemieckiej i rosyjskiej) lub z pomocą przewodnika (koszty takiej usługi ustala się samodzielnie z przewodnikami). Bilet wstępu na wystawę dla dzieci kosztować będzie 8 zł dla dziecka i 13 zł dla opiekuna. Przy zwiedzaniu tej ekspozycji w grupach zorganizowanych (maksymalnie 25 dzieci plus 2 opiekunów) za pojedynczy bilet trzeba będzie zapłacić 5 zł.

Bittner: w najbliższych dniach ma zostać uruchomiony internetowy system sprzedaży biletów

„Przewodnicy przeszli odpowiednie kursy, po ukończeniu których otrzymali od Muzeum stosowne certyfikaty. Listę przewodników wraz z kontaktami do nich umieścimy niebawem na stronie internetowej. Przewodników jest w tej chwili 30, niedługo ich liczba zwiększy się do 60” – poinformowała PAP Alicja Bittner z biura prasowego Muzeum.

Dodała, że w najbliższych dniach ma zostać uruchomiony internetowy system sprzedaży biletów. „W tej chwili można je nabyć tylko w kasie. Można w niej kupić także bilety w przedsprzedaży – na konkretny dzień” – dodała.

Muzeum czynne będzie od niedzieli do wtorku w godz. 10-19. Ostatni zwiedzający zostaną wpuszczeni do wnętrza o godz. 17. Wtorek będzie w placówce dniem bezpłatnego zwiedzania. Nie będzie jednak możliwości wcześniejszej rezerwacji miejsc na ten dzień: bezpłatny bilet na wystawy można będzie pobrać wyłącznie w kasie muzeum w dniu zwiedzania.

Bardziej szczegółowe informacje dotyczące zwiedzania muzeum znaleźć można na stronie internetowej placówki - www.muzeum1939.pl, w dziale „Zaplanuj wizytę”.

Anna Kisicka