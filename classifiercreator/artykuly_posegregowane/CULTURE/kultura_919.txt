Na Wyspie Daliowej w ścisłym centrum Wrocławia odsłonięto w piątek rzeźbę wrocławskiego designera Oskara Zięty. Wielkogabarytowa instalacja została umieszczona w centralnym punkcie najmniejszej spośród wrocławskich wysp.
      
            Instalacja nosi tytuł „Nawa”. Powstała w ramach Europejskiej Stolicy Kultury, którą Wrocław był w ubiegłym roku.

Rzeźba składa się z 35 lustrzanych łuków, z których najwyższy ma ponad 7 metrów, a najniższy ponad 3 metry. Łuki zostały ułożone obok siebie tworząc przejście – jak podają twórcy – nawę łączącą rzekę i miasto, technologię i naturę.

Prezydent Wrocławia Rafał Dutkiewicz podczas uroczystości odsłonięcia instalacji podkreślił, że rzeźba Zięty to jeden z elementów rewitalizacji Wyspy Daliowej. „To przestrzeń związana z Odrą, mam nadzieję, że to wspaniałe dzieło sztuki stanie się jednym z symboli Wrocławia” - powiedział.

Autor instalacji podkreślił, że „Nawa” nawiązuje swoją formą do kształtu Wyspy Daliowej. „Czerpie też bardzo dużo odbijając budynki Ossolineum i Uniwersytetu Wrocławskiego oraz wyspy Piasek, Słodową, Tamkę. Nawiązuje też do projektu Hali Targowej” - mówił Zięta.

Rzeźba został wykonana w innowacyjnej technologii stabilizacji metalu za pomocą sprężonego powietrza, za którą Zięta otrzymał prestiżową nagrodę RedDot.

Instalacja kosztowała 1 mln zł.