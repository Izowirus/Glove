Warszawa, 18.10.2017. Wicepremier, minister kultury Piotr Gliński (L) i rektor ASP prof. Adam Myjak (P) podpisują wniosek o dofinansowanie, podczas spotkania ministra z dyrektorami Teatru Wielkiego, ASP i innych instytucji kultury, 18 bm. w Ministerstwie Kultury i Dziedzictwa Narodowego w Warszawie. (mr) PAP/Radek Pietruszka PAP © 2017 / Radek Pietruszka
                                        

            Wicepremier, minister kultury prof. Piotr Gliński podpisał w środę w Warszawie umowy o dofinansowanie ośmiu instytucji kultury. "Dobrze, że sprawnie wydawane są pieniądze inwestycyjne na kulturę; to są bardzo ciekawe projekty" - powiedział Gliński.
      
            W środę w siedzibie MKiDN z udziałem wicepremiera, ministra kultury prof. Piotra Glińskiego podpisano osiem umów o dofinasowanie w ramach VIII osi priorytetowej - Ochrona dziedzictwa kulturowego i rozwój zasobów kultury - Programu Operacyjnego Infrastruktura i Środowisko na lata 2014-2020.

"Dobrze, że sprawnie wydawane są pieniądze inwestycyjne na kulturę, gratuluję beneficjentom udziału i oczekuję szybkiego i sprawnego skończenia tych inwestycji" - powiedział Gliński. "To są bardzo ciekawe projekty" - dodał.

"To, co było zaplanowane na cztery lata zrobiliśmy w ministerstwie (...) przez dwa lata. Środki europejskiej przeznaczone w tej perspektywie budżetowej na kulturę na inwestycje poprzez Ministerstwo Kultury i Dziedzictwa Narodowego zostały rozdysponowane. Ponieważ zostały tak szybko rozdysponowane, to my oczywiście liczmy na dogrywkę i Ministerstwo Rozwoju mam nadzieję, że tę dogrywkę nam da, czyli dostaniemy dodatkowe środki" - podkreślił Gliński.

Beneficjentami programu są: Parafia Rzymskokatolicka Wszystkich Świętych w Warszawie, Muzeum Łazienki Królewskie w Warszawie, Akademia Sztuk Pięknych w Warszawie, Teatr Wielki - Opera Narodowa w Warszawie, Zespół Państwowych Szkół Muzycznych im. Fryderyka Chopina w Warszawie, Uniwersytet Muzyczny Fryderyka Chopina, Gmina Grodzisk Mazowiecki oraz Fundacja Drabina Rozwoju.

W ramach projektu w Parafii Rzymskokatolickiej Wszystkich Świętych w Warszawie, zaplanowano prace remontowo-budowlane i konserwatorskie, obejmujące konserwację, renowację, rewaloryzację, modernizację i adaptację historycznego obiektu Kościoła Wszystkich Świętych. Celem jest zachowanie dotychczasowych funkcji obiektu zabytkowego, a także nadanie mu nowych funkcji użytkowych z przeznaczeniem na cele kulturalne i edukacyjne.

Muzeum Łazienki Królewskie w Warszawie będzie realizować projekt: "STAJNIE PEGAZA. Konserwacja i remont Stajni Kubickiego na terenie Muzeum Łazienki Królewskie w Warszawie. Adaptacja obiektu do potrzeb ekspozycyjnych i edukacyjnych wraz z wprowadzeniem rozwiązań efektywnych energetycznie". "Dzięki tej inwestycji chcemy odbudować powozownię i miejmy nadzieję, że uda nam się też zrekonstruować ostatni powóz, karetę króla Stanisława Augusta" - zapowiedział dyrektor Muzeum Łazienki Królewskie w Warszawie prof. Zbigniew Wawer.

Kolejny projekt zakłada stworzenie nowych przestrzeni do prowadzenia działalności kulturalnej poprzez nadbudowę tarasów wewnętrznych gmachu Teatru Wielkiego – Opery Narodowej i stworzenie w wyniku inwestycji nowych sal prób. Ich budowa ma pozwolić na rozszerzenie oferty kulturalno-edukacyjnej TW-ON m.in. poprzez zwiększenie ilości spektakli, zajęcia edukacyjne dla uczniów, nauczycieli i dzieci.

Akademia Sztuk Pięknych w Warszawie będzie realizować projekt "Akademia Otwarta – przebudowa i renowacja Pałacu Czapskich Akademii Sztuk Pięknych w Warszawie na potrzeby działalności kulturalnej i edukacji artystycznej". Przedmiotem inwestycji jest odbudowa zabytkowych piwnic oraz przebudowa budynku rektoratu z zagospodarowaniem terenu. Odgruzowane pomieszczenia na kondygnacji podziemnej zostaną przeznaczone na sale wystawowe.

Kolejny projekt dotyczy rozbudowy Koncertowego Centrum Edukacji Muzycznej Zespołu Państwowych Szkół Muzycznych im. Fryderyka Chopina w Warszawie o Salę Koncertów. Głównym celem projektu jest poprawienie warunków prowadzenia działalności dydaktycznej i kulturalnej ZPSM oraz CEA, stworzenie nowoczesnej bazy warsztatowejoraz poszerzenie i zapewnienie jak najlepszych warunków do realizacji edukacji muzycznej, uwzględniającej praktykę koncertową w obiekcie posiadającym odpowiednie właściwości akustyczne.

Uniwersytet Muzyczny Fryderyka Chopina będzie realizować projekt "Przebudowa i modernizacja pomieszczeń studyjnych i Sali Koncertowej w budynku Uniwersytetu Muzycznego Fryderyka Chopina". Projekt przewiduje przebudowę pomieszczeń studyjnych i Sali Koncertowej znajdujących się w budynku Uniwersytetu Muzycznego Fryderyka Chopina wraz z zakupem wyposażenia niezbędnego do prowadzenia działalności kulturalnej, w tym – edukacji artystycznej.

Gmina Grodzisk Mazowiecki otrzymała dofinansowanie na realizację projektu "Pociąg do kultury. Europejska strefa kulturalno-edukacyjna w Grodzisku Mazowieckim". Projekt zakłada kompleksowe wyposażenie obiektów kulturowych oraz rozszerzenie oferty edukacyjno-kulturalnej na terenie Gminy Grodzisk Mazowiecki. Obejmuje on obiekty gminnych jednostek - Ośrodek Kultury Gminy Grodzisk Mazowiecki i Bibliotekę Publiczną w Grodzisku Mazowieckim oraz te będące bezpośrednio własnością Gminy Grodzisk Mazowiecki.

Burmistrz Grodziska Mazowieckiego Grzegorz Benedykciński podziękował MKiDN "za odwagę", którą ministerstwo okazało gminie przekazując jej pieniądze na ten cel. "Robimy galerię sztuki na dworcu (...) projekt nietypowy, ale projekt, który myślę, że da szansę na spotkanie z kulturą ludzi, którzy z tego dzisiaj mało korzystają" - zaznaczył Benedykciński.

Fundacja Drabina Rozwoju będzie realizować projekt "Innowacyjny ogród zasobów kultury i dziedzictwa narodowego". Celem projektu jest doposażenie obiektu Multimedialnego Centrum Natura w Ostrołęce, m.in. w scenę plenerową, oświetlenie, nagłośnienie, okablowanie, system efektów estradowych i fotele multimedialne. Główna działalność Centrum koncentruje się na łączeniu kultury z naturą, m.in. poprzez zajęcia ze sztuki trach art. czy digital art.

"Jest to nowoczesna sztuka, gdzie z recyklingu, odpadów, robimy różne przedmioty, biżuterię. Chcemy ten obszar też rozwijać i wspierać poprzez to środowisko i ekologię" - podkreśliła prezes zarządu Fundacji Drabina Rozwoju Dorota Drozdowska-Szymborska.

Łączna wartość dofinasowania ze środków unijnych w umowach, które zostały podpisane to ponad 72 mln 600 tys. zł. Natomiast dofinansowanie w ramach środków pochodzących z budżetu państwa wyniesie ponad 13 mln zł.