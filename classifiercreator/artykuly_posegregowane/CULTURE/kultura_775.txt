Warszawa, 27.09.2017. Dyrektor Muzeum Etnograficznego w Zagrzebiu, przewodnicząca jury Goranka Horjan (L) i dyrektor Muzeum POLIN Dariusz Stola (P) podczas ceremonii wręczenia Nagrody Europa Nostra, 27 bm. przyznanej Muzeum Historii Żydów Polskich POLIN. Nagroda przyznawana jest przez Komisję Europejską i europejską federację stowarzyszeń na rzecz ochrony dziedzictwa kulturowego i przyrodniczego Europa Nostra za wybitne osiągnięcia w dziedzinie ochrony, badań, aktywnej działalności, edukacji, szkoleń i podnoszenia świadomości dotyczącej dziedzictwa kulturowego. Muzeum Historii Żydów Polskich POLIN zostało wyróżnione za program edukacyjny "Żydowskie dziedzictwo kulturowe". Nagroda Europa Nostra po raz pierwszy przyznana została polskiej instytucji. (nlat) PAP/Paweł Supernak PAP © 2017 / Paweł Supernak
                                        

            Nagrodę Unii Europejskiej dla Dziedzictwa Kulturowego Europa Nostra 2017 za program edukacyjny "Żydowskie dziedzictwo kulturowe" wręczono w środę Muzeum Historii Żydów Polskich POLIN. "Cieszymy się, że doceniono nasze działanie" - powiedział dyrektor Muzeum Dariusz Stola.
      
            W środę w Muzeum Historii Żydów Polskich POLIN podczas konferencji "History, education, digital projects - Norwegian and Polish perspectives" odbyła się lokalna ceremonia wręczenia Nagrody Europa Nostra przyznanej Muzeum Historii Żydów Polskich POLIN. Wyniki konkursu ogłoszone zostały w kwietniu br., a oficjalna ceremonia wręczenia nagrody odbyła się 15 maja w Finlandii.

"To kolejne bardzo ważne wyróżnienie, Europa Nostra to jest nagroda Unii Europejskiej, (...) uważamy, że podstawą naszej działalności jest edukacja, jest przypominanie, odbudowywanie świadomości tego, że historia Żydów polskich jest bardzo ważną częścią historii Polski" - powiedział dziennikarzom dyrektor Muzeum POLIN Dariusz Stola.

"Cieszymy się, że doceniono nasze działanie, nasz program edukacyjny, który od czterech lat realizowaliśmy dzięki funduszom norweskim" - dodał. Podkreślił, że to był "bardzo udany projekt", którego realizacja nie byłaby możliwa bez "bardzo ciężkiej pracy pracowników muzeum i partnerów norweskich".

Nagrodę wręczyła dyrektor Muzeum Etnograficznego w Zagrzebiu i członkini jury Nagrody Europa Nostra w kategorii Edukacja, szkolenia i podnoszenie świadomości - Goranka Horjan. "Członkowie jury byli pod wielkim wrażeniem, zarówno rozmachu pod względem ilości, jakości, różnorodności, a także zasięgu wszystkich wydarzeń zorganizowanych w muzeum - wystaw, warsztatów, dyskusji, spotkań" - podkreśliła.

"Jest to projekt, który pozwala nam wyciągać wnioski z tysiącletniej historii Żydów w Polsce oraz sprawia, że ta historia jest wciąż istotna dla Polaków poprzez promowanie tolerancji i różnorodności wśród młodych osób w Polsce, w całej Europie i nie tylko" - powiedziała Radca Ministra, zastępca ambasadora Królestwa Norwegii w Polsce Tale Kandal. "Norwegia jest bardzo dumna z tego, że może być partnerem muzeum POLIN" - podkreśliła.

Nagroda Unii Europejskiej dla Dziedzictwa Kulturowego Europa Nostra to najwyższe wyróżnienie w zakresie dziedzictwa kulturowego w Europie. Nagroda została ustanowiona przez Komisję Europejską w 2002 roku i od tamtej pory organizacją związanego z nią przedsięwzięcia zajmuje się Europa Nostra. Nagroda wyróżnia i promuje najlepsze praktyki w dziedzinach ochrony dziedzictwa, badań, zarządzania, wolontariatu, edukacji i komunikacji, przyczyniając się w ten sposób do zwiększenia powszechnej świadomości dziedzictwa kulturowego jako strategicznego zasobu gospodarki i społeczeństwa Europy.

Pierwszy raz w historii w kategorii "Edukacja, szkolenia i podnoszenie świadomości" nagroda Europa Nostra została przyznana polskiej instytucji - Muzeum Historii Żydów Polskich POLIN w Warszawie - za realizację programu edukacyjnego "Żydowskie dziedzictwo kulturowe".

Program edukacyjny "Żydowskie dziedzictwo kulturowe" rozpoczął się w 2003 r. Od września 2013 roku do września 2016 roku muzeum zorganizowało 3200 działań, w których wzięło udział 445 000 uczestników w 240 miejscowościach, przede wszystkim w Polsce oraz kilku miastach w Norwegii. W internecie zanotowano 5,2 miliona wejść na strony portali związanych z projektem oraz pół miliona widzów filmów edukacyjnych.

Program Żydowskie dziedzictwo kulturowe jest realizowany dzięki wsparciu udzielonemu z funduszy norweskich i EOG przez Islandię, Liechtenstein i Norwegię.

Nagrodą za wybitne osiągnięcia w dziedzinie ochrony, badań, aktywnej działalności, edukacji, szkoleń i podnoszenia świadomości dotyczącej dziedzictwa kulturowego uhonorowano 29 laureatów z 18 państw. Składające się z niezależnych ekspertów jury przeanalizowało w sumie 202 aplikacje, złożone przez organizacje i instytucje kultury z 39 krajów z całej Europy.

W ramach kategorii "Edukacja, szkolenia i podnoszenie świadomości", obok programu edukacyjnego "Żydowskie dziedzictwo kulturowe", uhonorowani zostali m.in.: Erfgoedplus: Platforma dziedzictwa online z Hasselt w Belgii; Centrum Sztuki i Badań Wizualnych z Nikozja na Cyprze; Program edukacyjny na rzecz czeskiego dziedzictwa kulturowego z czeskiego Telca; Projekt Paavo Nurmi Legacy z Turku w Finlandii; Inicjatywa Dziedzictwo Rękodzieła dla Gruzji z Tbilisi w Gruzji; Projekt na rzecz dziedzictwa morskiego w zachodniej Szkocji z Wielkiej Brytanii.

Europa Nostra to założona w 1963 roku ogólnoeuropejska federacja zrzeszająca organizacje pozarządowe zajmujące się dziedzictwem kulturowym. Federacja działa w 40 krajach Europy, stanowiąc głos społeczeństwa obywatelskiego, zaangażowanego w ochronę i propagowanie kulturowego i naturalnego dziedzictwa Europy.