Rzeszów, 17.01.2016. Muzyk jazzowy Tomasz Stańko podczas pierwszego publicznego wykonania skomponowanego przez siebie hejnału "Na cztery strony świata", 17 bm. w Filharmonii Podkarpackiej w Rzeszowie. Składający się z czterech części grany na trąbce 2,5-minutowy utwór zastąpi dotychczasowy rzeszowski hejnał, w którym rozbrzmiewały dzwony wieżowe. Odtwarzany będzie z głośnika ratuszowego siedmiokrotnie w ciągu doby. Hejnał powstał na zamówienie władz samorządowych z okazji 662-lecia założenia miasta. (dd/mgut) PAP/Darek Delmanowicz PAP © 2018 / Darek Delmanowicz
                                        

            Hejnał Rzeszowa, którego autorem jest zmarły kilka dni temu Tomasz Stańko, zostanie w piątek odegrany z balkonu rzeszowskiego ratusza. Utwór zabrzmi o godz. 11., gdy w Warszawie rozpocznie się ceremonia pogrzebowa artysty.
      
            Stańko, światowej sławy muzyk, był honorowym obywatelem miasta. Hejnał skomponował na zamówienie Rzeszowa. Po raz pierwszy utwór został odegrany przez samego twórcę w styczniu 2016 roku, podczas obchodów 662. rocznicy założenia miasta.

Na co dzień hejnał jest odtwarzany z głośnika ratuszowego. W piątek odegra go, z balkonu rzeszowskiego ratusza, Tomasz Nowak, wykładowca Wydziału Muzyki Uniwersytetu Rzeszowskiego.

Hejnał zabrzmi w chwili, gdy w Warszawie w domu pogrzebowym na Cmentarzu Wojskowym rozpocznie się uroczystość pożegnania Tomasza Stańki. Artysta spocznie w Alei Zasłużonych na Powązkach.

Muzyk zmarł w niedzielę rano w warszawskim szpitalu onkologicznym na Ursynowie. Miał 76 lat.

Skomponowany przez niego rzeszowski hejnał trwa 2,5 minuty. Składa się z czterech części, nazwanych jak cztery strony świata. W ciągu doby rozbrzmiewa siedmiokrotnie - od godz. 6 do 24 co trzy godziny. Zastąpił poprzedni hejnał, w którym rozbrzmiewały dzwony wieżowe.

Tomasz Stańko urodził się w 1942 roku w Rzeszowie. Był trębaczem, kompozytorem i aranżerem, jednym z najważniejszych muzyków na polskiej i europejskiej scenie jazzowej. Zadebiutował w 1962 r., grając w zespole Jazz Darings wraz z Adamem Makowiczem, następnie był jednym z członków słynnej grupy Krzysztofa Komedy. W 1968 r. założył własny kwintet, w skład którego weszli m.in. skrzypek Zbigniew Seifert i saksofonista Janusz Muniak.

Za swoją działalność artystyczną Stańko został odznaczony wieloma wyróżnieniami
 
W 1970 r. nagrał album „Music for K.” a następnie takie płyty jak „Purple Sun” (1973), „TWET” (1975) i „Balladyna” (1975), na której trębaczowi towarzyszył m.in. kontrabasista Dave Holland i saksofonista Tomasz Szukalski. Stańko współpracował także z takimi muzykami, jak m.in. Cecil Taylor, Don Cherry, Gary Peacock, Tony Oxley i Jan Garbarek.

Był jednym z nielicznych muzyków ze Wschodniej Europy zaproszonych do koncertów i nagrań dla słynnej wytwórni płytowej ECM Records. Tomasz Stańko koncertował niemal na całym świecie, występował i nagrywał m.in. z Cecilem Taylorem, Janem Garbarkiem, Peterem Warrenem, Stu Martinem, Donem Cherrym, Garym Peacockiem, Davem Hollandem, Dino Saluzzim, Adamem Makowiczem, Januszem Muniakiem, Zbigniewem Seifertem, Michałem Urbaniakiem.

Jako pierwszy polski artysta został uhonorowany Europejską Nagrodą Jazzową w 2003 r. Artysta angażował się w akcje promujące muzykę jazzową. Był organizatorem i dyrektorem znakomitego festiwalu "Jesień Jazzowa" w Bielsku-Białej. Tomasz Stańko nagrał około czterdziestu albumów, skomponował muzykę do kilkudziesięciu filmów, wśród których znalazły się "Pożegnanie z Marią" (reż. Filip Zylber), "Reich" (Władysław Pasikowski), "Egzekutor" (Filip Zylber) oraz spektakli teatralnych: "Balladyna", "Nienasycenie", "Wyzwolenie".

Stańko współpracował także z młodymi, polskimi muzykami jazzowymi, m.in. Marcinem Maseckim i zespołem Simple Acoustic Trio.

Za swoją działalność artystyczną Stańko został odznaczony Krzyżem Komandorskim z Gwiazdą Orderu Odrodzenia Polski, Złotym Medalem Zasłużony Kulturze Gloria Artis, a także wyróżnieniem ministra kultury i dziedzictwa narodowego za całokształt pracy twórczej.