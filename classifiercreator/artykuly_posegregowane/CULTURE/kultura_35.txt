Ziggy Marley wystąpi na dużej scenie podczas 25. edycji Pol’and’Rock Festival, który odbędzie się od 1 do 3 sierpnia 2019 r. w Kostrzynie nad Odrą - poinformował rzecznik Fundacji Wielka Orkiestra Świątecznej Pomocy WOŚP Krzysztof Dobies.
      
            Dodał, że w 2012 r., na ówczesnym Przystanku Woodstock (obecnie Pol’and’Rock Festival) zagrał Damian Marley, dwa lat później Ky-Mani Marley, a w końcu przyszedł czas na najstarszego i zarazem najsłynniejszego spośród synów Boba Marleya.

„Otoczony świetnymi muzykami Marley regularnie gra trasy koncertowe, jednak nigdy nie udało mu się wystąpić w Polsce. Teraz będzie jedną z najjaśniejszych gwiazd Pol’and’Rock Festival 2019. Trudno sobie wyobrazić lepsze miejsce na debiut przed polską publicznością!” – dodał rzecznik WOŚP.

Nastraszy z synów legendy muzyki reggae Jamajczyka Boba Marleya karierę muzyczną rozpoczął wraz z rodzeństwem w grupie The Melody Makers. Za swoją twórczość wielokrotnie otrzymywał nagrody Grammy.

Podczas przyszłorocznej edycji Pol’and’Rock Festival na czterech scenach zaprezentuje się kilkudziesięciu wykonawców z Polski i ze świata. To największy w Polsce i jeden z największych w Europie festiwali muzycznych.

Tradycyjnie podczas imprezy w ramach Akademii Sztuk Przepięknych odbędą się spotkania z osobistościami świata kultury, polityki i sportu. Dla uczestników festiwalu zostaną przygotowane także warsztaty artystyczne i szereg inicjatyw społecznych i obywatelskich. Jak co roku, na Festiwalu zaprezentują się organizacje pożytku publicznego oraz będą realizowane projekty edukacyjne i sportowe.

Organizatorem imprezy jest Fundacja Wielka Orkiestra Świątecznej Pomocy, która w ten sposób pragnie podziękować polskiej młodzieży za jej zaangażowanie w zimowy Finał WOŚP.