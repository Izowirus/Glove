Historia Teatru im. Juliusza Słowackiego to motyw przewodni multimedialnej projekcji stworzonej przez krakowskiego artystę Aleksandra Janickiego, którą będzie można oglądać w czwartek w Krakowie. Jak zapowiadają organizatorzy, będzie to największy pokaz mappingu na pojedynczym gmachu w Polsce.
      
            Projekcja będzie się odbywać na trzech ścianach elewacji Teatru im. Juliusza Słowackiego. Będzie to ponad 3 tys. metrów kw. video mappingu 3 D, 165 tys. lumenów światła i przestrzenny dziewięciokanałowy dźwięk.

W czwartek zaplanowano trzy pokazy multimedialne: o godz. 17.00, 19.45 i 20.30.

Podczas pokazu, którego tytuł "Teatr nasz widzę ogromny" jest nawiązaniem do słów Stanisława Wyspiańskiego, przywołane zostaną postacie, przedstawienia, role, radosne i smutne wydarzenia z historii otwartego 125 lat temu Teatru im. Juliusza Słowackiego.

"Powstała swego rodzaju opowieść o historii miejsca. Za sprawą  mappingu Teatr staje się bohaterem wydarzenia, które ma przypomnieć najważniejsze węzły historyczne, które są z nim związane, od jego zarania i idei architektonicznych Jana Zawiejskiego, przez burzliwe dzieje z czasów Wyspiańskiego i światowych wojen" – mówił Aleksander Janicki. Nie chciał zdradzać szczegółów, ale wiadomo, że podczas kilkuminutowego widowiska przywołane zostaną postacie m.in. Stanisława Wyspiańskiego oraz Witkacego.

Aktorzy Teatru im. Juliusza Słowackiego pojawią się w animacji wykorzystanej podczas mappingu oraz przed budynkiem, wychodząc do widzów po g. 17.00.

W drugiej części widowiska zabrzmi muzyka japońskiego kompozytora Shoichi Yabuty do obrazów Aleksandra Janickiego.

Widowisko jest realizowane w ramach projektu "Wyspiański wyzwala" dofinansowanego przez Ministerstwo Kultury i Dziedzictwa Narodowego.

Teatr im. Juliusza Słowackiego w Krakowie powstał w Polsce jeszcze pod zaborami. Uroczyste otwarcie sceny przy placu św. Ducha odbyło się 21 października 1893 r. Do 1909 r. nosił nazwę: Teatr Miejski. Budynek zaprojektował uznany, krakowski architekt Jan Zawiejski. Na fasadzie widnieje motto: "Kraków narodowej sztuce". Widownię zdobi słynna kurtyna Henryka Siemiradzkiego, obok sceny mieści się zabytkowa garderoba Ludwika Solskiego. Na przełomie XIX i XX wieku teatr pełnił funkcję sceny narodowej. Obecnie dysponuje kilkoma budynkami, w tym nowoczesnym Małopolskim Ogrodem Sztuki.