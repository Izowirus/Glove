PAP/Maciej Kulczyński
      
            
        

        
        PAP/Maciej Kulczyński
      
            
        

        
        PAP/Maciej Kulczyński
      
            
        

        
        PAP/Maciej Kulczyński
      
            
        

        
        PAP/Maciej Kulczyński
      
            
        

        
        PAP/Maciej Kulczyński
      
          
  


  
            Ponad sto rzeźb i rysunków tworzy retrospektywną wystawę prac Magdaleny Abakanowicz, którą od piątku będzie można zobaczyć we Wrocławiu. Ekspozycja jest rodzajem hołdu dla najwybitniejszej reprezentantki polskiej sztuki współczesnej – powiedział PAP kurator wystawy Mariusz Hermansdorfer.
      
            Główna część wystawy zatytułowana „Ślady istnienia, w hołdzie dla Magdaleny Abakanowicz” będzie prezentowana w Galerii Dworcowej na pierwszym piętrze dworca kolejowego Wrocław Główny. Cześć rzeźb będzie pokazywana na placu przez dworcem. Kolejne prace będzie można zobaczyć w wirydarzu Muzeum Architektury, na dachu Muzeum Współczesnego Wrocław, w Przejściu Świdnickim, na wrocławskim lotnisku, na dziedzińcu Synagogi pod Białym Bocianem i przy Bastionie Ceglarskim przy ul. Purkyniego.

Prezentowane dzieła pochodzą przede wszystkim z prywatnych zbiorów Abakanowicz. „To prace z lat 60., przez cykle z lat 70., po ostatnie lata. Ta prezentacja daje pełny wgląd w twórczość Magdaleny Abakanowicz” - powiedział PAP kurator wystawy Mariusz Hermansdorfer, wieloletni dyrektor Muzeum Narodowego we Wrocławiu.

Kurator dodał, że ekspozycja jest swego rodzaju hołdem dla zmarłej w tym roku Abakanowicz. „Chcemy pokazać jak wiele zrobiła ona dla Muzeum Narodowego we Wrocławiu i dla samego Wrocławia” - mówił.

Jak podkreśliła kuratorka ekspozycji Maria Rus Bojan, prace Magdaleny Abakanowicz to „ślady istnienia, podkreślające wszystko to, co uważamy za ważne tu, w Europie Wschodniej”.
„Żaden inny artysta z Europy Wschodniej nie był w stanie stworzyć form oraz treści tak głęboko oddających ludzkie losy doświadczane przez całe kraje cierpiące pod jarzmem komunizmu” - powiedziała kuratorka.

Magdalena Abakanowicz (zmarła 20 kwietnia br.) to jedna z najbardziej znanych na świecie polskich artystek. W latach 60 stworzyła cykl „abakanów” - form rzeźbiarskich konstruowanych ze specjalnie uformowanych tkanin, które rozpoczęły jej wielką międzynarodową karierę i przyniosły złoty medal na Biennale w Sao Paulo w 1965 r. Prace Abakanowicz znajdują się w wielu najważniejszych muzeach i galeriach światowych. W Polsce największy zbiór posiada Muzeum Narodowe we Wrocławiu.

„Abakanowicz była najwybitniejszą reprezentantką polskiej sztuki współczesnej (…) jej prace zaistniały na wszystkich kontynentach w najlepszych muzeach na świecie. Ona wyprowadziła polską sztukę w świat” - powiedział PAP Hermansdorfer.

Ekspozycję będzie można zwiedzać do 25 sierpnia.