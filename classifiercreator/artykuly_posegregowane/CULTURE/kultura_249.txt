Kora (Olga Sipowicz) była głosem ważnym dla kilku pokoleń Polaków, artystką pełną i spełnioną - napisało w sobotę Ministerstwo Kultury i Dziedzictwa Narodowego w związku ze śmiercią wokalistki. Resort złożył również kondolencje najbliższym Kory.
      
            Kora, liderka zespołu Maanam zmarła w sobotę, o godz. 5.30. Miała 67 lat. Wokalistka odeszła w swoim domu w Bliżowie, w otoczeniu najbliższych.

MKiDN w sobotę na Twitterze podkreśliło, że Kora była "głosem ważnym dla kilku pokoleń Polaków, artystką pełną i spełnioną". Przypomniano także, że została laureatką Srebrnego Medalu Gloria Artis. "Jej najbliższym składamy serdeczne kondolencje" - napisano.

Kora, czyli Olga Aleksandra Sipowicz urodziła się 8 czerwca 1951 roku w Krakowie. Była wokalistką rockową i autorką tekstów piosenek. W latach 1976-2008 była liderką zespołu Maanam.

Od kilku lat zmagała się z chorobą nowotworową.