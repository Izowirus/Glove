Kraków, 27.10.2016. W Krakowie rozpoczęły się jubileuszowe, 20. Międzynarodowe Targi Książki, 27 bm. Gościem honorowym tegorocznych targów jest Izareal, a mottem tegorocznych targów są słowa zaczerpnięte z twórczości izraelskiego pisarza Etgara Kereta "Żeby czytać, trzeba być otwartym". (mr) PAP/Jacek Bednarczyk ***Zdjęcie do depeszy PAP pt. Izrael gościem honorowym jubileuszowych 20. Targów Książki w Krakowie*** PAP © 2016 / Jacek Bednarczyk
                                        

            W Krakowie otwarto w czwartek 20. Międzynarodowe Targi Książki, w których bierze udział ponad 700 wystawców z 25 krajów. Tym razem tradycyjna formuła oznajmiająca początek tego święta literatury zabrzmiała po hebrajsku, bo gościem honorowym jest Izrael.
      
            "Kraków jest miastem książki i miastem literatury, miastem, w którym jest około 200 wydawnictw. Pamiętam targi jeszcze sprzed 20 lat. To była niewielka, lokalna impreza, a wyrosło wydarzenie na skalę światową, które wnosi do Krakowa wielki powiew świeżości" - mówił podczas inauguracji Targów Książki prezydent Jacek Majchrowski.

Wicepremier, minister kultury i dziedzictwa narodowego Piotr Gliński w liście do organizatorów i uczestników Targów napisał, że "powiększające się stale grono wystawców, prezentujących swoją ofertę wydawniczą, pozwala z nadzieją myśleć o przyszłości książki". "Rosnąca liczba czytelników odwiedzających Targi świadczy nie tylko o potrzebie lektury, ale wynika także z faktu, że każda osoba, niezależnie od zainteresowań, znajdzie w bogatym programie spotkań i imprez towarzyszących coś dla siebie" - napisał wicepremier. "Cieszy szczególnie fakt, że 20 lat historii targów, to czas stałego wzrostu i rozwoju" - dodał.

"Może to naturalne, że naród książki będzie gościem w Mieście Literatury UNESCO. Przygotowaliśmy bardzo ciekawy program, obejmujący nie tylko literaturę i spotkania z autorami" - mówiła ambasador Izraela w Polsce Anna Azari. To właśnie ona po hebrajsku wygłosiła formułę "20. Międzynarodowe Targi Książki uważam za otwarte".

Izrael ma się czym szczycić. W 2015 r. w kraju liczącym ok. 8,3 mln mieszkańców wydano 8,5 tys. nowych prac, w tym 7 tys. 843 książek i 225 e-booków. Niemal 400 książek to były debiuty. Ponad połowa książek napisanych po hebrajsku to proza, 39 proc. poezja, 8 proc. opowiadania, 1 proc. sztuki teatralne.

Targi Książki w Krakowie potrwają do niedzieli. Swoją ofertę prezentują wydawcy z Polski i 24 innych krajów, m.in. z Australii, Austrii, Czech, Francji, Grecji, Gruzji, Hiszpanii, Izraela, Litwy, Łotwy, Niemiec, Rumunii, USA, Węgier, Wielkiej Brytanii, Włoch. 18 wystawców jest wiernych Targom Książki od ich pierwszej edycji w 1997 r.

Okazja do spotkań z autorami z kraju i zagranicy

Dla miłośników literatury targi są okazją do spotkania z ulubionymi autorami. Gości będzie 759. Do Krakowa przyjadą m.in. autor bestsellerowych "Godzin" Michael Cunningham, Katarzyna Bonda, Sylwia Chutnik, Małgorzata Kalicińska, Marek Krajewski, Andrzej Pilipiuk, Józef Hen, Filip Springer, Andrzej Stasiuk, Olga Tokarczuk, Szczepan Twardoch oraz Janusz L. Wiśniewski.

Targom towarzyszą salony: Wydawnictw Akademickich i Naukowych, Wydawców Katolickich, Nowych Mediów, Książki Dziecięcej i Młodzieżowej oraz po raz drugi w historii tej imprezy Komiksów. Oprócz wydarzeń adresowanych do czytelników, odbywają się spotkania branżowe z udziałem wydawców, hurtowników, księgarzy i bibliotekarzy.

Podczas otwarcia wręczone zostały tytuły ambasadorów Targów Książki. Otrzymali je: długoletni wydawca związany z Wydawnictwem Naukowym PWN Zbigniew Iwański, wicedyrektor Krakowskiego Biura Festiwalowego odpowiedzialny za program Kraków Miasto Literatury UNESCO Robert Piaskowski, bibliotekoznawca i literaturoznawca Jacek Wojciechowski. Fani targów w głosowaniu internetowym zdecydowali, że tytuł ten powinna dostać także podróżniczka i dziennikarka Martyna Wojciechowska – odbierze dyplom w sobotę.

Prezes Polskiej Izby Przemysłu Targowego Przemysław Trawa wręczył przyznany prezydentowi Krakowa Jackowi Majchrowskiemu honorowy tytuł "Ambasador Targów".

Tytuły "Przyjaciół Książki" przyznane przez Polskiej Izby Książki otrzymali prawnicy: mec. Lubomira Wengler, mec. Agnieszka Wiercińska-Krużewska, mec. Maciej Ślusarek za pomoc prawną oraz Błażej Stankowski i Ryszard Krakowiak za wsparcie przy tworzeniu Ogólnopolskiej Bazy Księgarń. Wręczył je prezes PIK Włodzimierz Albin.

Wieczorem po raz 19. podczas gali zorganizowanej tym razem w ICE Kraków wręczona zostanie Nagroda im. Jana Długosza – dla najlepszej publikacji naukowej lub popularnonaukowej z dziedziny humanistyki. Laureat otrzyma 30 tys. zł i statuetkę autorstwa prof. Bronisława Chromego.

Z racji jubileuszu targów przygotowano konkurs, którego zwycięzca otrzyma 200 książek, o ile zachwyci jurorów stworzoną przez siebie subiektywną listę 200 najważniejszych tytułów wydanych w Polsce w l. 1997-2016.

Organizatorzy wydali też specjalną książkę. Poprosili 20 o napisanie krótkiego opowiadania inspirowanego słowami: "jesienny, mglisty poranek w Galicji", "autograf", "malinowa królowa" i "prezent". Część nakładu trafi do sprzedaży, a uzyskany dochód zostanie przeznaczony na zakup książek dla Schroniska dla Bezdomnych Kobiet w dzielnicy Czyżyny.

Równolegle do Targów Książki w Krakowie odbywa się literacki Festiwal Conrada.