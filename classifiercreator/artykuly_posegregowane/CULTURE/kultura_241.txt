Łódź, 21.07.2017. Twórca oraz dyrektor festiwalu, kompozytor Jan A.P. Kaczmarek podczas gali zamknięcia Transatlantyk Festival, 21 bm. w Teatrze Wielkim w Łodzi. W trakcie festiwalu wyświetlono ponad 100 filmów w kilkunastu sekcjach tematycznych, w tym aż 55 filmów miało swoją polską premierę. (gm/mr) PAP/Grzegorz Michałowski Archiwum PAP © 2018 / Grzegorz Michałowski
                                        

            W składzie komisji, która wyłoni polskiego kandydata do przyszłorocznego Oscara, znależli się także m.in. Radosław Śmigulski, Dorota Kobiela, Stefan Laudyn i Ernest Bryll - podał we wtorek Polski Instytut Sztuki Filmowej.
      
            Komisję, w skład której weszło 13 przedstawicieli świata kina, powołał dyrektor Polskiego Instytutu Sztuki Filmowej Radosław Śmigulski - czytamy w komunikacie przesłanym we wtorek PAP przez PISF.

Wśród nazwisk - oprócz Śmigulskiego - znaleźli się: Stefan Laudyn, Barbara Hollender, Dorota Kobiela, Maria Sadowska, Anna Wydra, Michał Oleszczyk, Urszula Śniegowska, Mateusz Werner, Anna Ferens, Małgorzata Szczepkowska-Kalemba oraz Ernest Bryll. Komisja obradować będzie pod przewodnictwem kompozytora Jana A.P. Kaczmarka, laureata nagrody Amerykańskiej Akademii Filmowej za muzykę do filmu "Marzyciel". Wyłoni produkcję, która reprezentować będzie nasz kraj w wyścigu po statuetki w kategorii najlepszy film nieanglojęzyczny.

Jak podaje PISF, skład gremium zaakceptował minister kultury i dziedzictwa narodowego Piotr Gliński. Jego obrady odbędą się w drugiej połowie września - na liście zakwalifikowanych filmów znalazły się 33 pozycje.

W tym roku Polskę w oscarowej walce reprezentował "Pokot" Angieszki Holland.