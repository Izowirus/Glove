Wrocław, 01.05.2017. Koncert irlandzkiej grupy The Cranberries w ramach festiwalu "3-Majówka 2017", 1 bm. we Wrocławiu. (mk/nlat) PAP/Maciej Kulczyński Archiwum PAP © 2018 / Maciej Kulczyński
                                        

            Dolores O'Riordan, wokalistka irlandzkiego zespołu rockowego The Cranberries, zmarła nagle w wieku 46 lat w trakcie nagrywania nowego albumu w Londynie - podała agentka artystki.
      
            Przyczyna śmierci artystki nie została na razie ujawniona.

Członkowie rodziny O'Riordan są "zdruzgotani wiadomością" i proszą o uszanowanie ich prywatności - napisała w oświadczeniu agentka artystki Lindsey Holmes. Artystka miała trójkę dzieci.

O'Riordan przebywała w Londynie wraz z zespołem w związku z sesją nagraniową nowego albumu - poinformowano.

Zespół The Cranberries, założony w Limerick w 1989 roku, zdobył międzynarodową sławę w latach 90. XX wieku dzięki takim hitom jak "Linger" i "Zombie". Zespół wydał siedem albumów, z czego ostatni w kwietniu 2017 roku. Według oficjalnej strony internetowej The Cranberries, zespół sprzedał 40 mln płyt.