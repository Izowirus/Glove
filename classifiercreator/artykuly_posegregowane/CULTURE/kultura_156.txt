Poznań, 01.12.2017. Na terenie Międzynarodowych Targów Poznańskich rozpoczął się 1 bm. Festiwal Sztuki i Przedmiotów Artystycznych. Wydarzenie potrwa do 3 bm. (jk/awol) PAP/Jakub Kaczmarczyk
                                        

            "Ze sztuką trzeba obcować, nie należy się jej bać" – podkreśla Kama Zboralska, przewodnicząca Rady Programowej Warszawskich Targów Sztuki. Tym samym zachęca wszystkich do udziału w 16. odsłonie imprezy, która rozpocznie się 5 października w Arkadach Kubickiego.
      
            Trwające do niedzieli, 16. Warszawskie Targi Sztuki to nie lada gratka dla miłośników sztuki. Trzydniowe święto sztuki, które po raz kolejny odbędzie się w Arkadach Kubickiego Zamku Królewskiego jest okazją do wzbogacenia swoich kolekcji. Jednak, jak przekonują organizatorzy, za sprawą towarzyszących wystaw i wykładów, to również okazja do podziwiania dzieł największych polskich artystów.

„W tym roku będzie można obejrzeć i kupić prace Katarzyny Kobro, to jest rarytas na rynku, gdyż niewiele z jej prac przetrwało. Będą również rzeźby Magdaleny Abakanowicz z brązu, będą prace Henryka Stażewskiego, Ryszarda Winiarskiego i Jana Tarasina. Prezentowane będą również prace młodych artystów takich jak Łukasz Stokłosa, który znalazł się na liście 100 artystów przyszłości, czy Monika Szwed i Małgorzata Kosiec” – informuje Kama Zboralska, przewodnicząca Rady Programowej Warszawskich Targów Sztuki .

Zapowiada, że oprócz części współczesnej, na targach oferowana będzie także część antykwaryczna, która obejmuje ciekawe rzemiosło artystyczne, przedwojenną, unikatową biżuterię, obrazy takich artystów jak Wojciech Weiss, Alfons Karpiński, Olga Boznańska czy Józef Brandt.

„Targom towarzyszą bardzo ciekawe wystawy. W zeszłym roku mieliśmy wystawę Magdaleny Abakanowicz i Witkacego. W tym roku, z czego bardzo się cieszę, będzie wystawa Wojciecha Fangora, jednego z najbardziej uznanych polskich artystów. Będziemy pokazywać prace z najbardziej znanego okresu jego twórczości, czyli z lat 70. Zaprezentujemy również dzieła, które do tej pory nie były pokazywane, które zostały wypożyczone nam przez żonę artysty. Są to prace z ostatniego okresu twórczości Fangora” – zdradza Zboralska.

Drugie wydarzenie towarzyszące, to wystawa Andrzeja Dudzińskiego – Dudiego, który podobnie jak Fangor dużą część życia spędził w USA. W sobotę odbędzie się spotkanie z artystą zorganizowane pod hasłem: „Pomiędzy. Opowieść o życiu i pracy pomiędzy Warszawą a Nowym Jorkiem, pomiędzy sztuką czystą a użytkową, wreszcie pomiędzy malarstwem a fotografią”.

16. Warszawskim Targom Sztuki towarzyszyć będą liczne wykłady, zajęcia graficzne dla dzieci, które poprowadzi Andrzej Pągowski.

„Sztukę współczesną trzeba poznać. Wielu kojarzy się z czymś niezrozumiałym, z instalacjami. Najlepiej zobaczyć, co sztuka współczesna ma do zaoferowania. Ze sztuką trzeba obcować i nie należy się jej bać. Myślę, że coraz więcej ludzi chce wiedzieć. Pamiętam czasy, kiedy sztuka była traktowana jako taka niedostępna świątynia, jedynie dla tych wtajemniczonych. A przecież artyści tworzą dla ludzi. To największa radość dla artysty, kiedy jego dzieła dają radość innym, cieszą oko” – zachęca Zboralska.