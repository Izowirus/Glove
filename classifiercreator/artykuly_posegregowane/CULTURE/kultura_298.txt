Pisarz amerykański, prozaik Ernest Hemingway z żoną. (bpt)

                                        

            W John F. Kennedy Presidential Library and Museum otwarto w czwartek nową, stałą ekspozycję poświęconą życiu i twórczości amerykańskiego pisarza i laureata literackiej Nagrody Nobla Ernesta Hemingwaya. Bostońska wystawa nosi tytuł "Ernest Hemingway: A Life Inspired".
      
            "Nowa wystawa poświęcona Ernestowi Hemingwayowi umożliwia świeże spojrzenia na barwne życie i dziedzictwo autora, prezentując jego własne książki i przedmioty oraz przejawy popkultury z tamtych czasów" - napisała w piątek agencja Associated Press.

Jak podała AP, ekspozycję "Ernest Hemingway: A Life Inspired" otwarto w czwartek w John F. Kennedy Presidential Library and Museum w Bostonie - wiodącym ośrodku badań twórczości amerykańskiego pisarza i dziennikarza.

Zwiedzający wystawę obejrzeć mogą m.in. manuskrypty powieści "Pożegnanie z bronią", "Słońce też wschodzi", "Komu bije dzwon", a także "popularne książki Hemingwaya wydane w miękkiej oprawie w pierwszej połowie XX w.". Prezentowane są również czasopisma, fotografie i inne pamiątki związane z pisarzem.

Na ekspozycji zgromadzono pierwsze wydania głównych dzieł Hemingwaya, fotografie z jego własnej kolekcji oraz zdjęcia kobiet, które go zainspirowały. Pokazano też stronice z wczesnymi szkicami niektórych z najbardziej znanych książek pisarza. Ważne miejsce zajmuje ostatnie dzieło literackie Hemingwaya - opowiadanie "Stary człowiek i morze". Eksponowane są okładki 32 tłumaczeń tego utworu z całego świata.

"Jest to złożona próba ukazania +Papy+ (tak nazywano Hemingwaya - PAP) we właściwym mu kontekście" - napisała AP.

"Mamy przyjemność zaprezentować stałą ekspozycję poświęconą Ernestowi Hemingwayowi, która ukazuje historię pisarza, łącząc jego literackie arcydzieła ze światowymi inspiracjami" - powiedział James Roth, zastępca dyrektora John F. Kennedy Presidential Library. "Wystawa umożliwia widzowi +wejście w buty+ Hemingwaya; przedstawia ludzi i miejsca, które inspirowały jego największe dzieła" - dodał.

Na ekspozycji znalazły się również liczne dokumentów, zdjęcia, wędki, trofea myśliwskie i szereg innych jego rzeczy osobistych, które Mary Welsh, wdowa po pisarzu, odzyskała z byłej posiadłości Hemingwaya na Kubie po jego śmierci w 1961 r. Przedmioty te przekazała Jacqueline Kennedy na przechowanie, z myślą o ich ekspozycji w bostońskiej the John F. Kennedy Presidential Library, którą otwarto w 1979 r. Odtąd biblioteka w Bostonie stała się największym repozytorium pamiątek po Hemingwayu.

Jak podała AP, Hemingway i Kennedy za życia nigdy się nie spotkali, ale nieżyjący prezydent był wielbicielem twórczości pisarza.

Kuratorką stałej wystawy "Ernest Hemingway: A Life Inspired" w John F. Kennedy Presidential Library and Museum jest Hilary Justice, badaczka życia i twórczości pisarza z biblioteki prezydenckiej.

Ernest Miller Hemingway (ur. 21 lipca 1899 r. w Oak Park w stanie Illinois - zm. 2 lipca 1961 r. w Ketchum) był amerykańskim pisarz, dziennikarzem i reporterem wojennym. Został laureatem Nagrody Pulitzera za opowiadanie "Stary człowiek i morze" w 1953 r. Rok później otrzymał literacką Nagrodę Nobla.