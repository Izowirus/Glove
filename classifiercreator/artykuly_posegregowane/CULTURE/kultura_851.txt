Kraków, 14.08.2013. Alabastrowa Madonna z Dzieciątkiem  tzw. "Jackowa" zaprezentowana w Bazylice św. Trójcy oo. Dominikanów 14 bm., podczas 6. edycji Nocy Cracovia Sacra. (mgo) PAP/Jacek Bednarczyk PAP © 2017 / Jacek Bednarczyk
                                        

            Nocne zwiedzanie niedostępnych na co dzień zakamarków kościołów i klasztorów, koncerty w świątyniach, a także pokazy sakralnych skarbów to atrakcje jubileuszowych 10. Nocy Cracovia Sacra, które odbędą się w poniedziałek i wtorek w Krakowie.
      
            Jak poinformowała PAP Anna Kurzejowska z Wydziału Kultury i Dziedzictwa Narodowego Urzędu Miasta Krakowa, przedsięwzięcie ma na celu ukazanie fenomenu religijnego miasta, częstokroć zwanego drugim Rzymem, z racji dużej liczby kościołów. Organizatorzy Nocy Cracovia Sacra podkreślają, że w swoim kształcie, charakterze i bogactwie programowym nie mają one odpowiednika w Europie.

Tegoroczna edycja odbywa się pod hasłem „Skarby krakowskich klasztorów” a jej nowością są wydarzenia przygotowane specjalnie dla dzieci, m.in. gry i zabawy u Karmelitów na Piasku, czy warsztaty dla dzieci ”Wczoraj i dziś, czyli co to jest zabytek?” w opactwie oo. benedyktynów w Tyńcu.

Podczas dwóch dni i nocy będzie można zobaczyć wiele niedostępnych na co dzień zabytków sakralnych. Na zainteresowanych czekają m.in. biblioteki i archiwum w klasztorze Zgromadzenia Księży Misjonarzy, wystawa Skarby biblioteki w Bazylice Nawiedzenia Najświętszej Maryi Panny na Piasku czy pierwszy publiczny pokaz listów św. Faustyny w Sanktuarium Bożego Miłosierdzia w Krakowie-Łagiewnikach.

Bonifratrzy, prowadzący od wieków szpital w Krakowie, pokażą cenne księgi z bibliotek: bonifratrów i trynitarzy, a także najstarszą zachowaną w Polsce dokumentację medyczną sporządzaną przez Bonifratrów: księgi chorych, księgi ordynacji medycznych oraz karty chorych. Ojcowie Paulini ze Skałki udostępnią dla zwiedzających cenne zbiory maryjne.

Inauguracja tegorocznej edycji Nocy Cracovia Sacra została zaplanowana na poniedziałek wieczorem w kościele św. Katarzyny Aleksandryjskiej. Rozpocznie ją koncert „Jeszcze Polska Muzyka” podczas którego melomani wysłuchają światowej prapremiery Symfonii nr 1 „Chrztu” na chór i orkiestrę Pawła Sydora, w wykonaniu Orkiestry Akademii Beethovenowskiej oraz Górecki Chamber Choir. W sumie w ciągu dwóch dni w krakowskich świątyniach zabrzmi 19 koncertów muzyki sakralnej.

Organizatorem Nocy Cracovia Sacra jest Wydział Kultury i Dziedzictwa Narodowego Urzędu Miasta Krakowa we współpracy z krakowskimi klasztorami i kościołami.

Wstęp na wszystkie wydarzenia jest bezpłatny, na niektóre obowiązują nieodpłatne wejściówki. Jak podkreślają organizatorzy, przedsięwzięcie co roku cieszy się wielkim zainteresowaniem – średnio każdego roku bierze w nim udział ok. 30 tys. osób.