Gdynia, 01.10.2017. Krystyna Krauze podczas gali finałowej Festiwalu Filmowego Niepokorni Niezłomni Wyklęci, wieczorem 30 września br. "Braciszek Karel" Krystyny Krauze został uznany za najlepszy film festiwalu. (mr)  PAP/Roman Jocher 
                                        

            "Braciszek Karel" Krystyny Krauze został uznany za najlepszy film IX. Festiwalu Filmowego Niepokorni Niezłomni Wyklęci. Wyróżniono także kombatantów oraz działaczy niepodległościowych. Laureatów ogłoszono w sobotę w gdyńskim Teatrze Muzycznym.
      
            Główną nagrodę IX Festiwalu Filmowego NNW "Złoty opornik" przyznano Krystynie Krauze za obraz filmowy "Braciszek Karel". Reżyserka odebrała nagrodę z rąk wicepremiera, ministra kultury i dziedzictwa narodowego Piotra Glińskiego podczas gali zamknięcia.

Nagrodzony obraz to filmowa opowieść o losach czeskiego barda Karela Kryla. Jednym z wątków filmu jest historia powstania piosenki "Organy w Oliwie", która została napisana pod wpływem wydarzeń grudniowych na Wybrzeżu.

Uroczystość z udziałem m.in. filmowców, których dokumenty znalazły się konkursie głównym, a także kombatantów i świadków historii oraz przedstawicieli najwyższych władz państwowych, odbyła się w sobotę gdyńskim Teatrze Muzycznym.

Festiwal objął swym honorowym patronatem prezydent RP Andrzej Duda. "Przypominając i dokumentując dzieje wolnościowych zmagań Polaków, twórcy filmowi składają hołd należny bohaterom suwerennej Rzeczypospolitej i kształtują naszą zbiorową pamięć o przeszłości. Ale nade wszystko budują w nas, współczesnych, narodową dumę, ducha patriotycznego i wolę umacniania niepodległej ojczyzny" – napisał prezydent w liście, odczytanym podczas uroczystości przez ministra Wojciecha Kolarskiego.

Pozostałe wyróżnione obrazy to "Jak Oskar komunę obalał" w reżyserii Piotra Kucińskiego i Mirosława Basaja, "Polski nie zniszczy nic na świecie. Historia chorążego Antoniego Dołęgi" autorstwa Bogny Bender-Motyki, "Mój przyjaciel Laluś" Dariusza Walusiaka oraz "Podwójnie wyklęty" w reżyserii Ewy Szakalickiej.

Za najlepszy dokument radiowy uznano audycję "Wilno, krew i łzy" Jolanty Rudnik (Polskie Radio). Wyróżnienia w tej kategorii przyznano zaś Alicji Grembowicz, Ireny Piłatowskiej (Studio Reportażu i Dokumentu Polskiego Radia Warszawa) za "Kordiana i Helenę", Mariuszowi Kamińskiemu (Polskie Radio Lublin) za "Napiętnowanych", Cezaremu Galkowi (Radio Zachód) za "Świadectwo" oraz Małgorzacie Furdze i Annie Kolmer (Polskie Radio Szczecin) za "Bohaterów drugiego szeregu".

Nagroda "Źródło" dla Lidii Lwow-Eberle

Podczas uroczystości została wyróżniona także Lidia Lwow-Eberle, legendarna sanitariuszka oddziału majora "Łupaszki", bohaterka ponad 30. filmów dokumentalnych. Przyznano jej nagrodę "Źródło", dedykowaną "pasjonatom historii, którzy swoją pracą, wiedzą oraz doświadczeniem inspirują twórców filmowych do podejmowania tematyki historycznej".

Nagrodę im. bł. Władysława Bukowińskiego "za umiejętne opowiadanie historii w literaturze" – wręczaną w tym roku po raz drugi – przyznano Janowi Polkowskiemu.

Dwiema równorzędnymi nagrodami im. Janusza Krupskiego wyróżniono także filmy: "Podwójnie wyklęty" Ewy Szakalickiej oraz "Polski nie zniszczy nikt na świecie. Historia chorążego Antoniego Dołęgi" Bogny Bender-Motyki.

Nagrodę dyrektora festiwalu "za artystyczne przekładanie historii na język filmu" z rąk Arkadiusza Gołębiewskiego odebrała Ewa Szakalicka, reżyserka filmu "Podwójnie wyklęty".

Nagrodę specjalną przyznał również prezes TVP Jacek Kurski, a otrzymała ją reżyserka filmu "Kazimierz Leski" – Małgorzata Brama.

Podczas gali uhonorowano także weteranów walk o wolność: płk. Jerzego Stawskiego "Lubicza" – jednego z ostatnich żyjących żołnierzy "Warszyca" oraz ppor. Wacława Szaconia – podkomendnego "Uskoka", czterokrotnie skazany na karę śmierci. Wyróżniono ich "Sygnetami Niepodległości", przyznawanymi "świadkom historii bohatersko walczącym o wolność oraz niepodległość kraju".

Przyznano również "Drzwi do Wolności" – wyróżnienie "za odwagę oraz poświęcenie" dla bohaterów drugiego planu, wspierających działaczy podziemia niepodległościowego oraz solidarnościowego. Otrzymali je: kpt. Maria Mirecka-Loryś, Barbara Barszcz, Małgorzata i Jerzy Mrozowie, Hanna Łukowska, mieszkańcy wsi z okolic Łukowa i Trzebieszowa, ks. Stanisław Małkowski, Jan Petykiewicz, Olga Johann (pośmiertnie), Maria Wittner, Josef Mašin oraz Burke Shelley.

O oprawę muzyczną uroczystości zadbał Marcin Wyrostek z zespołem, a na scenie podczas koncertu Puls Wolności zaprezentowali się m.in. Marek Piekarczyk, Natalia Sikora i Stan Borys, który wykonał legendarną "Jaskółkę uwięzioną".

Polska Agencja Prasowa objęła patronatem IX Festiwal Filmowy NNW.

Z Gdyni Nadia Senkowska