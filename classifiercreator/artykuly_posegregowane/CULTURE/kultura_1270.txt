Kraków, 14.05.2005 r. Stanisław Lem w czasie spotkania "Lem i my", które odbyło się w ramach Kongresu LEMologicznego. Kongres zorganizowało Wydawnictwo Literackie razem z "Gazetą w Krakowie" z okazji zakończenia edycji Dzieł Zebranych Stanisława Lema. Ukazała się ostatnia książka Stanisława Lema "Lata czterdzieste. Dyktanda". 
PAP/ Jacek Bednarczyk
jb/bp Archiwum PAP © 2016 / Jacek Bednarczyk
                                        

            Wykłady, projekcje filmów, spotkania z pisarzami i naukowcami, znalazły się w programie „Kongresu Lemologicznego”, który w poniedziałek rozpocznie się we Wrocławiu. Impreza jest szeroką prezentacją twórczości i życiorysu Stanisława Lema, filozofa i najsławniejszego polskiego pisarza science fiction.
      
            Kongres jest jednym z wydarzeń przygotowywanych z związku z pełnieniem przez Wrocław roli Europejskiej Stolicy Kultury (ESK). Jak podało biuro prasowe ESK, celem Kongresu jest z jednej strony podsumowanie wiedzy na temat biografii i twórczości Lema, z drugiej zaś ukazanie wzajemnych wpływów nauki i twórczości autora Solaris.

Program Kongresu został podzielony na dziewięć debat z udziałem naukowców różnych dziedzin - od literaturoznawców, przez filozofów, po przedstawicieli nauk ścisłych - oraz pisarzy i krytyków literackich.

Punktem wyjścia do pierwszej z debat zatytułowanej „Lem na żywo” będzie projekcja filmu dokumentalnego Borysa Lankosza pt. Autor „Solaris”. W tym spotkaniu wezmą udział osoby, które znały Lema i z nim pracowały.

Kolejna z debat - „Lem i polszczyzna” - z udziałem językoznawców, m.in. profesorów Jana Miodka oraz Jerzego Bralczyka - będzie poświęcona warstwie językowej twórczości polskiego pisarza. Jak podkreślają organizatorzy, Lem był specjalistą od neologizmów, słownych gier i wynalazków leksykograficznych zarówno w powieściach, jak i w eseistyce.

Inna z debat - „Lem jako eksplorator” - będzie próbą odpowiedzi na pytanie czy książki Lema miał wypływ na badaczy kosmosu. W spotkaniu weźmie udział m.in. pierwszy i jedyny polski kosmonauta gen. Mirosław Hermaszewski.

O związkach Lema z nauką będzie mowa podczas spotkania zatytułowanego „Lem jako wizjoner”. Z kolei debata „Lem jako diagnosta” będzie poświęcona myśli filozoficznej autora „Bajek robotów”.

W programie kongresu znalazły się również koncert muzyki jazzowej, w ramach projektu „Lem session”. To muzyka, która powstała z inspiracji twórczością Lema.

Kongres zakończy się w środę.