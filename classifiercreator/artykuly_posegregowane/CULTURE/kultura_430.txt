Gdańsk, 16.02.2018. Dyrygent Polskiego Chóru Kameralnego Jan Łukaszewski (C) podczas koncertu Stabat Mater Josepha Haydna w wykonaniu Orkiestry Kameralnej Filharmonii Pomorskiej Capelli Bydgostiensis i Polskiego Chóru Kameralnego, inaugurującego 40-lecie Polskiego Chóru Kameralnego, 16 bm. w Archikatedrze Oliwskiej w Gdańsku. (aw/mr) Archiwum fot. PAP/Adam Warżawa
                                        

            Dla uczczenia 8. rocznicy katastrofy lotniczej w Smoleńsku Polski Chór Kameralny wykona w sobotę w Kościele NMP Królowej Polski w Gdyni specjalny koncert "In Memoriam". Pochodzący z Gdańska zespół obchodzi w tym roku 40. rocznicę powstania.
      
            "W programie koncertu są dwa utwory: +Msza Wawelska+ Henryka Jana Botora, krakowskiego kompozytora i organisty oraz +Requiem+ francuskiego twórcy Maurice’a Durufle" - powiedział w piątek PAP dyrektor Polskiego Chóru Kameralnego, Jan Łukaszewski.

Ukończona w 2003 r. "Msza Wawelska" to sześcioczęściowy utwór a cappella. Powstał jako rodzaj hołdu dla świętego Stanisława ze Szczepanowa.

"Wybraliśmy ten utwór głównie dlatego, że jest on oparty na Gaude Mater Polonia. W każdej części +Mszy Wawelskiej+ przeplata się temat muzyczny tej popularnej od wieków pieśni" - wyjaśnił Łukaszewski.

W drugiej części sobotniego koncertu publiczność wysłucha utwór "Requiem" Maurice'a Durufle z 1948 r. przeznaczony oryginalnie na dwa głosy solowe: sopran i baryton, wiolonczelę, organy i chór. Dzieło składa się z 9 części.

"Kompozycja ta jest syntezą tradycji ze współczesnością, ponieważ francuski kompozytor stylizuje się w swoim utworze na chorał gregoriański" - dodał szef Polskiego Chóru Kameralnego.

Cały koncert gościnnie poprowadzi rektor Akademii Muzycznej w Krakowie, prof. Stanisław Krawczyński.

10 kwietnia 2010 r. w Smoleńsku w katastrofie samolotu Tu-154M zginęło 96 osób, w tym prezydent Lech Kaczyński i jego małżonka, oraz ostatni prezydent RP na uchodźstwie Ryszard Kaczorowski. Polska delegacja zmierzała na uroczystości z okazji 70. rocznicy zbrodni katyńskiej.

Polski Chór Kameralny został założony w 1978 r. w Gdańsku z inicjatywy Ireneusza Łukaszewskiego. Po jego wyjeździe w 1983 r. do USA kierowanie zespołem przejął jego młodszy o 11 lat brat Jan, który prowadzi go do dziś. Polski Chór Kameralny tworzy 12 głosów żeńskich i 12 męskich.

Repertuar Polskiego Chóru Kameralnego jest różnorodny - od chorałów gregoriańskich, poprzez muzykę renesansu, baroku, po współczesną.

Zespół ma na koncie prawie 620 prawykonań dzieł takich twórców jak Henryk Mikołaj Górecki, Wojciech Kilar i Krzysztof Penderecki.

Gdański zespół gości stale na międzynarodowych festiwalach muzycznych oraz nagrywa dla polskich i zagranicznych rozgłośni radiowych i stacji telewizyjnych. Szczególną pozycję wśród ponad 80 albumów chóru stanowi płyta "Penderecki: Complete Choral Works" (2009 r.) zarejestrowana na specjalne zaproszenie samego kompozytora; w tamtym czasie była pierwszą w świecie pełną monografią utworów na chór a cappella Pendereckiego.

Płyty Polskiego Chóru Kameralnego były 18 razy nominowane do nagrody Fryderyk, a pięciokrotnie ją zdobyły. Ostatnia z nich "Marian Borkowski Choral Works" została nagrodzona w 2014 r. w kategorii Najwybitniejsze Nagranie Muzyki Polskiej. Zespół jest również laureatem dwóch Orphee D'or - nagród przyznawanych przez francuską Academie du Disque Lyrique za najlepsze nagranie muzyki chóralnej.