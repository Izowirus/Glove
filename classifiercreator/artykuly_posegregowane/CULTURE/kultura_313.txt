Warszawa, 19.06.2018. Wicepremier, minister kultury i dziedzictwa narodowego Piotr Gliński, 19 bm. podczas konferencji prasowaej zapowiadaja?caej przedsie?wzie?cie „100 na 100. Muzyczne dekady wolnos´ci” - największy projekt muzyczny wolnej Polski. 

                                        

            11 listopada na 22 estradach, w tym 11 za granicą, zabrzmi 100 polskich utworów muzycznych - zapowiedział minister kultury Piotr Gliński, odnosząc się do projektu "100 na 100. Muzyczne dekady wolności". Program jest flagowym przedsięwzięciem muzycznym na 100-lecie odzyskania niepodległości - dodał.
      
            We wtorek w siedzibie Polskiego Wydawnictwa Muzycznego (PWM) odbyła się konferencja zapowiadająca projekt "100 na 100. Muzyczne dekady wolności".

"Program, który dzisiaj prezentujemy +100 na 100. Muzyczne dekady wolności+ Polskiego Wydawnictwa Muzycznego, jest jednym z flagowych przedsięwzięć muzycznych realizowanych w ramach 100-lecia odzyskania niepodległości. Być może najważniejszym" - powiedział wicepremier Gliński.

Zapowiedział, że "kulminacją projektu" będzie 11 listopada 2018 r., kiedy "w 11 najważniejszych instytucjach muzycznych w Polsce i 11 prestiżowych estradach na świecie zabrzmi polska muzyka XX i XXI wieku". "Nasze zaproszenie przyjęły najlepsze orkiestry i chóry" - dodał.

"Spektakularna koncepcja projektu i jego zasięg oddziaływania sprawiają, że jest to przedsięwzięcie unikatowe w skali chyba także międzynarodowej. Nikt przed nami nie wpadł na tak szalony pomysł i nikt nie odważył się podjąć jego realizacji, a dodatkowo jeszcze sfinansować" - podkreślił Gliński.

"Do wspólnego świętowania 100-lecia niepodległej włączył się cały muzyczny świat"
 
Wskazał, że podstawą przedsięwzięcia "100 na 100. Muzyczne dekady wolności" jest "100 utworów muzycznych, które wyszły spod ręki ponad 80 kompozytorów od Karola Szymanowskiego, przez Lutosławskiego, Góreckiego, Pendereckiego, Bacewicz po Agatę Zubel i Pawła Mykietyna. Dzieła te powstały od 1918 r. do dzisiaj i reprezentują to, co w polskiej muzyce współczesnej najlepsze, najbardziej wartościowe i najbardziej oryginalne, a pewnie i tak wszystkiego tego, co najlepsze nie da się ująć w tych stu utworach" - zaznaczył minister kultury.

"Cieszę się bardzo, że dzięki projektowi PWM do wspólnego świętowania 100-lecia niepodległej włączył się cały muzyczny świat (...) Na 22 estradach świata 11 listopada 2018 r. odegranych zostanie 100 polskich utworów muzycznych XX i XXI wieku" - powtórzył szef MKiDN.

Dyrektor Biura Programu "Niepodległa" Jan Kowalski zwrócił uwagę, że projekt "100 na 100. Muzyczne dekady wolności" jest jednym z największych przedsięwzięć realizowanych w ramach Programu Wieloletniego "Niepodległa". "Projekt ten idealnie wpisuje się w cele programu, którym jest wzmacnianie poczucia wspólnoty obywatelskiej Polaków. Jest włączający i zapraszający poprzez cykl 11 koncertów w Polsce, 11 koncertów za granicą i transmisję wszystkich działań" - stwierdził.

Dyrektor-Redaktor Naczelny PWM dr Daniel Cichy wyjaśnił, że celem twórców przedsięwzięcia było zaproponowanie Polakom "spektakularnego i trwałego sposobu świętowania stulecia niepodległości". "Skutki, o czym pan premier wspomniał, mają być zdecydowanie odczuwalne przez następne lata. Dodatkowo chcieliśmy zaangażować międzynarodowe środowisko, które właściwie z wielką ochotą przystąpiło do współpracy. To nam pokazało, jak wysoką markę ma polska muzyka, jak polscy kompozytorzy są doceniani na świecie, zarówno ci, których już wśród nas nie ma, klasycy XX wieku, jak Lutosławski i Górecki, jak i kompozytorzy młodszej generacji" - powiedział.

W ramach projektu przygotowane zostaną również wydania nutowe utworów z listy "100 na 100"

Według Cichego, lista stu kompozycji "jest na tyle reprezentatywna, by pokazać światu szeroki wachlarz estetyczny i gatunkowy polskiej muzyki". "Box, który będzie wydany, zostanie opublikowany zarówno w języku polskim, jak i w angielskim. Znajdą się tam płyty kompaktowe ze wszystkimi utworami z listy, ale także monografia (pt. +100 lat z dziejów polskiej muzyki+ pióra Danuty Gwizdalanki - PAP), zeszyty dekad - kompendium właściwie wiedzy o muzyce najnowszej. Do tego kręcimy również w wersji polskiej i angielskiej sto muzycznych wizytówek" - poinformował.

Koncerty, zaplanowane na 11 listopada, odbędą się m.in. w Krakowie, Katowicach, Wrocławiu, Szczecinie, Białymstoku, Poznaniu, Warszawie, Nowym Jorku, Wiedniu, Paryżu, Londynie i Tokio.

W ramach projektu przygotowane zostaną również wydania nutowe utworów z listy "100 na 100". Przedsięwzięcie dopełnią wydawnictwa edukacyjne, w tym scenariusze lekcji, gry analogowe dla dzieci i młodzieży, portal internetowy www.stonasto.pl,a także aplikacje na urządzenia mobilne.

Patronat Narodowy nad przedsięwzięciem w Stulecie Odzyskania Niepodległości objął Prezydent RP Andrzej Duda. Projekt sfinansowano ze środków Ministra Kultury i Dziedzictwa Narodowego w ramach Programu Wieloletniego "Niepodległa" na lata 2017-2021.

Polskie Wydawnictwo Muzyczne powstało w 1945 r. w Krakowie. W ciągu przeszło 70 lat działalności zgromadziło kolekcję partytur dawnych i współczesnych, pozycje leksykograficzne i książkowe na temat historii i teorii muzyki, audiobooki oraz publikacje pedagogiczne. Swoje pierwsze partytury publikowali jego nakładami tacy twórcy, jak: Witold Lutosławski, Krzysztof Penderecki, Henryk Mikołaj Górecki czy Wojciech Kilar.