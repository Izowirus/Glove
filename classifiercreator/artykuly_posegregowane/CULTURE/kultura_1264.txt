Legendarny brytyjski zespół rockowy Deep Purple w maju wystąpi w katowickim Spodku i łódzkiej Atlas Arenie. Światowej sławy muzycy będą promować swój najnowszy album "inFinite", który ukaże się na początku roku. Trasa "The Long Goodbye Tour" będzie też ich pożegnaniem z fanami.
      
            W przyszłym roku autorzy takich przebojów jak "Smoke on the Water" czy "Perfect Strangers" planują dwa koncerty w Polsce - 23 maja w łódzkiej Atlas Arenie, a dzień później w katowickim Spodku.

Muzycy będą promować swój nowy album "inFinite", który ukaże się na początku 2017 r.

Będzie to też ich pożegnanie z fanami. "Trasą +The Long Goodbye Tour+ muzycy żegnają się ze sceną, więc będziemy ich w Polsce podziwiać ostatni już raz!" - poinformowali organizatorzy koncertu w Spodku.

Historia Deep Purple sięga 1968 r. Wówczas to w Wielkiej Brytanii powstała grupa Roundabout, w której grali muzycy pierwszego składu Deep Purple. Skład zespołu zmieniał się wielokrotnie, ten najpopularniejszy to: Ian Gillan (wokal), Ritchie Blackmore (gitara), Jon Lord (organy), Roger Glover (gitara basowa) i Ian Paice (perkusja).

Wśród najbardziej znanych albumów grupy wymienić można "Deep Purple in Rock", "Machine Head", "Made in Japan (live)", "Stormbringer" oraz "Perfect Strangers". Ich ostatni studyjny krążek "Now What?!" z 2013 r. okazał się ogromnym sukcesem i był jedną z najbardziej wyczekiwanych od lat płyt.

Zespół ma na swym koncie wiele przebojów m.in. "Highway Star", "Black Night", "Child In Time", "Space Truckin'", "Perfect Strangers" oraz "Smoke On The Water". Ta ostatnia kompozycja uznawana jest za jedną z najlepszych w historii muzyki rockowej. Grupa do tej pory sprzedała ponad 100 mln płyt.

Zespół Deep Purple wielokrotnie odwiedzał Polskę, za każdym razem gromadząc tłumy fanów.