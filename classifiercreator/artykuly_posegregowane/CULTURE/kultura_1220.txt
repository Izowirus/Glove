Warszawa, 03.11.2015. Kadr z nowego filmu w reż. Andrzeja Wajdy "Powidoki" pokazanego podczas konferencji prasowej w Narodowym Instytucie Audiowizualnym w Warszawie, 3 bm. Film jest opowieścią o jednym z wiodących twórców międzywojennej awangardy artystycznej, wybitnym polskim malarzu Władysławie Strzemińskim. (zuz) PAP/Tomasz Gzell PAP © 2016 / Tomasz Gzell
                                        

            Projekcje w specjalnie zaadaptowanej Hali Maszyn EC1, spotkanie z twórcami filmu i spacer szlakiem "Powidoków" będą towarzyszyć ogólnopolskiej premierze ostatniego obrazu Andrzeja Wajdy, która odbędzie się 12 stycznia w Łodzi.
      
            "Film +Powidoki+ jest bardzo ściśle związany z Łodzią - przez swojego twórcę, który jest honorowym obywatelem naszego miasta i poprzez tematykę, bo jego bohaterem jest artysta awangardy Władysław Strzemiński, współzałożyciel, a obecnie patron łódzkiej ASP i współtwórca kolekcji sztuki awangardowej zgromadzonej w łódzkim Muzeum Sztuki" - podkreślił wiceprezydent Łodzi Krzysztof Piątkowski podczas konferencji w środę.

Ostatni film zmarłego w ubiegłym roku Andrzeja Wajdy opowiada o dramatycznych skutkach życiowych artystycznych wyborów Władysława Strzemińskiego - pioniera konstruktywistycznej awangardy w Polsce. Akcja obejmuje lata 1948-52, czyli okres, w którym awangardowe poglądy na sztukę Strzemińskiego - głoszone także z akademickiej katedry, a opisane w wydanej dopiero po śmierci artysty "Teorii widzenia" - zderzają się z powszechnie obowiązującym socrealizmem.

"Powidoki" realizowane były głównie w plenerach Łodzi. Miasto udzieliło produkcji wsparcia w formie wkładu koprodukcyjnego w wysokości 246 tys. zł.

"Łódź była ważna w twórczości Wajdy, bo właśnie w łódzkiej Szkole Filmowej reżyser rozpoczynał swoją edukację filmową i w Łodzi powstała "Ziemia obiecana" - jeden z najbardziej łódzkich filmów, rozpoznawany na całym świecie i uważany wciąż za najwybitniejszy w polskiej kinematografii" - zaznaczył dyrektor Narodowego Centrum Kultury Filmowej Rafał Syska.

Film pokazano już m.in. na festiwalach filmowych w Toronto i Gdyni, gdzie zebrał dobre recenzje; natomiast jego polska premiera planowana jest na 12 stycznia. Tego dnia specjalny pociąg Łódzkiej Kolei Aglomeracyjnej przywiezie z Warszawy do Łodzi realizatorów "Powidoków" - w tym odtwórcę głównej roli Bogusława Lindę. Film będzie wyświetlony w Hali Maszyn kompleksu EC1, który z tej okazji zostanie zamieniony w salę kinową.

Następnego dnia po zamkniętej premierze w EC1 zaplanowano trzy projekcje dla grup zorganizowanych. Po południu odbędzie się spotkanie z ekipą Łódź Film Commission, która opowie o realizacji "Powidoków". W piątek wieczorem w Hali Maszyn - na dwa tygodnie przed polską premierą - pokazany zostanie także film Maren Ade "Toni Erdmann", który zdobył Europejskie Nagrody Filmowe w pięciu kategoriach i jest w tym roku nominowany do Oscara.

W sobotę będzie można także odbyć spacer szlakiem "Powidoków". Przewodnicy pokażą m.in., gdzie znajdowało się filmowe mieszkanie Strzemińskiego, sklep dla plastyków, pasmanteria, w której nakręcono ostatnią scenę, Muzeum Sztuki, do którego artysta zaniósł na przechowanie swoje obrazy.