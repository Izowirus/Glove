Mińsk Mazowiecki, woj. mazowieckie, 15.04.2018. Wicepremier, minister kultury i dziedzictwa narodowego Piotr Gliński podczas otwartego spotkania z mieszkańcami Mińska Mazowieckiego, 15 bm. (ps/doro) PAP/Paweł Supernak PAP © 2018 / Paweł Supernak
                                        

            W stolicy Polski na placu na Rozdrożu powstanie pomnik Bitwy Warszawskiej 1920 r. - zapowiedział wicepremier, minister kultury Piotr Gliński, który w niedzielę na spotkaniu z mieszkańcami Mińska Mazowieckiego przedstawił także nowe propozycje programowe PiS.
      
            "Doprowadziliśmy do tego, że Rada Warszawy jednogłośnie, czyli i PO i PiS - wspólnie - podjęło decyzję wstępną o lokalizacji pomnika Bitwy Warszawskiej w Warszawie i teraz mam nadzieję, że to będziemy realizowali" - powiedział Gliński, który podczas spotkania z mieszkańcami Mińska Mazowieckiego był pytany o nowe upamiętnienia dotyczące ważnych wydarzeń z historii Polski.

Zapowiedział, że nowy pomnik Bitwy Warszawskiej 1920 r., który ma powstać na placu na Rozdrożu, będzie przypominał kształt Łuku Triumfalnego znajdującego się w pobliżu Pól Elizejskich w Paryżu. Do tej pory proponowaną lokalizacją tego pomnika - zgodnie z intencją jego pomysłodawcy Jana Pietrzaka - miał być nurt Wisły.

"Taki łuk w odpowiednich proporcjach możemy postawić. Jest takie miejsce na placu na Rozdrożu, gdzie jest fontanna. I w tym miejscu można postawić odpowiednio wysoką budowlę typu łuk, żeby ona na ten +Wschód+ patrzyła" - ocenił minister kultury. Dodał, że na łuku będzie można opisać wszystkie ważne wydarzenia dotyczące wojny polsko-bolszewickiej, a także jej polskich bohaterów.

"To jest godne miejsce dla uczczenia Bitwy Warszawskiej. Mam nadzieję, że dojdzie do realizacji" - dodał Gliński.

Odnosząc się do nowych propozycji programowych, które zostały przedstawione w sobotę w Warszawie na konwencji PiS, Gliński mówił, że dotyczą one tylko najbliższych sześciu miesięcy. Wymienił przy tym wyprawkę szkolną dla uczniów w wysokości 300 zł; obniżkę podatku CIT z 15 do 9 proc., co ma pozwolić na rozwój małych i średnich firm; program pomocowy "Dostępność+" dla seniorów i osób niepełnosprawnych, którego kwota rozłożona na najbliższe osiem lat ma wynieść ponad 23 mld zł,; wprowadzenie emerytury minimalnej dla kobiet, które urodziły co najmniej czwórkę dzieci; zmniejszenie składki ZUS, która ma być obliczana proporcjonalnie do przychodów firmy oraz dofinansowanie w wysokości 5 mld zł budowy dróg lokalnych w całej Polsce.

"Na konwencji przedstawiliśmy to, co wydaje się do zrealizowania i co jest konieczne do zrealizowania w ciągu najbliższych sześciu miesięcy. Chciałbym być dobrze zrozumiany: to, co przedstawiliśmy wczoraj to jest tylko na pół roku. My mamy dalsze projekty i dalsze plany i za parę miesięcy będziemy wiedzieli jakie są dalsze możliwości budżetowe i będziemy starali się realizować ten program jeszcze w szerszym zakresie" - zapowiedział Gliński.

"Polityka może być piękna, bo możemy realizować dobro publiczne i możemy kontaktować się ze społeczeństwem i być faktycznie razem z tymi, którzy z nami rozmawiają. Bo naszym obowiązkiem jest faktycznie słuchać państwa" - mówił Gliński. Podczas spotkania przedstawił również kontekst dzisiejszego - jak mówił - sporu o Polskę. Wymienił przy tym najważniejsze wartości, które przyświecają polityce PiS, m.in. suwerenność i bezpieczeństwo, sprawiedliwość społeczną, tożsamość narodową, oddolnie budowaną demokrację, wolność i dobrobyt.

Podczas spotkania Gliński był pytany m.in. o relacje polsko-żydowskie i sprawę funkcjonowania Muzeum Historii Żydów Polskich POLIN.

Odnosząc się do relacji polsko-żydowskich i Muzeum POLIN, które powstało m.in. z inicjatywy prezydenta Lecha Kaczyńskiego, Gliński podkreślił, że "Żydzi i mniejszość żydowska były elementem polskiej kultury przez 800 lat". "Niezależnie jak nasze relacje wyglądały, jesteśmy jako państwo polskie także odpowiedzialni za upamiętnienie tego dziedzictwa, które jest dziedzictwem żydowsko-polskim" - powiedział wicepremier.

Zwrócił uwagę, że w związku z przepisami prawa minister kultury nie ma możliwości kierowania Muzeum POLIN, ponieważ jest ono prowadzone przez trzy podmioty: poza MKiDN są to władze Warszawy i Stowarzyszenie Żydowski Instytut Historyczny w Polsce. Dodał przy tym, że "jest w korespondencji z dwoma współprowadzącymi". "Dwukrotnie wysłałem w ostatnim czasie list dotyczący zaangażowania politycznego dyrektora Muzeum POLIN" - powiedział Gliński.

Wizyta wicepremiera Glińskiego w Mińsku Mazowieckim to element ogłoszonego na sobotniej konwencji Zjednoczonej Prawicy i PiS przez prezesa tej partii Jarosława Kaczyńskiego, objazdu po kraju czołowych polityków obozu rządzącego, który ma potrwać do lipca. Politycy PiS mają przedstawiać Polakom dotychczasowe dokonania PiS i mówić o planach na kolejne miesiące.