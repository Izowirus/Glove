Wiedeń, Austria, 08.09.2018. Marszałek Senatu Stanisław Karczewski (C-P) podczas Narodowego Czytania „Przedwiośnia” w ambasadzie RP w Wiedniu, 8 bm. Marszałek Karczewski przebywa z wizytą w Austrii, gdzie weźmie udział w obchodach 335. rocznicy Odsieczy Wiedeńskiej i 35. rocznicy wizyty Papieża Jana Pawła II na Kahlenbergu. (nlat) PAP/Leszek Szymański PAP © 2018 / Leszek Szymański
                                        

            Akcje takie jak Narodowe Czytanie wzmacniają naszą narodową jedność; kontynuujcie je w kolejnych latach i zachęcajcie młodzież do czytania wielkich dzieł literatury polskiej - apelował w sobotę w Wiedniu do Polonii marszałek Senatu Stanisław Karczewski.
      
            Marszałek Senatu w polskiej ambasadzie w Wiedniu wziął udział w akcji propagowania bogactwa polskiej literatury oraz popularyzacji czytelnictwa Narodowe Czytanie. Tegoroczna edycja akcji ruszyła na początku września; w jej ramach czytane są fragmenty "Przedwiośnia" Stefana Żeromskiego.

Razem z Karczewskim czytali je - z podziałem na role - ambasador Polski w Austrii Jolanta Róża Kozłowska, aktor Zygmunt Józefczak, Krzysztof Weronowski-Ptaszyński (ZHP) oraz uczennica Szkolnego Punktu konsultacyjnego.

Karczewski powiedział zgromadzonym w ambasadzie przedstawicielom Polonii, że czytanie "Przedwiośnia" jest "pretekstem do prowadzenia dialogu i rozmowy". "Ja odnoszę wrażenie, i to mnie cieszy, że ten dialog partnerski rozwija się i trwa dzięki dużej aktywności Polonii" - zaznaczył.

Podkreślił, że by to umożliwić zwiększono w 2018 r. środki przeznaczone na Polonię o jedną trzecią w stosunku do kwoty wcześniejszej.

Karczewski podkreślał też, że zależy mu na oświacie polonijnej i wizytach młodych polskiego pochodzenia w ojczyźnie. Podkreślił, że w tym roku ponad 8 tys. z nich odwiedziło ojczyznę. "Oni w Polsce wypoczywają, ale też uczą się, poznają polską historię, a po wyjeździe mówią, że zakochują się w Polsce" - powiedział.

Marszałek Senatu zaznaczył, że takiemu "wzmacnianiu narodowej jedności" służą takie akcje jak Narodowe Czytanie. "Dlatego chcemy zachęcić państwa również do Czytania Narodowego w kolejnych latach; zachęcajcie młodzież do czytania wielkich dzieł literatury polskiej" - apelował Karczewski.

Ambasador Kozłowska mówiła, że akcja "jest potwierdzeniem mocnych więzi łączących Polskę z ogromną rzeszą obywateli rozproszonych na świecie".

Przypomniała, że w czasie rozpoczętej w sobotę wizyty marszałek Senatu spotka się ze swoją austriacką odpowiedniczką, Inge Posch-Gruską. Powiedziała, że podczas tego spotkania Karczewski będzie mógł poruszyć nie tylko temat współpracy bilateralnej, ale również upamiętnienia polskich ofiar obozów koncentracyjnych oraz zakupu trzech działek, będących pozostałością po obozie Mauthausen-Gusen. Jak oceniła, taki krok "spotkałby się z bardzo dobrym przyjęciem wspólnoty międzynarodowej i wszystkich Polaków".

Ambasador przedstawiła też zgromadzonym niedawno powołanego polskiego konsula w Wiedniu Bartłomieja Rosika, który zadeklarował działanie na rzecz szkolnictwa polskiego w Austrii, ochrony miejsc pamięci m.in. 1 tys. ofiar obozu Mauthausen-Gusen.

Akcja Narodowe Czytanie organizowana jest przez prezydenta RP od 2012 roku. Została zainicjowana wspólną lekturą "Pana Tadeusza" Adama Mickiewicza. W 2013 roku w całej Polsce odbyło się czytanie dzieł Aleksandra Fredry, a podczas następnych edycji przeczytano kolejno: Trylogię Henryka Sienkiewicza oraz "Lalkę" Bolesława Prusa. W 2016 roku Andrzej Duda i Agata Kornhauser-Duda rozpoczęli Narodowe Czytanie "Quo vadis" Henryka Sienkiewicza w warszawskim Ogrodzie Saskim. W 2017 roku lekturą Narodowego Czytania było "Wesele" Stanisława Wyspiańskiego. W całej Polsce i za granicą dramat ten przeczytano w ponad 2000 miejsc.