Kraków 27.10.1998. Dymnalia - tydzień Wiesława Dymnego. Wernisaż wystawy fotografii pt. Dymny piwniczny, w salach kabaretu Piwnica pod Baranami. Nz. aktorka Anna Dymna czyta m.in. listy pisane do niej przez męża Wiesława Dymnego, dyrektor artystyczny oraz konferansjer kabaretu Piwnica pod Baranami Marek Pacuła, na saksofonie gra Przemysław Dyakowski.
gr
PAP/Jerzy Ruciński Nagórny Archiwum PAP © 2017 / Jerzy Ruciński Nagórny
                                        

            Po prawie pięciu latach śpiączki w niedzielę zmarł w Krakowie Marek Pacuła, były dyrektor Piwnicy pod Baranami; miał 72 lata – poinformował PAP Bogdan Micek - obecny dyrektor Piwnicy pod Baranami.
      
            Informacje o dacie i miejscu pogrzebu pojawią się w kolejnych dniach na stronie internetowej Piwnicy pod Baranami.

Marek Pacuła urodził się w 1945 r. w Bochni. Ukończył filologię polską na Uniwersytecie Jagiellońskim. Pracował jako dziennikarz, reżyser, konferansjer, autor tekstów.

Był związany z Polskim Radiem i Telewizją Polską, dla których tworzył audycje, scenariusze, felietony. Współtworzył m.in. radiowe "Spotkania z balladą". Był autorem spektakli kabaretowych m.in. dla Teatru Powszechnego w Łodzi i Teatru Miejskiego w Gdyni.

"Marek był przede wszystkim znakomitym dziennikarzem, przez wiele lat pracował w Radiu Kraków" – przypomniał Bogdan Micek. Podkreślił także, że jako polonista Pacuła doskonale czuł tekst. "Dobierał odpowiednie teksty dla wykonawców i przez wiele lat po śmierci Piotra Skrzyneckiego, od 1997 r. do 2010 r., był szefem artystycznym Piwnicy. Równocześnie prowadził programy kabaretowe zarówno w siedzibie Piwnicy, jak i na zewnątrz – tzn. podczas wyjazdów krajowych i zagranicznych" – powiedział obecny dyrektor Piwnicy pod Baranami.

Jak wspominał, Marek Pacuła był osobą ogólnie lubianą, wspaniale nawiązująca kontakt zarówno z publicznością jak i z artystami. Jego rolą w Piwnicy było także odrzucanie tekstów, co – mówił Micek - mogło się niektórym nie podobać. "Ale taka była jego rola jako szefa kabaretu" – powiedział.