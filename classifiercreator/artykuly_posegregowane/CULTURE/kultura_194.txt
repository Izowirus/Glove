Gorzów Wielkopolski, 14.05.2011. Gmach Filharmonii Gorzowskiej przed uroczystym otwarciem podczas dnia dla mediów, 14 bm. Budynek ma 66,7 tys. m kwadratowych powierzchni. Na głównej sali może jednocześnie zasiąść 598 osób, w sali prób jest 148 miejsc. Koszt budowy przekroczył 133 mln złotych, a szacunkowy roczny budżet to 5,6 mln zł. (lm/kkk) PAP/Lech Muszyński Archiwum PAP © 2018 / Lech Muszyński
                                        

            Blisko 50 koncertów, w tym 18 symfonicznych przygotowała Filharmonia Gorzowska na rozpoczynający się wkrótce sezon artystyczny. Do 14 czerwca na gorzowskiej scenie pojawią się znakomici soliści, dyrygenci oraz zabrzmi muzyka mistrzów – poinformowała rzeczniczka Filharmonii Urszula Śliwińska.
      
            "W nadchodzącym sezonie kontynuować będziemy linię przyjętą w poprzednim roku, a więc skupimy się na muzyce największych mistrzów, przypominać będziemy największe dzieła muzyki klasycznej, również te nieczęsto grane, jak np. +Reqiem+ Verdiego" – zapowiedział na środowej konferencji prasowej dyr. Filharmonii Gorzowskiej Mariusz Wróbel.

Dodał, że filharmonia nadal będzie prezentowała wysokie umiejętności muzyków swojej orkiestry w koncertach kameralnych. "Ta nowość z ubiegłego roku, doskonale przyjęta przez publiczność i krytykę, zostanie tym razem poszerzona o nowe składy i odsłony, m.in. oktety, czy trio stroikowe" – zaznaczył Wróbel.

W kolejnych koncertach wystąpią m.in. pianiści Beata Bilińska i Piotr Paleczny oraz wiolonczelista Marcin Zdunik. Orkiestrę poprowadzą dyrygenci, m.in. Marek Pijarowski, Jacek Rogala, czy Ruben Silva. Poza tym na scenie wystąpią: Ewa Vesin, Bernadetta Grabias, Tomasz Kuk, Wojciech Gierlach oraz Chór Narodowego Forum Muzyki.

Nowy ósmy sezon w historii Filharmonii Gorzowskiej ma być "ucztą" dla wytrawnych melomanów, ale i przynieść ze sobą sporo niespodzianek dla zwolenników łączenia muzyki klasycznej z innymi formami. Dla nich przygotowano m.in. przedsięwzięcia Whitney Houston symfonicznie, Renata Przemyk z piosenkami Leonarda Cohena, Noon i Celuloid.

"Jak zwykle na uwagę zasługują koncerty karnawałowe. Tym razem będzie to Gala Gershwinowska z doskonale znanymi kompozycjami, jak +Amerykanin w Paryżu+ i +Błękitna Rapsodia+" – powiedziała Urszula Śliwińska.

Ważnym punktem nadchodzącego sezonu będzie VI Festiwal Muzyki Współczesnej im. Wojciecha Kilara, który odbędzie się w październiku. W grudniu natomiast będzie miał premierę kolejny musical realizowany przez Filharmonię Gorzowską - adresowana do dzieci i młodzieży produkcja "Dogonić Pippi".

Nowy sezon otworzy 28 września koncert, na którym zabrzmią dzieła Aleksandra Borodina, Piotra Czajkowskiego oraz Siergieja Rachmaninowa. "Genialna muzyka, słowiańska dusza i wielkie emocje – tak można zapowiedzieć to wydarzenie" – podsumowała rzeczniczka.

W maju tego roku Filharmonia Gorzowska obchodziła siódme urodziny. To najmłodsza z polskich filharmonii. Dotychczas odbyło się w niej prawie 400 koncertów, a na gorzowskiej scenie wystąpiło prawie 300 solistów.