Warszawa, 09.04.2014. Aktor Krzysztof Kowalewski udzielający głosu jednemu z bohaterów, podczas premiery prasowej spektaklu wg. baśni "Ojciec wie najlepiej" Hansa Christiana Andersena w Teatrze Robotycznym Centrum Nauki Kopernik w Warszawie. Archiwum fot. PAP/Bartłomiej Zborowski 
                                        

            52 filmy obejrzą uczestnicy rozpoczynającego się w środę we Wrześni Ogólnopolskiego Festiwalu Sztuki Filmowej Prowincjonalia 2018. Laureatem nagrody honorowej 25. edycji festiwalu jest aktor Krzysztof Kowalewski.
      
            Prowincjonalia mają charakter konkursu polskich filmów fabularnych, telewizyjnych i dokumentalnych, w których dominuje "świat prostych, uniwersalnych wartości, subtelność i estetyka narracji". O przyznaniu większości nagród, noszących imię patrona festiwalu, decyduje publiczność. Celem festiwalu jest wyróżnianie filmów o wysokich walorach artystycznych i humanistycznych.

Patronem wydarzenia jest Jańcio Wodnik, filozof i uzdrowiciel, bohater filmu Jana Jakuba Kolskiego.

Widzowie obejrzą produkcje z Polski i z zagranicy, części projekcji towarzyszyć będą spotkania z twórcami. Wśród pokazywanych obrazów będą m.in. nominowana do Oscara produkcja "Dusza i ciało" węgierskiej reżyserki Ildiko Enyedi, "Cicha noc" Piotra Domalewskiego, "Wieża. Jasny dzień" Jagody Szelc, "Najlepszy" Łukasza Palkowskiego czy dokument "Safari" Urlicha Seidla.

Motywem przewodnim tegorocznej edycji festiwalu jest hasło "zwierzęta i ludzie".

"Przez wszystkie poprzednie lata zajmowaliśmy się problemami ludzi. Naszym głównym obiektem zainteresowań był człowiek i to, co się dzieje wokół niego. Uznaliśmy, że nadszedł czas, by zainteresować się też braćmi mniejszymi, by przyjrzeć się relacjom zwierzę-człowiek i tej nierównej walce między nimi. Bo przecież zwierzęta są człowiekowi potrzebne jako istoty, które żyją obok nas, sprawiają nam wiele przyjemności, upiększają nasze życie" – powiedział w środę PAP dyrektor festiwalu Rafał Górecki.

Jak dodał, wiele osób patrzy na zwierzęta głównie jako na źródło pokarmu lub obiekt do polowań. "Właśnie dlatego na festiwalu zaprezentujemy +Safari+ Urlicha Seidla. Austriacki dokumentalista pokazuje, jak myśliwi jadą do Afryki, by podnieść sobie poziom adrenaliny. Zabijają piękne zwierzęta tylko po to, by zrobić sobie zdjęcie z trofeum" – powiedział.

Na imprezie pojawi się m.in. behawiorystka zwierzęca, założycielka ośrodka terapeutycznego „Psierociniec” w Zbiersku Aneta Sitkiewicz, poetka i pisarka książek dla dzieci i młodzieży Agata Widzowska oraz autor książek i komiksów przyrodniczych Tomasz Samojlik.

Zaplanowano też m.in. spotkanie z Witoldem Beresiem i Krzysztofem Burnetką, autorami książki "Andrzej i Krystyna. Późne obowiązki" poświęconej Andrzejowi Wajdzie i Krystynie Zachwatowicz, koncerty, wystawy i warsztaty.

Nagrodę honorową Prowincjonaliów, którą jest statuetka Jańcia Wodnika, za artystyczny dorobek życia otrzyma w tym roku Krzysztof Kowalewski.

"To jest niezwykle wszechstronny artysta: jest aktorem filmowym, teatralnym, kabaretowym i radiowym., Wszyscy pamiętamy go z filmów Barei, Chęcińskiego i Hoffmana. Jest cechą mistrzów, że potrafią zagrać każdą rolę i każdą z kreowanych postaci potrafią uczynić kultową. To też aktor, który ma w sobie duży ładunek pozytywnych emocji, ciepła, które bije od niego" – powiedział Rafał Górecki.

W gronie laureatów nagrody honorowej są już m.in. Jerzy Gruza, Franciszek Pieczka, Andrzej Kondratiuk, Krystyna Feldman, Wiesław Gołas, Maja Komorowska, Janusz Morgenstern i Witold Pyrkosz.

Rozstrzygnięcie Prowincjonaliów i wręczenie nagród odbędzie się w nocy z soboty na niedzielę.