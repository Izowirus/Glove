Pluszowy miś z czasów II wojny światowej trafił do Centrum Dialogu Przełomy. Zabawka to dar Jerzego Matusiaka-Tusiackiego z Torunia, który odwiedził niedawno oddział szczecińskiego muzeum. Obecnie eksponat jest w konserwacji.
      
            "Jerzy Matusiak-Tusiacki, po obejrzeniu wystawy w Centrum Dialogu Przełomy był pod tak dużym wrażeniem, że postanowił przekazać nam swoją rodzinną pamiątkę" – powiedział w rozmowie z PAP Life rzecznik prasowy Muzeum Narodowego w Szczecinie Daniel Źródlewski.

"Niedźwiadek został mu podarowany tuż po wojnie, kiedy wraz z rodzicami przyjechał z Wileńszczyzny do Polski. Zabawka towarzyszyła mu przez całe życie. Miś ma ponad 70 lat, jest wyleniały, odrobinę popsuty, wypadają z niego trociny" – opisuje rzecznik placówki. Obecnie zabawka jest w konserwacji. Jak zapowiedział rzecznik muzeum, kiedy się ona zakończy miś znajdzie się na ekspozycji stałej Centrum Dialogu Przełomy.

Mieszkańcy Szczecina w ogłoszonym przez muzeum konkursie zdecydowali, że dotychczas bezimienny miś, będzie nosił imię Tusiek.

Zdaniem Źródlewskiego, darczyńcę prawdopodobnie poruszyła wystawa przedstawiająca losy osób przesiedlonych i wysiedlonych. "W sali ekspozycyjnej odwiedzający mogą zobaczyć pamiątki osób, które przybyły na Pomorze Zachodnie z Kresów, m.in. książki czy walizki" – wymienia.

"Zbiory Centrum Dialogu Przełomy cały czas się powiększają. Wciąż czekamy na kontakt z osobami, które mogą przekazać nam do kolekcji prywatne dokumenty, zdjęcia czy przedmioty związane z historią współczesną Pomorza Zachodniego" – dodał Źródlewski.

Muzeum Narodowe w Szczecinie szacuje, że od momentu otwarcia w grudniu 2015 r. Centrum odwiedziło ponad 50 tys. osób.