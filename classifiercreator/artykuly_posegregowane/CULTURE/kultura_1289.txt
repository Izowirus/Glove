Warszawa, 13.04.2015. Muzeum Historii Żydów Polskich POLIN. (awol) PAP/Krytyka Polityczna/Marcin Kaliński PAP © 2016 / Marcin Kaliński
                                        

            Muzeum Historii Żydów Polskich POLIN zostało laureatem nagrody EMA (European Museum Academy Award) - jednego z najbardziej prestiżowych europejskich wyróżnień przyznawanych placówkom muzealnym. Nagrodę wręczono w Rydze.
      
            "To kolejne dla muzeum, bardzo ważne i prestiżowe wyróżnienie. To naprawdę wielki honor, że po poprzedniej nagrodzie EMYA, muzeum zostało nagrodzone kolejny raz – tym razem European Museum Academy. Cieszymy się i mamy teraz wyzwanie – udowodnić, że adres muzeum jest najwłaściwszy dla tych dwóch trofeów" – powiedziała PAP zastępca dyrektora ds. programowych Muzeum Historii Żydów Polskich POLIN Jolanta Gumula.

Statuetkę z rąk przewodniczącego zarządu European Museum Academy Wima van der Weidena odebrała główna kuratorka wystawy stałej prof. Barbara Kirshenblatt-Gimblett. Ceremonia wręczenia nagrody odbyła się 8 listopada w Rydze podczas dorocznego walnego zjazdu Europeana Network Association.

„Muzeum POLIN spełnia wszystkie możliwe warunki wytyczone przez Akademię. To nie jest zwykłe muzeum – to najwyższej klasy instytucja kultury, która dociera do szerokiego grona odbiorców na całym świecie i dlatego też w pełni zasługuje na miano +Muzeum Totalnego+ - czytamy w uzasadnieniu jury. - Bogata oferta programowa i szeroko zakrojona misja i cele czynią Muzeum POLIN instytucją z wszech miar wyjątkową o ogólnoświatowym zasięgu, która idealnie pasuje do kryteriów nagrody European Museum Academy. Obok wspaniałej wystawy stałej, Muzeum POLIN rozwija wiele innych projektów, takich jak: Centrum Informacyjne, portal Wirtualny Sztetl, Global Education Outreach Program, Muzeum na Kółkach" - podkreślili jurorzy w komunikacie.

Nagroda EMA jest przyznawana okresowo przez Radę EMA, po rekomendacjach Grupy Ekspertów, Reprezentantów Krajowych, Międzynarodowych Współpracowników i innych grup zaangażowanych w działalność EMA. W roku 2011 nagrodę przyznano Muzeum Galileusza we Florencji, a w 2013 roku Fundacji Europeana z Hagi.

Nagrodę European Museum Academy ustanowiono w 2010 roku celem wyróżnienia wyjątkowych osiągnięć organizacji, naukowców i instytucji kultury w tworzeniu nowoczesnych muzeów oraz rozwijaniu ważnych projektów europejskich, które będą miały decydujący wpływ na rozwój muzealnego dyskursu na poziomie ogólnoświatowym. To kolejna, po European Museum of The Year 2016, najbardziej prestiżowa europejska nagroda muzealna, która trafia w tym roku do Muzeum POLIN.

Więcej informacji: http://www.europeanmuseumacademy.eu/ oraz www.polin.pl