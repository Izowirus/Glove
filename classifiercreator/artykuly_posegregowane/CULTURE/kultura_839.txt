Prezydent Andrzej Duda w filmowym nagraniu zachęca do udziału w Narodowym Czytaniu "Wesela" Stanisława Wyspiańskiego, odczytując jego fragment w dworku "Rydlówka" w podkrakowskich Bronowicach. Narodowe Czytanie "Wesela" odbędzie się 2 września.
      
            Narodowe Czytanie to organizowana przez prezydenta RP akcja publicznego odczytu narodowej literatury. Wybrane w tym roku w głosowaniu "Wesele" Wyspiańskiego będzie czytane 2 września.

W opublikowanym na stronie internetowej nagraniu do czytania "Wesela" zachęca prezydent Duda.

Prezydent odczytuje fragment opisujący miejsce weselnej zabawy w izbie dworku w podkrakowskich Bronowicach. To tam, w domu Włodzimierza Tetmajera w 1900 r. odbyło się wesele krakowskiego poety Lucjana Rydla z chłopką Jadwigą Mikołajczykówną i tam następnie artysta umieścił akcję swego dzieła.

Prapremiera sztuki odbyła się w marcu 1901 r. w Teatrze Miejskim w Krakowie. W tym samym roku w Krakowie "Wesele" zostało opublikowane po raz pierwszy. Dramat Wyspiańskiego został dotychczas przetłumaczony na ponad 10 języków. W języku polskim ukazało się ponad 120 wydań Wesela.



Finał Narodowego Czytania odbędzie się 2 września.

Chęć udziału w Narodowym Czytaniu zgłaszać można za pośrednictwem formularza na stronie internetowej zamieszczonej na stronie Kancelarii Prezydenta. Udział mogą brać szkoły, biblioteki i wszystkie inne instytucje, które chciałyby zrealizować czytanie "Wesela" w swoich miejscowościach.

Narodowe Czytanie odbywa się od 2012 r. Do tej pory w ramach akcji czytano "Pana Tadeusza" Adama Mickiewicza, dzieła Aleksandra Fredry, Trylogię Henryka Sienkiewicza i "Lalkę" Bolesława Prusa.

W ubiegłym roku Andrzej Duda i Agata Kornhauser-Duda rozpoczęli Narodowe Czytanie "Quo vadis" Henryka Sienkiewicza w warszawskim Ogrodzie Saskim. Przez ponad 11 godzin powieść Sienkiewicza czytali znani aktorzy. W całej Polsce i za granicą "Quo vadis" przeczytano w ponad 2200 miejscach.