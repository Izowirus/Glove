Tradycyjne pieśni kurpiowskie w oryginale,  improwizowane, czy w połączeniu z muzyką klasyczną, ale  też muzyka na żywo do recytacji gwarą kurpiowską - to główne atrakcje rozpoczynających się w niedzielę "Etnosakraliów Kurpiowskich".
      
            To cykl koncertów, które odbywać się będą do 18 czerwca w zabytkowych świątyniach na Kurpiowszczyźnie, m.in. w Ostrołęce, Myszyńcu, Lelisie, Kadzidle oraz w Muzeum Kultury Kurpiowskiej w Ostrołęce. Obok muzyków prezentować się będą twórcy ludowi.

"W tegorocznej edycji festiwalu pragniemy, nawiązując do tradycji ludowej, zaprezentować koncerty promujące pieśni kurpiowskie w oryginalnym i klasycznym wymiarze, koncerty improwizacji na tematy kurpiowskie przeznaczone na różne instrumenty, nie tylko organy, a także muzykę powstającą na żywo do recytacji gwarą kurpiowską tzw. +Gadek Kurpiowskich+" - informują organizatorzy z Fundacji Rozwoju Kultury Muzycznej na Kurpiach "Etno - Klasyka".

Tradycyjnej pieśni kurpiowskiej będzie poświęcony koncert 28 maja w Muzeum Kultury Kurpiowskiej. Zabrzmią najbardziej znane takie pieśni autorstwa ks. Władysława Skierkowskiego, ale też inspirowane Kurpiowszczyzną dzieła Karola Szymanowskiego. Nie zabraknie mazurków Fryderyka Chopina.

Organizatorzy chcą też pokazać folklor innych regionów Polski. W ramach plenerowego widowiska "Jadą goście, jadą..."  będzie pokazany jedyny w Polsce instrument - Carillon mobilny, który posłuży do prezentacji kultury mieszczańskiej Gdańska.