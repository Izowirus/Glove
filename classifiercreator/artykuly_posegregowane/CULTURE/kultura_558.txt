Lusławice, 14.01.2017. Kompozytor, dyrygent i pedagog muzyczny Krzysztof Penderecki podczas sesji w dworku Pendereckich. (mk/mgut) PAP/Maciej Kłoś Archiwum PAP © 2018 / Maciej Kłoś
                                        

            Nadzwyczajny koncert pod dyrekcją Krzysztofa Pendereckiego odbył się w sobotę w Pordenone na północy Włoch w ramach obchodów Międzynarodowego Dnia Pamięci o Ofiarach Holokaustu.
      
            Na koncert w Teatro Verdi z udziałem światowej sławy polskiego kompozytora i dyrygenta, który poprowadził orkiestrę Sinfonietta Cracovia, przygotowano specjalny program, opracowany wyłącznie na włoskie uroczystości upamiętniające ofiary Zagłady.

Krzysztof Penderecki zaprezentował swoją IV symfonię "Adagio"
zamówioną w 1989 roku przez władze Francji na dwusetlecie Deklaracji Praw Człowieka i Obywatela.

W trakcie koncertu wykonane zostały kompozycje Mieczysława Wajnberga (1919-1996), autora opery "Pasażerka" na motywach powieści Zofii Posmysz a także Viktora Ullmanna (1898-1944), który zginął w Auschwitz. Wykonanie tych utworów poprowadził dyrygent Maciej Tworek.

Na wiolonczeli grał Jan Kalinowski a na fortepianie Marek Szlezer.

Koncert wprowadził dziennikarz III programu radia RAI Francesco Antonioni. Zwrócił uwagę na szczególnie ważne znaczenie faktu, iż w Dniu Pamięci wystąpili polscy artyści.

Koncert w pełnym teatrze zakończyła wielominutowa owacja.

W organizację tego wydarzenia zaangażowany był Instytut Polski z Rzymu.