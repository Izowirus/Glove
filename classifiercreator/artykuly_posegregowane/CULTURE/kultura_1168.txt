US jazz singer Al Jarreau performs on stage of Montreux Jazz Club during the 50th Montreux Jazz Festival, in Montreux, Switzerland, 03 July 2016. The Montreux Jazz Festival runs from 01 to 16 July.  EPA/MANUEL LOPEZ   EDITORIAL USE ONLY 
Dostawca: PAP/EPA. PAP/EPA © 2017 / MANUEL LOPEZ
                                        

            Legendarny amerykański wokalista jazzowy Al Jarreau, siedmiokrotny laureat nagrody Grammy, zmarł w niedzielę w wieku 76 lat - poinformował menedżer artysty. Swoją muzykę, będącą mieszanką popu, funku, salsy i jazzu, Jarreau nazywał "Youmbination" lub "Jarreau-Music".
      
            "Al zasnął na wieki, spokojnie, ok. godz. 5.30 w szpitalu w Los Angeles. Byli przy nim członkowie rodziny i kilkoro bliskich przyjaciół" - poinformował agent muzyka Bob Zievers.

"Jest wdzięczny za tych 50 lat, podczas których zjeździł świat jako kapłan muzyki, i za wszystkich, którzy z nim to dzielili - jego wiernych fanów, oddanych muzyków i wielu innych, którzy wspierali jego starania" - dodał.

Na kilka dni przed śmiercią wokalista trafił do szpitala z powodu przemęczenia; za radą lekarzy odwołał wówczas wszystkie występy zaplanowane w ramach najnowszego tournee.

Agencja dpa przypomina, że jeszcze kilka dni temu menedżer Jarreau informował, że muzyk czuje się lepiej, a jego syn przyłapał go na śpiewaniu jednej z pielęgniarek jego hitu "Moonlighting Theme".

Uważany za jednego z największych współczesnych wokalistów Al Jarreau (właściwie Alwyn Lopez Jarreau) był znany, uwielbiany i nagradzany nie tylko jako wokalista jazzowy, ale także popowy i R&B. Jest jedynym wokalistą z nagrodą Grammy w tych trzech kategoriach muzycznych. Wydał 16 albumów studyjnych i pięć koncertowych.

W ubiegłym roku Jarreau dał 50 występów, m.in. w Białym Domu na zaproszenie ówczesnego prezydenta USA Baracka Obamy.

Al Jarreau pozostawił żonę Susan i syna Ryana.