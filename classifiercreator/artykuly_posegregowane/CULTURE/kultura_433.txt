Warszawa, 30.03.2017. XXIII Targi Wydawców Katolickich uroczyście zainaugurowane 30 bm. na Zamku Królewskim w Warszawie. Miejscem prezentacji ponad 160 wydawnictw i wystawców są Arkady Kubickiego. (mr) PAP/Leszek Szymański PAP © 2018 / Leszek Szymański
                                        

            170 wydawców z całego kraju, oficyn specjalizujących się w publikacjach o tematyce religijnej, prezentować będzie książki w Arkadach Kubickiego na warszawskim Zamku Królewskim podczas XXIV Targów Wydawców Katolickich, które potrwają od czwartku do niedzieli.
      
            Tegoroczna edycja wydarzenia zgromadzi blisko 170 wystawców z całego kraju, oficyn kościelnych, zakonnych i świeckich specjalizujących się w publikacjach o tematyce religijnej, które targowej publiczności zaprezentują ponad 12 tysięcy publikacji. Jak podają organizatorzy targów, od zeszłego roku liczba wystawców wzrosła o 10 proc., przed Arkadami Kubickiego dostawiono dodatkowe cztery namioty, w których m.in. odbywać się będą spotkania i prelekcje.

Każdego roku Targi Wydawców Katolickich goszczą, w charakterze gościa honorowego, wybrane wydawnictwo zagraniczne. W tym roku jest to włoskie wydawnictwa Scripta Maneant, które zaprezentuje album "La Capella Sistina". Wydawca, we współpracy z Muzeami Watykańskimi, przygotował unikatową trójwymiarową, reprodukcję obrazów w pełni dokumentującą zdobienia Kaplicy Sykstyńskiej. Album ma wymiary 43,5 na 61 cm i waży ok. 30 kg, podpisy do ilustracji są w wersji włosko-angielskiej. To limitowana seria, wydano jedynie 1999 kopii, a do Polski trafiło tylko 50 egzemplarzy.

Na targach będzie można spotkać wielu autorów, swój udział potwierdzili m.in. prof. Andrzej Nowak, prof. Wojciech Roszkowski, Jacek Mycielski, Jan Pospieszalski, Grzegorz Górny, Bronisław Wildstein, Michał Karnowski, ks. prof. Waldemar Chrostowski, Magdalena Ogórek, siostra Anastazja, siostra Małgorzata Chmielewska, prof. Jan Żaryn i wielu innych.

Podczas targów wręczana jest Nagroda Stowarzyszenia Wydawców Katolickich Feniks, która w tym roku przyznana zostanie po raz 20. Do jubileuszowej edycji nagrody została zgłoszona rekordowa liczba 408 tytułów.

Krótko przed targami ogłoszono nazwiska laureatów nagrody Mały Feniks 2018, przyznawanej osobom promującym w mediach książkę katolicką i wartości chrześcijańskie. Nagrody w tym roku otrzymały: obchodzące jubileusz 100-lecia istnienia Wydawnictwo Jedność, Katolicka Agencja Informacyjna, czasopismo "Któż jak Bóg", miesięcznik "WPiS", dziennikarka TVP oraz autorka książek Brygida Grysiak, dwumiesięcznik "Jasna Góra" oraz Barbara Sułek-Kowalska, dziennikarka pisząca o książkach w tygodniku "Idziemy".

W trakcie targów odbędą się także panele dyskusyjne m.in. na temat skutecznej pomocy uchodźcom oraz ofiarom wojny na Bliskim Wschodzie z udziałem Zygmunta Kwiatkowskiego SJ, autora reportażu "Za daleki Bliski Wschód" oraz Janiny Ochojskiej - prezesa i fundatora Polskiej Akcji Humanitarnej. Obchodzone w tym roku 100-lecie odzyskania przez Polskę niepodległości na targach obchodzone będzie cyklem spotkań „Niepodległa". Zaplanowano też debatę "Wolność jest w nas", w której udział weźmie m.in. o. Jacek Salij OP. Z okazji stulecia niepodległości kapituła nagrody Feniks postanowiła dodać jeszcze jedną kategorię: „Historia niepodległa”, w której nagrodzone zostaną publikacje dotyczące tej tematyki.

Targi Wydawców Katolickich zaprezentują także program filmowy. Wśród kilkunastu filmów dokumentalnych podczas targów zobaczyć będzie można obrazy takie jak: "Tango papieża", "Tęcza. Benedykt XVI w Polsce" autorstwa Krzysztofa Żurowskiego, "Jestem mu wdzięczny" Krzysztofa Tadeja i ks. Andrzeja Majewskiego, "Historia zmartwychwstania" Julii Wołoszyńskiej-Matysek, "Świętokradztwo" Grzegorza Linkowskiego, "Gen miłosierdzia" Piotra Kota, "Chrześcijanie w Syrii" Rafała Stańczyka.

W niedzielę, ostatniego dnia targów, przypada II Narodowy Dzień Czytania Pisma Świętego. Z tej okazji w jednym z namiotów zlokalizowanych przed Arkadami Kubickiego zorganizowane zostanie rodzinne czytanie Biblii, w które włączą się również znane postaci życia kulturalnego.