Wrocław, 16.06.2018. Uroczyste odsłonięcie pomnika Ignacego Jana Paderewskiego we Wrocławiu, 16 bm. Popiersie powstało z okazji 100-lecia odzyskania przez Polskę niepodległości. (nlat) PAP/Maciej Kulczyński PAP © 2018 / Maciej Kulczyński
                                        

            Pomnik kompozytora i działacza niepodległościowego Ignacego Jana Paderewskiego odsłonięto w sobotę we Wrocławiu przy Narodowym Forum Muzyki. Monument został ufundowany przez wrocławski samorząd oraz przedstawicieli wrocławskiego biznesu z okazji 100. rocznicy odzyskania przez Polskę niepodległości.
      
            Pomnik przedstawia popiersie Paderewskiego ustawione na szklanym postumencie. Monument upamiętnia dwa wrocławskie koncerty Paderewskiego - z 1891 r. i 1901 r.

Pomnik odsłonili prezydent Wrocławia Rafał Dutkiewicz oraz prezes zarządu Wrocławskiej Izby Gospodarczej Waldemar Siemiński.

Prezydent Wrocławia podkreślił, że 100 lat temu zaczęła się wolna Polska. „Potem, już w naszych czasach, przeżywaliśmy ponowne odzyskanie niepodległości w 1989 r. Tak się potoczyła historia naszego kraju, że najwspanialsze osiągnięcia Polski związane są z ostatnimi dekadami – mieliśmy szczęście w tym wszystkim uczestniczy” - mówił.

Dodał, że ufundowanie pomnika Paderewskiego przez wrocławskich przedstawicieli biznesu to gest „szczęścia związany z tym, że jesteśmy dumnymi, szczęśliwymi wrocławianami, dumnymi, szczęśliwymi Polakami, dymnymi, szczęśliwymi Europejczykami”.

Beata Stragierowicz z komitetu organizacyjnego budowy pomnika przypomniała słowa Paderewskiego z 1915 r. „W odezwie skierowanej do Polonii amerykańskiej powiedział on: jestem Polakiem, wiernym synem ojczyzny, myśl o Polsce wielkiej i silnej, wolnej i niepodległej była i jest sensem mego istnienia. Dlatego temu wielkiemu mężowi stanu, patriocie, genialnemu artyście stawiamy ten monument” - powiedziała Stragierowicz.

Autorem koncepcji pomnika jest prof. Waldemar Wawrzyniak, popiersie wykonał Tomasz Wenklar, a szklany postument Wojciech Olech.