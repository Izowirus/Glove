Łódź, 04.01.2016. Budynek EC1 w Łodzi, w którym mieści się planetarium, 4 bm. Najnowocześniejsze w kraju, wyposażone w sprzęt wartości ok. 13 mln zł, planetarium zostanie otwarte w najbliższy piątek, 8 bm. Na pierwsze projekcje, odbywające się na 14-metrowym ekranie w kształcie kopuły, zarezerwowano już prawie 3 tys. biletów. (mr) PAP/Grzegorz Michałowski ***Zdjęcie do depeszy PAP pt. Łódź/ Otwarcie najnowocześniejszego w kraju planetarium - w piątek*** Archiwum PAP © 2017 / Grzegorz Michałowski
                                        

            Oscarowa dyskusja w gwiazdorskiej oprawie Planetarium EC1 w Łodzi i pokaz filmu "Mężczyzna zwany Ove", na pół roku przed jego oficjalną dystrybucją, umilą w niedzielę 26 lutego czas oczekiwania na werdykt Amerykańskiej Akademii Filmowej.
      
            Jak zapewnia PAP Life Katarzyna Bieńkiewicz z Narodowego Centrum Kultury Filmowej (NCKF) w Łodzi ma to być wyjątkowy wieczór filmowy.

Najpierw o godz. 21 w Planetarium EC1 odbędzie się debata o nominacjach, przewidywaniach i faworytach, którą poprowadzi dziennikarka Radia Łódź Agata Gwizdała. Uczestnicy dowiedzą się m.in., w jaki sposób Amerykańska Akademia Filmowa wybiera filmy, jak wygląda gala od kulis oraz co najbardziej zachwyciło i rozczarowało gości w tegorocznych nominacjach.

Swoim doświadczeniem i spostrzeżeniami podzielą się: filmoznawca, dyrektor NCKF i autor publikacji o kinie amerykańskim Rafał Syska, producent ze studia Opus Film, nagrodzony Oscarem za film "Ida" Piotr Dzięcioł oraz Urszula Śniegowska – dyrektorka programowa American Film Festival we Wrocławiu. Debata ma być też transmitowana na żywo na antenie Radia Łódź.

Po jej zakończeniu, NCKF zaprosi kinomanów na "oscarową projekcję". Na 6 miesięcy przed oficjalną polską premierą kinową, będzie można zobaczyć najnowszy film Hannesa Holma "Mężczyzna zwany Ove". Obraz nominowany jest do Oscara w dwóch kategoriach. Skandynawska tragikomedia powalczy o tytuł najlepszego filmu nieanglojęzycznego oraz zmierzy się w walce o Oscara za najlepszą charakteryzację.

Bieńkiewicz przypomina, że "Mężczyzna imieniem Ove" ma już na swoim koncie Europejską Nagrodę Filmową dla najlepszej europejskiej komedii.

Wstęp na projekcję jest płatny. Partnerem wydarzenia jest Radio Łódź.