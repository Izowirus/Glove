Szczecin, 22.04.2017. Widowisko plenerowe Silence/Cisza w Troi w reżyserii Pawła Szkotaka zaprezentowane przez Teatr Biuro Podróży w Poznaniu, 21 bm. w Szczecinie, w pierwszym dniu 52 Przeglądu Teatrów Małych Form KONTRAPUNKT. Tematem spektaklu są okrucieństwa wojny, a głównymi bohaterami dzieci – niewinni świadkowie śmierci bliskich, ofiary tułaczki i głodu. (mb/doro) PAP/Marcin Bielecki Archiwum PAP © 2018 / Marcin Bielecki
                                        

            Ta nagroda ma specjalny charakter; jest przyznawana nie tylko ludziom teatru, ale też muzykom czy pisarzom - powiedział PAP dyrektor artystyczny poznańskiego Teatru Biuro Podróży Paweł Szkotak, który otrzymał na Festiwalu w Edynburgu prestiżową nagrodę Archanioła przyznawaną przez "The Herald".
      
            "Było to dla nas spore zaskoczenie, bo dosyć szybko, już po pięciu zagranych spektaklach, ta wiadomość o nagrodzie do nas dotarła" - powiedział we wtorek PAP dyrektor artystyczny Teatru Biuro Podróży Paweł Szkotak. "Edynburg jest dla nas szczęśliwym miejscem, bo otrzymywaliśmy tutaj nagrody First Fringe, Critics' Award i Hamada Award. Rzeczywiście w stolicy Szkocji byliśmy zauważani" - podkreślił.

Szkotak powiedział, że "statuetka wygląda okazale". "To złoty Archanioł z trąbą" - dodał.

"Ta nagroda ma specjalny charakter, gdyż jest przyznawana nie tylko ludziom teatru, ale też w ogóle różnego rodzaju artystom, np. muzykom czy pisarzom. Archanioła przyznaje się biorąc pod uwagę zarówno festiwale teatralne, jak i muzyczne oraz festiwale książki" - wyjaśnił szef Teatru Biuro Podróży.

Jak napisano w uzasadnieniu w gazecie "The Herald", nagroda ta "jest wyrazem najwyższego szacunku dla tych, którzy mieli wieloletni, trwały i wartościowy wkład w festiwale w Edynburgu".

W swojej opatrzonej pięcioma gwiazdkami recenzji przedstawienia "Silence" w "The Herald" krytyk Mary Brennan napisała: "minęły dwadzieścia trzy lata, odkąd polski zespół Teatr Biuro Podróży rozpalił gorączkowy ogień, rozdzierał uszy kakofonią dźwięków i ukazał Armageddon na szczudłach w +Carmen funebre+ podczas Fringe'u".

"Tworzą spektakularne ramy dla kolaży ewokujących obrazów, które sięgają wstecz w historię - ale są najbardziej wstrząsający, gdy odzwierciedlają echo naszych skonfliktowanych czasów. (...) Bezczelna przemoc, waleczne piękno i żałosna ludzkość przegrywają i zderzają się ze sobą, podczas gdy historia wciąż powtarza się w tym gwałtownie fizycznym spektaklu, która stawia kłopotliwe pytania" - oceniała "Niezapomniane przeżycie dla tych, którzy stoją i patrzą" - podsumowała Brennan.

Dyrektor artystyczny Biura Podróży Paweł Szkotak podczas sobotniej ceremonii wręczenia nagrody przypomniał, że "Edynburg zawsze był (dla nas) wyjątkowy". "To tu po raz pierwszy zagraliśmy w 1995 roku na boisku szkolnym spektakl w deszczu, dla niewielkiej widowni - a skończyło się na tym, że zdobyliśmy nagrody Fringe First i Critics' Award" - mówił.

"Odtąd podróżowaliśmy po całej Ameryce Północnej, Indiach i Europie, ale nadal tu wracamy. Nasz zespół obchodzi trzydziestolecie w tym roku i jest to dla nas najcudowniejszy prezent urodzinowy" - podkreślił.

Szkotak podziękował też krytyk teatralnej gazety "The Harald" Mary Brennan, która - jak mówił- "od początku oglądała naszą pracę".

Poznański Teatr Biuro Podróży po raz szósty występuje na Fringe Festival w Edynburgu. W tym roku prezentuje dwa przedstawienia na scenie Pleasance: "Silence" grane jest w dniach 5-19 sierpnia i 21-26 sierpnia, a "Carmen funebre" będzie pokazane w dniach 16-19 sierpnia.

Nagroda Archanioła "The Herald" jest przyznawana co roku podczas edynburskiego festiwalu trzykrotnie. Wyróżnienie to otrzymują tylko trzy teatry lub indywidualni artyści, którzy wielokrotnie prezentowali swoje dzieła o najwyższej jakości artystycznej na wszystkich festiwalach w Edynburgu.

Pierwszym tegorocznym laureatem nagrody Archanioła gazety "The Herald" była The Wooster Group z Nowego Jorku. Drugi laur wręczono Biuru Podróży. Laureata trzeciego Archanioła poznamy w najbliższy weekend.

Krytycy "The Herald" przyznają swoje nagrody od 1996 r.