Grand Prix 38. Przeglądu Piosenki Aktorskiej (PPA) we Wrocławiu zdobył Marcin Januszkiewicz, który zwyciężył w Konkursie Aktorskiej Interpretacji Piosenki. W finale konkursu wzięło udział siedmioro młodych artystów.

      
            Koncert finałowy, po którym jury wybrało zwycięzcę, odbył się w piątkowy wieczór we wrocławskim Teatrze Muzycznym Capitol.

Marcin Januszkiewicz jest aktorem, absolwentem warszawskiej Akademii Teatralnej, związanym z warszawskimi teatrami: Współczesnym, Studio i Buffo, a także z wrocławskim Teatrem Muzycznym Capitol. Młody artysta otrzymał nagrodę główną konkursu - Złotego Tukana i 25 tys. oraz Tukana Dziennikarzy.

Jury w głównym konkursie przyznało też wyróżnienie Alicji Juszkiewicz, która od dziennikarzy otrzymała również wyróżnienie w postaci koncertu RAM Session we wrocławskim radiu.

Kapituła im. Aleksandra Bardiniego przyznała w tym roku dyplom mistrzowski aktorowi i reżyserowi Jackowi Bończykowi.

Tukana Off i 10 tys. zł nagrody przyznano Małgorzacie Wojciechowskiej i Maciejowi Zakrzewskiemu za spektakl „Trololo – Przesłania najjaśniejsze” o internetowym hejcie i cyberprzemocy.

Przegląd Piosenki Aktorskiej zakończy się w niedzielę.

Brytyjski muzyk jazzowy Jamie Cullum był jedną z gwiazd tegorocznej edycji PPA. Wśród zagranicznych gości znaleźli się również: francuski muzyk Mathias Duplessy, który wystąpił z Mukhtiyarem Alim - artystą pochodzącym z indyjskiego Radżastanu. Do Wrocławia przyjechała również Shefita, izraelska wokalistka wykonująca przeboje znanych zespołów we wschodnich aranżacjach. Publiczność obejrzała także spektakl francuskiej grupy teatralnej Compagnie Derniere Minute.