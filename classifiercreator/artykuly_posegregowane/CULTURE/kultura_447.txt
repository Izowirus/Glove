Kraków, 02.08.2009.  Balet Dworski "Cracovia Danza" występuje podczas inauguracji  X Festiwalu Tańców Dworskich w Krakowie, 1 bm. (dw) PAP /Jacek Bednarczyk Archiwum PAP © 2018 / Jacek Bednarczyk
                                        

            Potańcówka międzypokoleniowa, warsztaty tańca indyjskiego, taneczny rejs po Wiśle i próba bicia rekordu na największą liczbę osób, które wykonają piosenkę "Cała sala śpiewa z nami" - to tylko niektóre z atrakcji Nocy Tańca, która 17 czerwca odbędzie się w Krakowie.
      
            Organizowana po raz pierwszy Noc Tańca będzie siódmą z kolei obok: Nocy Muzeów, Teatru, Muzyki, Jazzu, Poezji i Cracovia Sacra.

"Pomysł zrodził się kilka lat temu, gdy podczas Nocy Teatrów prezentowały się także teatry tańca" – powiedziała PAP dyrektor Wydziału Kultury Katarzyna Olesiak. Jak dodała niewątpliwie realizacja dedykowanych tańcowi programów sprawiła, że stał się on bardzo modny. "Wiele osób zaczęło tańczyć, zarówno młodych jak i seniorów, i to środowisko nie tylko wśród instytucji publicznych, ale i prywatnych szkół jest naprawdę bardzo prężne. Chcemy pokazać taneczne bogactwo Krakowa" – wyjaśniła.

Chęć udziału w Nocy Tańca wyraziło ponad 50 podmiotów, zaplanowano prawie 100 wydarzeń. Będą to spektakle i pokazy profesjonalne oraz występy amatorskie i warsztaty dla kochających taniec.

Kraków będzie tańczył do późnych godzin nocnych. W mieście staną cztery plenerowe sceny: na Małym Rynku, Rynku Podgórskim, przed Nowohuckim Centrum Kultury i Dworkiem Białoprądnickim. Wydarzenia zaplanowano także w instytucjach m.in. w Teatrze Proxima oraz Staromiejskim Centrum Kultury.

Na Małym Rynku będzie można zobaczyć pokazy przygotowane m.in. przez Balet Dworski Cracovia Danza i Szkołę Tańca Jane Austin oraz "Krakowiaków", w Dworku Białoprądnickim zaplanowano "Sunday Funday" - czyli pokaz tańców z różnych szerokości geograficznych i krajów, a w Podgórzu będzie można podziwiać umiejętności zespołów wykonujących m.in. taniec akrobatyczny i sportowy.

Przed Nowohuckim Centrum Kultury odbędzie się Międzypokoleniowa Potańcówka organizowana przez Centrum Zarządzania Zespołem Niespokojnych Nóg, podczas której podjęta zostanie próba bicia rekordu w liczbie osób tańczących i śpiewających "Cała sala śpiewa z nami". W taneczny rejs po świecie będzie można wyruszyć także na pokładzie statku pływającego po Wiśle.

Krakowskie Noce są organizowane od maja do października. Ich uczestnicy mogą zobaczyć miejsca na co dzień niedostępne i uczestniczyć w wydarzeniach przygotowanych specjalnie na tę okazję. Dodatkowym atutem jest pora, w której odbywają się atrakcje. Oprócz miejskich instytucji kultury w realizację tego projektu włącza się środowisko twórców i artystów, kościoły i klasztory, instytucje prywatne. Organizatorem jest Wydział Kultury krakowskiego magistratu. Udział we wszystkich wydarzeniach jest bezpłatny.