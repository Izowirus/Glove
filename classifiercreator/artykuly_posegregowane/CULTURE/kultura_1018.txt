Występ English National Ballet zainauguruje w środę XXIV Łódzkie Spotkania Baletowe – największy w Polsce przegląd światowej klasy zespołów tanecznych. W programie tegorocznego festiwalu obok baletowej klasyki znalazło się również to, co w tańcu najnowsze i najodważniejsze.
      
            W łódzkim Teatrze Wielkim od 3 maja do 20 czerwca wystąpi 6 zespołów baletowych z 3 kontynentów, które przygotowały 7 programów tanecznych. Jak poinformował wcześniej konsultant programowy i artystyczny festiwalu Stanisław Bromilski, publiczność będzie miała okazję zapoznać się z pracą aż 14 choreografów, z czego połowa to twórcy, którzy w Polsce zaprezentują się po raz pierwszy. Jako pierwszy - i jednocześnie po raz pierwszy w Polsce - wystąpi English National Ballet z Wielkiej Brytanii - zespół istniejący od 1950 r. (początkowo jako Festival Ballet); od 1980 r. będący jednocześnie placówką edukacyjną.

Galowe przedstawienie w środę będzie miało specjalny akcent związany ze Świętem Narodowym 3 Maja. W trakcie jednej z trzech przygotowanych na ten wieczór choreografii – w III akcie "Śpiącej Królewny", brytyjscy artyści zatańczą poloneza.

W Łodzi Brytyjczycy pokażą także drugie widowisko – "Korsarza" w choreografii Anny Marii Holmes, która nagrodzona została amerykańską nagrodą Emmy. English National Ballet jest jednym z niewielu na świecie zespołów, które posiadają w swoim repertuarze kompletnego "Korsarza" i – jak zapowiedział dyrektor łódzkiej opery Paweł Gabara - będzie to inscenizacja przygotowana z ogromnym rozmachem; prawdopodobnie największa z realizowanych do tej pory na Spotkaniach Baletowych.

W kolejnych dniach festiwalu wystąpi jeden z najbardziej innowacyjnych zespołów tańca współczesnego Akram Khan Company z Wielkiej Brytanii. Tancerze znani m.in. z występu w czasie ceremonii otwarcia igrzysk olimpijskich w Londynie pokażą opowieść baletową opartą na sanskryckim eposie Mahabharata.

Debiutantem w świecie baletu jest zespół Acosta Danza z Hawany, który niecały rok temu stworzony został przez światowej sławy klasycznego tancerza kubańskiego Carlosa Acostę. Grupa pokaże spektakl „Debiut”, złożony z pięciu choreografii.

Połączenie baletu klasycznego z hip-hopem zaproponuje kanadyjski zespół RUBBERBANDance Group specjalizujący się w zacieraniu i przesuwaniu granic tańca współczesnego. Po raz pierwszy w historii łódzkiego festiwalu w spektaklu tanecznym wystąpi zespół z Chin - BeijingDance/LDTX z Pekinu. Zaprezentuje m.in. dyptyk choreograficzny "Beyond the Horizon" w choreografii polskiego artysty baletu Jacka Przybyłowicza.

Zgodnie z tradycją Spotkań, premierowe przedstawienie zaprezentują także artyści baletu łódzkiego Teatru Wielkiego. Będzie to "Spartakus" Arama Chaczaturiana w choreografii Emila Wesołowskiego.

Łódzkie Spotkania Baletowe to taneczne biennale organizowane od 1968 r. Są największą i najbardziej prestiżową imprezą baletową w kraju. Ich ideą jest upowszechnianie sztuki baletowej i aktualnych osiągnięć choreograficznych, zarówno na polu tańca klasycznego, jak i różnorodnych nurtów tańca współczesnego.

Gośćmi festiwalu do tej pory wszystkie liczące się na świecie zespoły baletowe jak Balet XX wieku Maurice'a Bejarta, Nederlands Dans Theater, Sadler's Wells, Royal Ballet, Ballet Rambert, Cullberg Ballet, Batsheva Dance Company, Balet Teatru Bolszoj z Moskwy, Sanktpetersburski Teatr Baletu Borisa Ejfmana, Ballet Nacional de Cuba, Stuttgarter Ballett, Elisa Monte Dance Company, Kibbutz Contemporary Dance Company, Akram Khan Company. Gośćmi festiwalu byli też słynni choreografowie, m.in. Maurice Bejart, Alicia Alonso, John Neumeier, Jiri Kylian, William Forsythe, Daniel Ezralow, Boris Ejfman, Mats Ek, Birgit Cullberg.