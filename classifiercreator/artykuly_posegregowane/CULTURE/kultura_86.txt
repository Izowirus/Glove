Krzysztof Wakuliński, Danuta Stenka i Małgorzata Pieczyńska znajdą się wśród gości 18. edycji Festiwalu Sztuki Słowa Verba Sacra, który rozpoczyna się poniedziałek w Poznaniu. W tym roku program nawiązuje do 100-lecia odzyskania niepodległości przez Polskę.
      
            Festiwal Sztuki Słowa zainaugurowano w 2001 r. w ramach projektu Verba Sacra jako przedsięwzięcie poświęcone największym dziełom literatury polskiej i światowej. Podstawowym celem festiwalu jest wspieranie obecności klasyki literackiej we współczesnej kulturze poprzez koncerty słowa z udziałem znanych aktorów i mistrzów recytacji.

Jak poinformował twórca i organizator festiwalu Przemysław Basiński, program nawiązuje w tym roku do dwóch jubileuszy: 100-lecia odzyskania przez Polskę niepodległości oraz 2 tys. lat od śmierci Owidiusza.

Festiwal rozpocznie w poniedziałek w Pałacu Działyńskich finał konkursu na artystyczną interpretację tekstu. Konkursowi patronuje twórca Teatru Rapsodycznego Mieczysław Kotlarczyk.

Przez dwa listopadowe tygodnie w poznańskich i wielkopolskich bibliotekach i ośrodkach kultury odbywać się będzie wspólne czytanie powieści Stefana Żeromskiego. Uczestnicy Festiwalowej Szkoły Czytania Klasyki Polskiej sięgną po "Przedwiośnie", "Wierną rzekę" oraz "Ludzi bezdomnych". W ramach tego przedsięwzięcia w bibliotece w Pobiedziskach do czytania włączy się Małgorzata Pieczyńska, odtwórczyni postaci Salomei Brynickiej w ekranizacji "Wiernej rzeki".

Teksty biblijne w języku kaszubskim czytać będzie Danuta Stenka. Pierwszą Księgę Samuela zaprezentuje Krzysztof Wakuliński. Elegie Owidiusza recytował będzie Przemysław Bluszcz. Prezentacje każdorazowo poprzedzone są specjalistycznymi komentarzami i odbywają się przy muzyce na żywo.

"Festiwal Sztuki Słowa Verba Sacra to jest zawsze przypominanie najważniejszych dzieł literatury, przede wszystkim Biblii oraz wielkiej klasyki. Robimy to od prawie 20 lat, bo wiemy, że jest to potrzebne - przychodzą ludzie, chętnie się w to angażują aktorzy. Nasza, stworzona w Poznaniu formuła, jest naśladowana w innych miejscach" - powiedział PAP Basiński.

Jak dodał, obecnie coraz trudniej jest znaleźć aktorów, którzy potrafią w odpowiedni sposób prezentować tekst. "Pewne pokolenia aktorów, te które wychowały się i prowadziły teatr literacki, już odeszły. Dzisiaj mamy do czynienia z zupełnie innym teatrem, o którym nie chcę mówić" - powiedział Basiński.

18. Festiwal Sztuki Słowa Verba Sacra 9 grudnia zwieńczy prezentacja Drugiej Księgi Samuela w interpretacji Wojciecha Żołądkowicza w poznańskiej katedrze.

Verba Sacra to artystyczno-naukowo-religijny projekt poświęcony tradycji słowa w kulturze duchowej narodu polskiego ze szczególnym uwzględnieniem dziedzictwa europejskiego. Jest pomyślany jako seria publicznych prezentacji Biblii oraz największych dzieł literatury polskiej i obcej w wykonaniu najwybitniejszych aktorów. Aktorów wspierają konsultanci teologiczni, literaturoznawcy i historycy.