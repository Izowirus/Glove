epa05283564 US musician Aretha Franklin waves after her performance at the International Jazz Day Concert on the South Lawn of the White House, in Washington, DC, USA, 29 April 2016. US President Barack Obama delivered remarks to introduce the event.  EPA/AUDE GUERRUCCI/POOL 
Dostawca: PAP/EPA. PAP/EPA © 2018 / AUDE GUERRUCCI/POOL
                                        

            Aretha Franklin, amerykańska wokalistka, nazywana królową soulu, od ośmiu lat chorująca na raka, jest w ciężkim stanie - poinformował w poniedziałek dziennikarz i przyjaciel rodziny Roger Friedman. Wiadomość tę potwierdziły amerykańskie telewizje.
      
            76-letnia Franklin "jest poważnie chora" - napisał Friedman na swej stronie internetowej Showbiz 411. "Jej rodzina prosi o modlitwę i uszanowanie prywatności" - dodał.

"Na chwilę obecną Aretha prosi mieszkańców Detroit, gdzie mieszka, aby modlili się za nią" - powiedział dziennikarz telewizji WDIV, dodając, że artystka zwróciła się z prośbą do stacji, by nie podawać więcej szczegółów na temat stanu jej zdrowia.

"Wszyscy się boimy" - powiedział agencji AFP pastor Robert Smith z kościoła w Detroit, w którym pastorem był niegdyś ojciec Arethy i gdzie zaczęła ona śpiewać. "Naprawdę nie wiem, co to będzie, jak jej zabraknie" - wyznał.

Aretha Franklin, u której nowotwór zdiagnozowano w 2010 roku, po raz ostatni zaśpiewała w listopadzie 2017 roku w Nowym Jorku na gali fundacji Eltona Johna wspierającej walkę z AIDS.

Jej ostatni koncert odbył się w sierpniu ub.r. w Filadelfii. "To było cudowne widowisko, zważywszy że Aretha walczyła z wyczerpaniem i odwodnieniem" - napisał Friedman na swojej stronie internetowej.

Królowa soulu odwołała na początku roku zaplanowane występy, gdy lekarz zalecił jej odpoczynek - podaje agencja Associated Press. W marcu miała wystąpić z okazji swoich urodzin w Newark w stanie New Jersey, a także w kwietniu na New Orleans Jazz and Heritage Festival.

W swej długiej karierze Franklin zdobyła aż 18 nagród Grammy. Jest pierwszą kobietą, która została przyjęta do Rock and Roll Hall of Fame.

Do największych hitów Arethy należą słynne utwory "Respect" i "I Say a Little Prayer", a także "(You Make Me Feel Like) A Natural Woman", "Day Dreaming", "Jump to It", "Freeway of Love" czy "A Rose Is Still A Rose".

W 2015 roku wokalistka została odznaczona przez ówczesnego prezydenta USA George'a W. Busha Prezydenckim Medalem Wolności, najwyższym cywilnym odznaczeniem Stanów Zjednoczonych. W styczniu 2009 roku zaśpiewała na inauguracji pierwszego w historii USA czarnoskórego prezydenta Baracka Obamy.