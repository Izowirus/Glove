epa05583462 (FILE) A file picture dated 13 July 2012 shows US musician Bob Dylan performing at the Benicassim International Music Festival (FIB), in Benicassim, Spain. Dylan won the 2016 Nobel Prize in Literature, the Swedish Academy announced in Stockholm on 13 October 2016.  EPA/DOMENECH CASTELLO *** Local Caption *** 50428988 
Dostawca: PAP/EPA. PAP/EPA © 2017 / DOMENECH CASTELLO
                                        

            Laureat literackiej Nagrody Nobla z 2016 roku, poeta i pieśniarz Bob Dylan przekazał Akademii Szwedzkiej przyznającej to wyróżnienie tradycyjną mowę noblowską, co było warunkiem, by otrzymał 819 tys. euro - przekazała w poniedziałek sekretarz Akademii.
      
            "Mowa jest wspaniała i - jak mogliśmy tego oczekiwać - wyrazista. Wraz z przekazaniem mowy przygoda z Dylanem dobiega końca" - napisała na swym blogu sekretarz Akademii Szwedzkiej Sara Danius.

"Kiedy dostałem literacką Nagrodę Nobla, zastanowiłem się, jaki dokładnie jest związek pieśni z literaturą. Pragnąłem to przemyśleć i odkryć powiązania. Spróbuję tutaj przedstawić te przemyślenia" - powiedział Dylan w mowie, w której przywołuje kolejno Cervantesa, Hermana Melville'a i Szekspira. Nagranie audio jego wystąpienia został przesłane do Sztokholmu.

76-letni Dylan (Robert Allen Zimmerman) miał sześć miesięcy od ceremonii wręczenia nagród 10 grudnia ub.r. w Sztokholmie na wygłoszenie mowy noblowskiej. W uroczystości tej nie wziął udziału. W kwietniu br. przy okazji pobytu w Sztokholmie z koncertami, podczas zamkniętej ceremonii odebrał od członków Akademii Szwedzkiej dyplom oraz medal noblowski.

Sara Danius wyjaśniała już wcześniej, że niekiedy noblowskie odczyty są zapisywane i przesyłane i że ostatni taki przypadek miał miejsce w 2013 roku, gdy podobne rozwiązanie wybrała kanadyjska pisarka Alice Munro. 82-letnia wówczas autorka opowiadań nie mogła przylecieć do Szwecji z powodów zdrowotnych.

Bob Dylan został nagrodzony literackim Noblem w październiku 2016 roku za "tworzenie nowych form poetyckiej ekspresji w ramach wielkiej tradycji amerykańskiej pieśni". Najpierw przez długi czas unikając kontaktu zwlekał z decyzją o przyjęciu wyróżnienia, potem odmówił przyjazdu 10 grudnia 2016 roku na ceremonię wręczenia Nagrody Nobla do Sztokholmu.

Na bankiecie noblowskim list od Dylana odczytała ambasador USA w Sztokholmie Azita Raji. "Przykro mi, że nie mogę być z wami, ale proszę przyjąć, że jestem tu duchem i to zaszczyt przyjąć tak prestiżową nagrodę" - napisał artysta. "Zostać uhonorowanym Nagrodą Nobla, to jest coś, czego nie mogłem sobie wyobrazić lub oczekiwać" - podkreślił Dylan.