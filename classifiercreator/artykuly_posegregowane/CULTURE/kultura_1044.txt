W wieku 85 lat zmarł w sobotę Stefan Sutkowski, założyciel i wieloletni dyrektor Warszawskiej Opery Kameralnej, pomysłodawca i redaktor serii wydawniczej Historia Muzyki Polskiej - poinformował Krzysztof Kur, b. zastępca dyrektora Warszawskiej Opery Kameralnej.
      
            Jak poinformował Kur, Stefan Sutkowski, muzykolog i działacz muzyczny, miał wpływ na kształt polskiego życia muzycznego ostatnich 60 lat. "W 1957 roku stworzył zespół instrumentów dawnych Musicae Antiquae Collegium Varsoviense. Na jego bazie w 1961 roku założył Warszawską Operę Kameralną, której dyrektorem był nieprzerwanie do 2012 roku" - napisał w informacji przesłanej PAP.

Stefan Sutkowski za swoją działalność uhonorowany został najwyższymi polskimi orderami państwowymi, m.in. w roku 2001 Krzyżem Wielkim Orderu Odrodzenia Polski, a także zagranicznymi: Krzyżem Honorowym I Klasy w dziedzinie Nauki i Sztuki Prezydenta Republiki Austrii (1991), Komandorią Orderu Zasługi Republiki Włoskiej (1999), Krzyżem Oficerskim Zakonu Kawalerów Maltańskich.

"W roku 2007 otrzymał Złoty Medal Zasłużony Kulturze Gloria Artis. W roku 2002 otrzymał doktorat honoris causa Akademii Muzycznej im. Fryderyka Chopina w Warszawie – swojej macierzystej uczelni" - poinformował Kur.