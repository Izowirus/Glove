Z udziałem ok. tysiąca delegatów z wszystkich zamieszkałych kontynentów rozpoczęły się w środę wieczorem w Katowicach Targi Muzyki Świata WOMEX. Ta największa międzynarodowa impreza poświęcona world music gości w Polsce pierwszy raz. Wydarzenie potrwa do niedzieli.
      
            Podczas koncertu inauguracyjnego w sali Narodowej Orkiestry Symfonicznej Polskiego Radia zabrzmiała polska muzyka w wykonaniu orkiestry kameralnej Aukso, która towarzyszyła zespołom Vołosi, Lautari oraz Kapeli Maliszów. Koncert był okazją do prezentacji przed zagraniczną publicznością sceny world music w Polsce.

WOMEX (ang. The World Music Expo – Targi Muzyki Świata) to złożona impreza poświęcona world music, czyli muzyce, która czerpie z muzyki etnicznej, folkowej, tradycyjnej, ale poszukuje czegoś nowego poprzez np. łączenie jej z muzyką elektroniczną czy jazzem.

Impreza co roku przyciąga kilka tysięcy uczestników, w tym roku w sumie spodziewanych jest ok. 2,5 tys. delegatów, 200 dziennikarzy i ponad 50 zespołów - z całego świata.

Podczas otwarcia dyrektor WOMEX Alexander Walter wyraził radość, że po tylu latach organizowania targów, których biuro znajduje się w Berlinie, kolejna ich edycja odbywa się w końcu w państwie sąsiednim, w Polsce, a konkretnie w Katowicach - Mieście Muzyki UNESCO. "To miasto zmienia się i zmierza do tego, żeby zostać jednym z najważniejszych ośrodków kultury w Polsce" - mówił Walter.

Podkreślił, że program imprezy to m.in. koncerty z udziałem nawet 300 artystów, konferencje, pokazy filmowe. "Jest to program odzwierciedlający wszystko to, co jest najważniejsze dla WOMEX-u. Staramy się promować różnice kulturowe, najnowsze trendy, aby móc pokazać to, co najlepsze z całego świata" - podkreślił szef targów.

Dyrektor współorganizującej imprezę katowickiej instytucji kulturalnej Miasto Ogrodów Piotr Zaczkowski przypomniał, że tytuł Miasta Muzyki UNESCO, który noszą Katowice to nie tylko zaszczyt i wyróżnienie, ale jednocześnie zobowiązanie do dalszego rozwoju różnych nurtów muzycznych i promocji muzycznej kraju. "Współorganizując festiwal, targi WOMEX chcemy delegatom z całego świata zaprezentować, przybliżyć to, co najważniejsze w muzyce Katowic, Górnego Śląska, Polski, ale także (...) naszych miast zaprzyjaźnionych i Miast Muzyki UNESCO" - dodał Zaczkowski.

WOMEX składa się z kilku równoległych części 

Z kolei prezydent Katowic Marcin Krupa wyraził nadzieję, że targi przyniosą korzyść obu stronom - gospodarzom oraz gościom. "My chcemy pokazać, co mamy najlepszego, ale i również chcemy korzystać z waszego potencjału, waszej wiedzy, aby czerpać jak najlepsze wzorce do dalszego rozwoju" - mówił do delegatów.

WOMEX składa się z kilku równoległych części. Pierwszą z nich jest część targowa, gdzie agencje, wydawnictwa czy menedżerowie z całego świata prezentują swoje usługi, a z drugiej strony np. festiwale, kluby czy instytucje je nabywają.

Druga część to konferencyjno-dyskusyjna. Tutaj delegaci będą rozmawiać m.in. na temat trendów i przyszłości world music. Kolejna to część filmowa.

Ważnym elementem WOMEX-u jest także obszerna część festiwalowa, na której prezentują się zespoły z całego świata. Większość koncertów jest otwarta dla publiczności.

W Katowicach na siedmiu scenach wystąpi ponad 50 zespołów. Większość z nich została wyłoniona w oficjalnej selekcji. Siedmioosobowe jury światowych ekspertów musiało wybrać kilkadziesiąt propozycji spośród niemal 1,5 tys. zgłoszeń.

Sceny zlokalizowane będą w Spodku, siedzibie Narodowej Orkiestry Symfonicznej Polskiego Radia (NOSPR) oraz Międzynarodowym Centrum Kongresowym (MCK), a także w klubie Królestwo. 

Wśród zagranicznych gwiazd wymienić można: orkiestrę dętą z Nowego Orleanu The Hot 8 Brass Band, kubański zespół łączący salsę, jazz, funk i muzykę afrokubańską Havana D’Primera, a także ukraiński zespół Dakh Daughters, działający na granicy burleski, sztuki performatywnej i muzyki.

Ponadto w sali kameralnej NOSPR-u znajdzie się tzw. scena regionalna – jeden ze stałych punktów WOMEX-u, gdzie zaprezentują się muzycy z kraju gospodarzy oraz państw sąsiednich.

W Katowicach scena ta nazywać się będzie "Kato Connections". Wystąpią na niej grupy polskie (Maniucha i Ksawery, Hańba oraz trio Wachowiak/Woźniak/Kinaszewska), te z krajów sąsiednich – z Czech, Słowacji i Niemiec, a także reprezentanci wybranych Miast Muzyki UNESCO. W tej ostatniej kategorii Katowice reprezentować będzie Marcin Wyrostek Band. Z uwagi na dużą liczbę zagranicznych delegatów, ta scena nie będzie otwarta dla publiczności.

Jak wynika z podanych PAP wcześniej przez katowickich współorganizatorów danych, koszt organizacji WOMEX-u to 2,5 mln zł, które pochodzą z budżetu Katowic. Impreza potrwa do 29 października.

Targi WOMEX organizowane od 1994 r. – co roku w innym europejskim mieście.