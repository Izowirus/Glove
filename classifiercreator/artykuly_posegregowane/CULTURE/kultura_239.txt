W Warszawie znajdują się 362 tablice, przy których będzie można oddać hołd powstańcom w ramach akcji "Wolność Łączy"- powiedział w środę w Polskim Radiu dyrektor Muzeum Powstania Warszawskiego Jan Ołdakowski.
      
            Podczas akcji "Wolność Łączy" pod tablicami upamiętniającymi wydarzenia powstańcze harcerze będą rozdawać pamiątkowe znaczki z Polską Walczącą i opowiadać co zdarzyło się w tych miejscach - powiedział Ołdakowski.

"Zapraszam wszystkich, którzy wyjdą na ulicę na godzinę "W" oddać hołd powstańcom, żeby później znaleźli najbliższe miejsce używając mapy, która jest na stronie internetowej muzeum, albo w aplikacji +miejsce pamięci+" - mówił.



Według Ołdakowskiego, w Warszawie znajdują się 362 tablice, przy których będzie można oddać hołd powstańcom. "Co roku walczymy o to, aby pojawiły się nowe tablice" - mówił dyrektor MPW.

Jak poinformował, w tym roku zostanie upamiętnione tablicą miejsce, w którym Niemcy dokonali "wstrząsających zbrodni na młodych łączniczkach i młodych powstańcach. W Porcie Czerniakowskim w hangarze, przy ul. Solec 6" - poinformował.

Więcej informacji o akcji "Wolność Łączy" można znaleźć na stronie: https://www.1944.pl/artykul/obchody-73.-rocznicy-powstania-warszawskiego-pod,4693.html

1 sierpnia przypada 74. rocznica Powstania Warszawskiego. Było ono największą akcją zbrojną podziemia w okupowanej przez Niemców Europie. 1 sierpnia 1944 r. do walki w stolicy przystąpiło ok. 40-50 tys. powstańców. Planowane na kilka dni trwało ponad dwa miesiące - do 2 października. W czasie walk w Warszawie zginęło ok. 18 tys. powstańców, a 25 tys. zostało rannych. Straty wśród ludności cywilnej były ogromne i wynosiły ok. 180 tys. zabitych. Pozostałych przy życiu mieszkańców Warszawy, ok. 500 tys., wypędzono z miasta, które po powstaniu zostało niemal całkowicie spalone i zburzone.