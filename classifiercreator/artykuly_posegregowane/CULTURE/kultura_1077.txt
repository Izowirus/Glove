epa05592341 US actor John Malkovich attends a press conference in a hotel in Buenos Aires, Argentina, 19 October 2016. Malkovich presented his show 'An Evening With John Malkovich' with two performances in the Argentinian capital based on texts of Latin America literature figures as Pablo Neruda and Ernesto Sabato.  EPA/David Fernandez 
Dostawca: PAP/EPA. Archiwum PAP/EPA © 2017 / David Fernandez
                                        

            Amerykański aktor John Malkovich wystąpi w środę w Filharmonii Narodowej podczas Wielkanocnego Festiwalu Ludwiga van Beethovena w roli narratora. Podczas koncertu wykonana będzie muzyka do tragedii "Egmont" J.W. Goethego.
      
            W trakcie 21. Wielkanocnego Festiwalu Ludwiga van Beethovena wykonywana będzie muzyka do tragedii J.W. Goethego „Egmont” op. 84, którą kompozytor napisał za namową wielkiego poety.

Martin Haselboeck, który poprowadzi w środę Orchester Wiener Akademie, do roli narratora zaprosił słynnego amerykańskiego aktora Johna Malkovicha. W koncercie wystąpi także szwedzka sopranistka Marie Arnet.

Muzyka do sztuki J. W. Goethego "Egmont" powstała w latach 1809-1810. Beethoven napisał tę muzykę na zamówienie Teatru Dworskiego w Wiedniu. Goethe chciał wykorzystać ją podczas inscenizacji sztuki.

Beethovenowi, wielkiemu wielbicielowi talentu Goethego, radość przyniósł nie tylko fakt, że Goethe powierzył właśnie jemu zadanie skomponowanie muzyki do "Egmonta", ale i samo obcowanie z dramatem, którego bohater, namiestnik Flandrii, skazany na śmierć za udział w powstaniu przeciwko Hiszpanii, był bardzo bliski rewolucyjnym ideałom kompozytora. Sam Goethe stwierdził, że Beethoven „wczuł się w jego intencje z godną podziwu genialnością”.

Współcześnie w inscenizacjach "Egmonta” muzyka Beethovena jest raczej rzadko wykorzystywana. Za najcenniejsze jej fragmenty uznawane są Pieśń Klaerchen i Larghetto napisane do sceny śmierci Klaerchen, a także wieńcząca dzieło, skomponowana na specjalne życzenie Goethego, tzw. Symfonia zwycięstwa.

Natomiast uwertura do "Egmonta" w tonacji f-moll, wciąż cieszy się niesłabnącą popularnością jako samodzielne dzieło; obecna jest w nagraniach wielu słynnych orkiestr i dyrygentów. Należy, obok Coriolana i tzw. Leonory III, do najpopularniejszych uwertur Beethovena.

Przedstawienia, w których bierze udział w ostatnich latach John Malkovich, łączą szczególne związki z muzyką klasyczną. Aktor w 2013 r. wystąpił m.in. w kameralnej operze "The Giacomo Variations" w reżyserii Michaela Strumingera; zagrał słynnego uwodziciela Casanovę, który pod koniec życia pisze swoją autobiografię. W spektaklu wykorzystane zostały motywy muzyczne z oper Mozarta "Don Giovanni", "Wesele Figara" i "Cosi fan tutte". Na scenie pojawili się również litewska aktorka Ingeborga Dapkinaite oraz para śpiewaków - sopranistka i baryton, wspomaganych od czasu do czasu głosem samego Malkovicha.

"Tak, John Malkovich śpiewał arie Mozarta!" - napisano w "Beethoven Magazine".

John Malkovich (ur. 1953), amerykański aktor, chorwackiego pochodzenia, reżyser i producent filmowy zagrał m.in. znudzonego fotoreportera w "Polach śmierci" i niewidomego lokatora Willa w filmie Roberta Bentona "Miejsca w sercu". W historii kina zapisał się rolą komediową w filmie "Making Mr. Right". W "Niebezpiecznych związkach" odtwarzał postać Vicomte de Valmont.

Jego wielką rolą była postać kompozytora podróżującego po powojennej Afryce w "Pod osłoną nieba" w reżyserii Bernardo Bertolucciegoeg Paula Bowlesa. W roku 1993 Malkovich stworzył - zdaniem krytyków - genialną kreację wcielając się w postać zabójcy w filmie Wolfganga Petersena "Na linii ognia", co przyniosło mu drugą nominację do Oscara. W "Myszach i ludziach" mistrzowsko zagrał umysłowo upośledzonego. Wstrząsającą kreację stworzył w "Jądrze ciemności", za co nominowany był do Złotego Globu. W 1999 r. powstał przewrotny obraz "Być jak John Malkovich", w którym aktor zagrał samego siebie.

W programie wieczoru obok muzyki do tragedii „Egmont” znajdą się również dwie inne kompozycje Ludwiga van Beethovena: VIII Symfonia F-dur op. 93 oraz Ah! Perfido op. 65.

21. Wielkanocny Festiwal Ludwiga van Beethovena trwać będzie do 14 kwietnia.