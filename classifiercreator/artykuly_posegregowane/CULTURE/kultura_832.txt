Opole, 26.07.2016. Nowoczesną multimedialną wystawą stałą otwarto, 26 bm. w Muzeum Polskiej Piosenki w opolskim amfiteatrze. (cat) Archiwum fot. PAP/Krzysztof Świderski
                                        

            W niedzielę Muzeum Polskiej Piosenki w Opolu zaprasza na swoje pierwsze urodziny. Przygotowano szereg atrakcji, a bilety wstępu w ten dzień będą kosztowały symboliczną złotówkę.
      
            Położone w bezpośrednim sąsiedztwie amfiteatru muzeum, w którym od ponad pół wieku odbywają się Krajowe Festiwale Piosenki Polskiej, w ciągu niespełna roku działalności odwiedziło blisko 27 tysięcy gości z Polski oraz wycieczki z Niemiec, Austrii, Czech, Ukrainy, Rosji, USA i Chin.

"Miejsca, do których szczególnie chętnie zaglądają nasi goście to budki nagraniowe, w których każdy może nagrać śpiewaną przez siebie piosenkę, a następnie wysłać ją sobie na mail oraz wirtualne lustra, które pozwalają sprawdzić jak prezentujemy się w stroju Majki Jeżowskiej, Justyny Steczkowskiej, Haliny Frąckowiak czy Piotra Rubika" - powiedział dyrektor Muzeum Polskiej Piosenki Jarosław Wasik.

Zainteresowaniem cieszą się też muzyczne fale oraz wyspy tabletów, w których zgromadzone są materiały audio oraz audio-video. "To ta część ekspozycji, która jest jedną z najbardziej interaktywnych - goście śmieją się, tańczą, śpiewają, głośno - ze względu na słuchawki, które mają na uszach - komentują wygląd tej czy innej gwiazdy, stroje, ówczesną rzeczywistość" - wyliczał Wasik.

W ramach pierwszych urodzin muzeum przygotowano warsztaty w klimacie retro z muzyką lat dwudziestych. W niedzielne przedpołudnie odbędą się warsztaty pt. "Niepotrzebne telefony, kiedy grają gramofony" obejmujące zajęcia muzyczno-ruchowe dla dzieci w wieku od 4 do 10 lat, które odbędą podróż do świata dawnych melodii. Mali uczestnicy poznają również brzmienie gramofonu, które przeniesie ich w świat niecodziennego już odbioru muzyki - osobistego, skupionego na wspólnym przeżyciu - bez internetu, telefonu i komputera.

Po południu na seniorów czekają warsztaty "W małym kinie - piosenki z polskich filmów i seriali", w trakcie których poznają oni historię polskich przebojów filmowych, m.in. "Miłość Ci wszystko wybaczy", "Pamiętasz była jesień", "Lata dwudzieste, lata trzydzieste". Dowiedzą się czemu służy piosenka w filmie, jaka jest rola piosenki promującej film. Gwiazdą wieczoru będzie Tomasz Stockinger z repertuarem, na który składać się będą piosenki autorstwa Mariana Hemara, Juliana Tuwima, Henryka Warsa czy Jerzego Petersburskiego.

Według Wasika, zespół przygotowuje się do kolejnych inwestycji, które mają wzbogacić ofertę muzeum. W planach jest m.in. budowa edukacyjnego studia nagrań, w którym uczestnicy będą mogli dowiedzieć się, jak wygląda proces nagrywania piosenek.