PAP/Jakub Kamiński
                                        

            Krzysztof Penderecki jest wielką i bardzo ważną instytucją polskiej kultury - powiedział wicepremier, minister kultury Piotr Gliński, podczas poniedziałkowej konferencji, zapowiadającej Festiwal Krzysztofa Pendereckiego.



      
            Festiwal, który odbędzie się w Warszawie w dniach od 16 do 23 listopada, jest formą uczczenia 85. urodzin kompozytora i dyrygenta prof. Krzysztofa Pendereckiego.

"Krzysztof Penderecki, jak wszyscy wiemy, jest wielką i bardzo ważną instytucją polskiej kultury. To jest postać, bez której trudno sobie wyobrazić polską kulturę"- powiedział wicepremier, minister kultury Piotr Gliński, uczestniczący w poniedziałkowej konferencji w Centrum Prasowym PAP.

Szef MKiDN dodał, że jest mu niezmiernie miło, że jego ministerstwo, ale także wiele instytucji dbających i myślących dobrze o polskiej kulturze, wspiera ten festiwal. "To będzie wielkie i ważne wydarzenie. Myślę, że to jest także taka powinność, która jest oczywistością" - powiedział.

Minister Gliński podziękował Pendereckiemu "za wieloletnią pracę i tworzenie wartości, które są tak ważne dla kultury polskiej, europejskiej i światowej". Poinformował także, że finał festiwalu będzie połączony z rozpoczęciem nowego "Festiwalu Trójmorza".

"Moja muzyka nie tylko ma słuchaczy, ale też ma oparcie w rządzie" - powiedział Krzysztof Penderecki dziękując ministrowi kultury za przybycie na spotkanie. "Tak się dzieje od lat" - podkreślił kompozytor. "Zawsze ministerstwo kultury mnie wspierało, od początku, nawet wtedy, gdy moja twórczość jako kompozytora była jeszcze w powijakach. Jestem wyjątkowo szczęśliwym człowiekiem, że moja muzyka w moim kraju jest grana i szanowana" - dodał.

Program Festiwalu Krzysztofa Pendereckiego ułożyła Elżbieta Penderecka. Omawiając zaplanowaną na osiem dni imprezę Elżbieta Penderecka wyjaśniła, że złoży się na nią dziesięć koncertów, w tym siedem symfonicznych i trzy kameralne. A w wydarzeniach w salach Filharmonii Narodowej, Teatru Wielkiego-Opery Narodowej oraz Zamku Królewskiego w Warszawie wstąpią najwybitniejsi artyści, interpretatorzy muzyki z całego świata, wybitni dyrygenci, także reprezentujący młode pokolenie artystów. Każdy z zaproszonych dyrygentów poprowadzi jeden utwór. "Wystąpią największe i najlepsze polskie orkiestry, m.in. Filharmonii Narodowej, NOSPR-u, Sinfonii Varsovii, Polskiej Orkiestry Radiowej" - podkreśliła Penderecka.

Festiwalowe koncerty będą przeglądem twórczości kompozytora powstałej w ciągu ponad sześciu dekad. Publiczność usłyszy m.in. Tren ofiarom Hiroszimy z roku 1960 - jedną z najbardziej znanych i najczęściej wykonywanych kompozycji, za którą kompozytor otrzymał m.in. nagrodę UNESCO; II Symfonię z 1979-80; Sextet na klarnet, waltornię, skrzypce, altówkę, wiolonczelę i fortepian z roku 2000.

Na festiwalu zadebiutuje oficjalnie zespół Penderecki Trio w składzie: Jarosław Nadrzycki - skrzypce, Karol Marianowski- wiolonczela, Konrad Skolarski - fortepian.

W dzień urodzin Krzysztofa Pendereckiego - 23 listopada - w warszawskiej katedrze św. Jana, mszę świętą odprawi metropolita warszawski ks. kardynał Kazimierz Nycz. Wieczorem w Teatrze Wielkim-Operze Narodowej odbędzie się koncert urodzinowy, podczas którego Orkiestrę Sinfonia Varsovia poprowadzi Krzysztof Penderecki. Wystąpią połączone chóry Filharmonii Narodowej i Teatru Wielkiego-Opery Narodowej. Solistką będzie skrzypaczka Anne-Sophie Mutter, która wykona II Koncert skrzypcowy "Metamorphosen" skomponowany przez Krzysztofa Pendereckiego w 1995 r. Publiczność usłyszy też Concerto grosso na trzy wiolonczele i orkiestrę - utwór z 2001 r. Wystąpią Arto Noras, Ivan Monighetti, Frans Helmerson, a dyrygować będzie Christoph Eschenbach.

W finale koncertu urodzinowego wykonana zostanie kompozycja "Dies illa", powstała na obchody setnej rocznicy wybuchu I wojny światowej. Kompozytor posłużył się w niej średniowiecznym tekstem łacińskim liturgii mszy żałobnej i stworzył utwór o uniwersalnej wymowie. "Dies illa" wpisuje się w ciąg wielkich dzieł oratoryjnych Pendereckiego. Elżbieta Penderecka przypomniała, że podczas premiery "Dies illa" w listopadzie 2014 r. w Brukseli w wykonaniu dzieła - które ma podtytuł "Tysiąc głosów dla pokoju" - wzięło udział 28 chórów z różnych krajów świata; w sumie w brukselskiej katedrze zaśpiewało 1350 chórzystów.

W Warszawie wystąpią soliści - Johanna Rusanen, sopran, Anna Radziejewska – mezzosopran oraz Nikolay Didenko – bas. Sinfonię Varsovię poprowadzi Leonard Slatkin.

Festiwal Krzysztofa Pendereckiego objął honorowym patronatem minister kultury i dziedzictwa narodowego prof. Piotr Gliński.

Organizatorami festiwalu są Stowarzyszenie im. Ludwiga van Beethovena, Europejskie Centrum Muzyki Krzysztofa Pendereckiego, Narodowe Centrum Kultury, Stowarzyszenie Akademia im. Krzysztofa Pendereckiego, Międzynarodowe Centrum Muzyki. Patronat medialny sprawuje PAP.

Wydarzenia festiwalowe promować będzie plakat wyłoniony w ogólnopolskim konkursie adresowanym do studentów i absolwentów polskich Akademii Sztuk Pięknych i szkół artystycznych.