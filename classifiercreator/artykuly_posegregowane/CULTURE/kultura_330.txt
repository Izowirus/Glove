Bydgoszcz, 19.11.2016. Dyrektor artystyczny i przewodniczący jury profesor Piotr Paleczny podczas ogłoszenie wyników konkursu. W bydgoskiej Filharmonii Pomorskiej odbył się, 19 bm., X Międzynarodowy Konkurs Pianistyczny im. Ignacego Jana Paderewskiego. (tż/doro) Archiwum fot. PAP/Tytus Żmijewski
                                        

            Pianista Piotr Paleczny otrzyma w tym roku Nagrodę im. Cypriana Kamila Norwida za "Dzieło życia" - podali we wtorek organizatorzy nagrody, ogłaszając jednocześnie nazwiska nominowanych w pozostałych kategoriach. Laureatów poznamy we wrześniu.
      
            Jeden z najwybitniejszych polskich pianistów, laureat wielu międzynarodowych konkursów pianistycznych oraz pedagog muzyczny - Piotr Paleczny - otrzyma w tym roku Nagrodę im. Cypriana Kamila Norwida "Dzieło życia".

W kategorii "literatura" nominowano Marię Bigoszewską za tom poetycki "Wołam cię po imieniu", Wojciecha Chmielewskiego za powieść "Belweder gryzie w rękę" oraz Pawła Sołtysa za zbiór opowiadań "Mikrotyki".

Nominacje w kategorii muzycznej otrzymali: muzykolog Michał Klubiński za książkę "Bohdan Wodiczko. Dyrygent wobec nowoczesnej kultury muzycznej", multiinstrumentalistka Maria Pomianowska za kierownictwo artystyczne Festiwalu Skrzyżowanie Kultur - 2017 i klawesynistka Lilianna Stawarz za kierownictwo muzyczne opery "Farnace" Antonio Vivaldiego, wystawionej w Teatrze Stanisławowskim w Łazienkach Królewskich w Warszawie.

W dziedzinie sztuk plastycznych kapituła nominowała malarza i grafika Antoniego Fałata za obraz "Europa", który został pokazany na wystawie sztuki polskiej w Parlamencie Europejskim oraz Galerii Katarzyny Napiórkowskiej w Brukseli. Wśród pretendentów do nagrody znaleźli się również grafik i rysownik Andrzej Kalina za wystawę "moja POLSKA podróż", prezentowaną w Galerii DAP w Warszawie oraz rzeźbiarze Jan Kucz i Janusz Pastwa za wystawę "Kucz/Pastwa", którą można było obejrzeć w galerii Salon Akademii w Warszawie.

Statuetkę w kategorii teatralnej odbierze jeden spośród trzech nominowanych w tej dziedzinie sztuki: muzyk, grafik, performer i reżyser Grzegorz Laszuk i zespół Komuna Warszawska za przedstawienia "Cezary idzie na wojnę" i "Siedem pieśni o awangardzie", aktor Marian Opania za tytułową rolę w spektaklu "Ojciec", granym na deskach teatru Ateneum oraz reżyser Iwan Wyrypajew za inscenizację spektaklu "Wujaszek Wania", wystawianego w Teatrze Polskim w Warszawie.

Nazwiska laureatów w poszczególnych dziedzinach sztuki ogłoszone zostaną podczas uroczystej gali wręczenia nagród 24 września 2018 r. - w dniu urodzin Norwida - na Zamku Królewskim w Warszawie. Laureaci otrzymają statuetki oraz nagrody pieniężne w wysokości 20 tys. zł, a laureat nagrody "Dzieło życia" - 25 tys. zł.

Nagrody im. Cypriana Kamila Norwida są przyznawane od 2002 r. w czterech kategoriach. W 2005 r. powołano kapitułę Nagrody im. Norwida "Dzieło życia" przyznawanej za całokształt twórczości. Celem wyróżnienia jest ukazywanie i promocja wybitnych dzieł i artystów tworzących na Mazowszu, przyczyniających się do wzrostu rangi regionu.

Wśród poprzednich laureatów wyróżnienia znaleźli się m.in. ludzie teatru - Gustaw Holoubek, Jan Englert, Jerzy Grzegorzewski, dyrygenci - Kazimierz Kord, Jacek Kaspszyk, Łukasz Borowicz, artyści plastycy - Leon Tarasewicz, Mirosław Bałka, Jacek Sempoliński oraz literaci - Ernest Bryll, Henryk Bardijewski, Janusz Drzewucki. Nagrodą "Dzieło życia" uhonorowani zostali m.in. Danuta Szaflarska, Tadeusz Konwicki, Erwin Axer, Andrzej Łapicki i Jerzy Maksymiuk.

Organizatorem i fundatorem nagród jest Samorząd Województwa Mazowieckiego we współpracy z Mazowieckim Instytutem Kultury.