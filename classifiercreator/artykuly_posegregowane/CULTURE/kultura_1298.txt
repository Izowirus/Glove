Poznań, 29.05.2012. Dyrygent profesor Marek Pijarowski podczas uroczystości wręczenia Nagród Gospodarczych Prezydenta RP, 29 bm. w Auli Uniwersytetu Adama Mickiewicza w Poznaniu. (obm) PAP/Jakub Kaczmarczyk Archiwum PAP © 2016 / Jakub Kaczmarczyk
                                        

            Koncert Orkiestry Filharmonii Pomorskiej pod dyrekcją Marka Pijarowskiego rozpoczął w niedzielę X Międzynarodowy Konkurs Pianistyczny im. Ignacego Jana Paderewskiego w Bydgoszczy. Do rywalizacji od poniedziałku przystąpi 47 osób z 17 krajów; wśród nich siedmioro Polaków.
      
            W koncercie inauguracyjnym jako solista wystąpił pianista Alexander Dadijev, który w zeszłym roku wygrał prestiżowy konkurs pianistyczny w Hamamatsu (Japonia). W programie wieczoru znalazły się utwory Paderewskiego - Humoreska koncertowa: Menuet, op. 14 nr 1, Wojciecha Kilara - III Symfonia "September Symphony" i Siergieja Prokofiewa - III Koncert C-dur, op. 26.

"Pragnę gorąco powitać wszystkich uczestników konkursu i jurorów, którzy zgodzili się przyjąć nasze zaproszenie. Znaną cechą Polski i Polaków jest gościnność. Jestem pewny, że uczestnicy naszego konkursu z różnych stron świata, bardzo utalentowani oraz jurorzy doświadczą tej gościnności" - powiedział w czasie uroczystości otwarcia dyrektor artystyczny konkursu i przewodniczący jury prof. Piotr Paleczny.

Prof. Paleczny dodał też, że nie może powstrzymać się od bardzo drogiego dla niego wspomnienia, bowiem przed 40 laty w Filharmonii Pomorskiej po raz pierwszy zagrał koncert Paderewskiego op. 11 z miejscową Orkiestrą Symfoniczną pod dyrekcją Antoniego Wita.

Inauguracja Konkursu Paderewskiego odbyła się w 156. rocznicę urodzin Paderewskiego. Patronat honorowy nad konkursem objął prezydent Andrzej Duda.

Konkurs składa się z dwóch etapów eliminacyjnych, półfinału i finału

W konkursie, przeznaczonym dla pianistów urodzonych w latach 1982-2000, wystąpi 47 osób. Zostały one wyłonione spośród 164 pianistów z 32 krajów, którzy przystąpili do przesłuchań eliminacyjnych w Brescii (Włochy), Londynie, Moskwie, Nowym Jorku, Tokio, Warszawie i Wiedniu lub przesłali nagrania na płytach DVD. Najliczniej reprezentowane są Rosja - ośmiu uczestników, Polska i Japonia - po siedmiu oraz Korea Południowa - sześciu.

Polskę reprezentuje siedmioro studentów: Aleksandra Świgut, Adam Tomaszewski i Tomasz Zając (Uniwersytet Muzyczny Fryderyka Chopina w Warszawie), Elżbieta Bilicka i Jakub Kuszlik (Akademia Muzyczna im. Feliska Nowowiejskiego w Bydgoszczy), Tymoteusz Bies i Andrzej Wierciński (Akademia Muzyczna im. Karola Szymanowskiego w Katowicach).

Konkurs składa się z dwóch etapów eliminacyjnych, półfinału i finału. Zgodnie z regulaminem do drugiego etapu może zostać zakwalifikowanych do 20 uczestników, do półfinału - nie więcej niż 10, a do finału - nie więcej niż pięciu. Finały konkursów z Orkiestrą Symfoniczną Filharmonii Pomorskiej zaplanowano na 18 i 19 listopada.

Występy pianistów oceniać będzie jury w składzie: przewodniczący Piotr Paleczny, Dmitri Alexeev (Rosja), Francisco J. Cruz Plaza (Hiszpania), Ewa Pobłocka, Matti Raekallio (Finlandia), Soo Jung Shin (Korea Południowa), Jerzy Sulikowski, Tamas Ungar (Węgry) i Arie Vardi (Izrael).

Pierwsza edycja Konkursu Paderewskiego, jeszcze o zasięgu ogólnopolskim, odbyła się w 1961 r.

Koncert laureatów odbędzie się 20 listopada w sali koncertowej Filharmonii Pomorskiej, a następnego dnia zostanie powtórzony w sali kameralnej Filharmonii Narodowej w Warszawie.

W konkursie przewidziane są trzy nagrody regulaminowe: 30, 15 i 7 tys. euro oraz wyróżnienia po 2,5 tys. euro, a także nagrody specjalne - jedna w wysokości 2 tys. euro i dwie po 1 tys. euro. Ustanowione zostały również nagrody pozaregulaminowe, zarówno pieniężne, jak i w formie zaproszeń na koncerty i recitale w kraju i za granicą.

Pierwsza edycja Konkursu Paderewskiego, jeszcze o zasięgu ogólnopolskim, odbyła się w 1961 r. Zwycięzcą został 25-letni Jerzy Maksymiuk, później znany w świecie dyrygent i dyrektor orkiestr. Kolejne edycje ogólnopolskiego konkursu odbyły się w 1986 r. i 1994 r. W 1998 r. impreza zyskała rangę międzynarodową i odtąd odbywa się regularnie co trzy lata.

Zwycięzcami ostatnich edycji konkursu zostali: w 2007 r. - Nikita Mndojanc (Rosja), w 2010 r. - Eduard Kunc (Rosja), w 2013 r. - Zheeyoung Moon (Korea Południowa).

Organizatorem konkursu jest Towarzystwo Muzyczne im. Ignacego Jana Paderewskiego w Bydgoszczy przy współudziale Akademii Muzycznej im. Feliksa Nowowiejskiego w Bydgoszczy i Filharmonii Pomorskiej im. Ignacego Jana Paderewskiego.