Warszawa, 17.10.2016. Klub Dowództwa Garnizonu Warszawa przy al. Niepodległości w Warszawie - tymczasowa siedziba Teatru Żydowskiego, 17 bm. Wyremontowany wojskowy dom kultury ma widownię mogącą pomieścić ok. 300 osób. Teatr Żydowski ma mieć dostęp do sceny przez dwa tygodnie w każdym miesiącu. (tg/awol) PAP/Tomasz Gzell Archiwum PAP © 2017 / Tomasz Gzell
                                        

            Koncerty, spektakle, spotkania z artystami i zwiedzanie żydowskiej Warszawy - w stolicy po raz 14. odbędzie się Festiwal Kultury Żydowskiej "Warszawa Singera". Impreza rozpocznie się 26 sierpnia i potrwa do 3 września.
      
            Do największych atrakcji tegorocznej odsłony jednego z najpopularniejszych stołecznych festiwali należy prezentacja głośnego spektaklu "Malowany ptak", stworzonego na podstawie powieści Jerzego Kosińskiego przez reżyserkę Maję Kleczewską i dramaturga Łukasza Chotkowskiego i wyprodukowany przez Teatr Żydowski w Warszawie i Teatr Polski w Poznaniu. Zaprezentowany zostanie także "Dybuk" - wcześniejsza praca teatralna tego duetu.

"Pierwszy raz +Dybuk+ i +Malowany ptak+ zostaną zagrane tak, jak zostało to założone. Jednego dnia, w odstępie dwóch godzin. Oba spektakle stanowią dyptyk o pamięci, trudnych relacjach polsko-żydowskich, które w obecnej sytuacji musimy podejmować na nowo, pamięci i o tym, co teraz" - powiedział Chotkowski podczas wtorkowej konferencji prasowej, zapowiadającej festiwal.

Zaznaczył, że oba przedstawienia łączy motyw nieistniejącej już sali prób Teatru Żydowskiego w Warszawie. "Bardzo dobrze się składa, że akurat w tym roku, kiedy Teatr Żydowski walczy o przetrwanie, przywracamy salę prób, w której aktorzy spędzili całe życie. Scena prób, w której odgrywamy +Dybuka+ i +Malowanego ptaka+ jest dla nas przestrzenią pamięci o Teatrze Żydowskim, pokoleniach aktorów, którzy w nim grali oraz apelem o to, by Teatr dostał prawowitą siedzibę. To konieczność" - dodał dramaturg.

"Czekając na Godota" Samuela Becketta wystawione zostanie przez Teatr Yiddishpiel z Izraela. Klasyczna sztuka Becketta zostanie pokazana w rewolucyjnej interpretacji i po raz pierwszy przeniesiona na scenę w trzech językach: jidysz, francuskim i hiszpańskim.

Wśród teatralnych atrakcji znalazły się także pokazy takich spektakli jak m.in. "A Tourist’s Guide to Warsaw" Hillela Mittelpunkta, spektakl Teatru Żydowskiego z Bukaresztu, "Szabasowa Dziewczyna" Daniela Simona w reżyserii Marcina Sławińskiego, "Miasteczko Kasrylewka" wg Szolema Alejchema w reż. Shmuela Atzmona-Wircera,"Szosza" na podstawie powieści Isaaca Bashevisa Singera w reż. Karoliny Kirsz, a także "Sanatorium pod Klepsydrą" - performance Agaty Dudy-Gracz na podstawie tekstów Brunona Schulza z udziałem aktorów Teatru Żydowskiego.

Przygotowano także program muzyczny. Do najważniejszych wydarzeń koncertowych tegorocznej "Warszawy Singera" należeć będzie koncert kantoralny "Ahava Raba - pokój, miłość, muzyka" z udziałem m.in. Yaakova "Yanky" Lemmera, Franka Londona, Merlina Shepherda i Patricka Farrella. Koncert odbędzie się w Synagodze im. Nożyków.

W tym roku zagrają także: KROKE, Oleś Brothers and Christopher Dell, Frank London and Friends, Warszawskie Combo Taneczne, Renata Przemyk (wystąpi w repertuarze Leonarda Cohena), Dima Gorelik Trio, The Brothers Nazaroff, Rolf Kuehn and trio Jachna/ Mazurkiewicz/ Buhl, Orkiestra Naxos, Marita Alban Juarez Quartet oraz Clarinet Summit: Ichra Clarinet Quartet (Mikołaj Trzaska, Wacław Zimpel, Paweł Szamburski, Michał Górczyński), Rolf Kuehn, Christian David, Oleś Brothers.

Wydarzenia tegorocznej edycji festiwalu odbywać się będą w tymczasowych siedzibach Teatru Żydowskiego w Warszawie - przy ul. Senatorskiej oraz Klubie Dowództwa Garnizonu Warszawa, jak również m.in. na scenach Teatru Kwadrat, Nowego Teatru, w Austriackim Forum Kultury, Synagodze im. Nożyków, Kinie Iluzjon, Centrum Kultury Jidysz, Muzeum Historii Żydów Polskich POLIN, a także w przestrzeni Placu Grzybowskiego.

Organizatorzy przygotowali także spotkania z pisarzami. Warszawiacy będą mogli wziąć udział w rozmowach z m.in. Mikołajem Grynbergiem, autorem książki "Rejwach", Moniką Sznajderman, autorką "Fałszerzy pieprzu", Krystyną Naszkowską, autorką "Wygnanych z raju" i Hanną Kral, wokół książki "Fantom bólu". W ramach "Czytelni pisarzy żydowskich" utwór "My, Żydzi polscy" Juliana Tuwima zinterpretuje Andrzej Seweryn, a "Sklepy cynamonowe" Brunona Schulza czytać będzie Jerzy Radziwiłowicz.

Zaplanowano również spotkania wokół nieistniejącej już Warszawy, zburzonej podczas II wojny światowej, warsztaty kuchni żydowskiej, warsztaty języka hebrajskiego, przegląd filmów Aleksandra Forda z lat 1933-48 pod hasłem "Nie tylko +Krzyżacy+...", pokazy filmów dokumentalnych i wykłady.

Szczegółowy program tegorocznego Festiwalu Kultury Żydowskiej "Warszawa Singera" dostępny jest na stronie internetowej pod adresem www.festiwalsingera.pl