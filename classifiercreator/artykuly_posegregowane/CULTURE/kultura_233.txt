Kompozytor, pianista Ignacy Jan Paderewski, ok. 1910. Archiwum fot. PAP/CAF © 2018 / 
                                        

            Blisko 50 koncertów, ponad 240 utworów, 91 artystów, 18 zespołów składa się na program 14. Międzynarodowego Festiwalu Muzycznego Chopin i jego Europa, który w czwartek rozpoczyna się w Warszawie.
      
            Tegoroczna edycja Festiwalu Chopin i jego Europa pt. "Niepodległa. Od Chopina do Paderewskiego" nawiązuje do obchodów setnej rocznicy odzyskania przez Polskę niepodległości. "Muzyka polska jest bohaterem festiwalu. Będziemy ją poznawać od XIX wieku po nasze stulecie" - mówił w czwartek podczas konferencji w NIFC Stanisław Leszczyński, dyrektor artystyczny festiwalu. "W sposób oczywisty jest tu symbolem postać Ignacego Jana Paderewskiego i to zarówno w przestrzeni muzyki, jak i kultury i polityki. Publiczność festiwalowa usłyszy muzykę Paderewskiego w wielu znakomitych interpretacjach. Nazwisko i twórczość Paderewskiego nie tylko wpisują się w program Festiwalu, a wręcz nadają mu rys" - podkreślił.

Festiwal - jak powiedział Leszczyński - stanowi szczególną okazję, aby przybliżyć utwory, które powstały w czasach, kiedy Polska była pod zaborami, a dzięki twórczości takich kompozytorów jak Noskowski, Dobrzyński, Karłowicz, Różycki, Chopin i Paderewski nie straciliśmy poczucia tożsamości narodowej ani wagi muzyki polskiej w kulturze europejskiej.

Omawiając program festiwalu Leszczyński zwrócił uwagę na wykonania takich utworów, jak m.in. Zygmunta Noskowskiego "Z życia narodu". Obrazy fantazyjne na tle Preludium A-dur (op. 28 nr 7 Chopina);, Kwintet smyczkowy F-dur op. 20 Ignacego Feliksa Dobrzyńskiego z tematem Mazurka Dąbrowskiego. Mazurek stanowi też - jak dodał Leszczyński - temat przewodni Uwertury do opery "Der Pole und sein Kind" niemieckiego kompozytora Alberta Lortzinga, który chciał nią uczcić Polaków opłakujących upadek powstania listopadowego.

W koncercie inauguracyjnym - 9 sierpnia - publiczność usłyszy kompozycję Krzysztofa Pendereckiego napisaną w związku ze stuleciem odzyskania przez Polskę niepodległości. "Jest to Polonez na wielką orkiestrę symfoniczną, który kompozytor stworzył na zamówienie naszego festiwalu" - powiedział PAP Leszczyński. "Ja traktuję to też jako uświetnienie 85-lecie kompozytora" - zaznaczył.

Według dyr. festiwalu drugim jubilatem jest Claude Debussy. "Obecność jego twórczości na festiwalu jest do pewnego stopnia egzemplifikacją jednej z naszych głównych idei, czyli ukazywania wpływów na muzykę Chopina innych twórców europejskich i odkrywania stylu Chopina w muzyce innych kompozytorów. Trudno na przykład wyobrazić sobie wspaniałe Preludia Debussy'ego bez pierwowzoru chopinowskiego" - wyjaśnił w rozmowie z PAP.

Podczas 23 dni festiwalu Chopin i jego Europa zaprezentowana będzie polska i zagraniczna kameralistyka oraz muzyka symfoniczna w znakomitych interpretacjach na instrumentach współczesnych i historycznych. Odbędą się premiery, np. 13 sierpnia prawykonanie utworu Agaty Zubiel "Fireworks" w wykonaniu European Union Youth Orchestra, którą poprowadzi Gianandrea Noseda. Kompozycja powstała na zamówienie Instytutu Adama Mickiewicza z okazji stulecia odzyskania przez Polskę niepodległości

Jako wyjątkowe wydarzenie festiwalu zapowiadana jest "Halka" Stanisława Moniuszki. 24 sierpnia o godz. 20 w Studiu Koncertowym im. Witolda Lutosławskiego czteroaktowa opera do libretta Włodzimierza Wolskiego zostanie po raz pierwszy wykonana na instrumentach historycznych, w autorskiej włoskiej wersji językowej. Orkiestrę Europa Galante poprowadzi Fabio Biondi.

Pierwsze wykonanie w Warszawie będzie też miała Symfonia C-dur "Roma" Georgesa Bizeta, którą ten znany twórca oper pisał ok. 11 lat, dokonując wielu poprawek i nigdy nie doprowadzając do wersji ostatecznej. Całość dzieła zabrzmiała po raz pierwszy już po śmierci kompozytora, w 1875 r. Inspiracją do skomponowania Symfonii "Roma” był pobyt kompozytora w Italii, na stypendium "Grand Prix de Rome". I tak powstał utwór symfoniczny, którego poszczególne części miały nawiązywać do różnych miast włoskich. W rezultacie powstała rzecz niezwykle interesująca, w której można usłyszeć nawiązania do Wagnera czy fragmenty o wyrazistej, "operowej" dramaturgii - opisują projekt organizatorzy festiwalu.

Wśród solistów tegorocznej edycji festiwalu są m.in.: Garrick Ohlsson, Dang Thai Son, Alexei Lubimov, Yulianna Avdeeva, Seong-Jin Cho, Kevin Kenner, Charles Richard-Hamelin, Nelson Goerner, Vadym Kholodenko, Tobias Koch, Gidon Kremer, Fabio Biondi i Haruma Sato.

Na scenie pojawią się takie zespoły jak m.in.: Bergen Philharmonic Orchestra, Orkiestra Akademii Beethovenowskiej, Sinfonia Varsovia, Orkiestra Filharmonii Narodowej i Amadeus Orkiestra Kameralna Polskiego Radia Agnieszki Duczmal.

Koncerty odbywać się będą w Teatrze Wielkim – Operze Narodowej, Studiu Koncertowym Polskiego Radia im. Witolda Lutosławskiego oraz na Zamku Królewskim w Warszawie.

"41 koncertów festiwalu Chopin i jego Europa będzie transmitowanych przez Program 2 Polskiego Radia i kilkanaście zostało zgłoszonych do Europejskiej Unii Nadawców" - zapowiedziała uczestnicząca w konferencji dyr. Małgorzata Małaszko.

Szczegółowy program festiwalu znajduje się na stronie www.chopin.nifc.pl

Organizatorem festiwalu jest Narodowy Instytut Fryderyka Chopina, współorganizatorami - MKiDN i Polskie Radio Program 2.

14. Międzynarodowy Festiwal Muzyczny Chopin i jego Europa. "Niepodległa. Od Chopina do Paderewskiego" trwać będzie do 31 sierpnia 2018 r.