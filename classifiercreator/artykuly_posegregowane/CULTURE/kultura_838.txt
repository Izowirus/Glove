Katowice, 14.05.2016. Widok na panoramę Katowic roztaczający się z platformy widokowej na szczycie wieży szybu Warszawa II w Muzeum Śląskim, 14 bm. (zuz) PAP/Andrzej Grygiel Archiwum PAP © 2017 / Andrzej Grygiel
                                        

            Propozycje 30-sekundowego filmu o Katowicach dla "najmniejszego kina świata" można nadsyłać do 10 września w konkursie, który towarzyszy tegorocznej edycji Ars Independent Festival. Zwycięska produkcja emitowana będzie w małym, mobilnym kinie o powierzchni 4 m kw.
      
            7. edycja Ars Independent Festival odbędzie się w ostatnim tygodniu września w Katowicach. Doroczna impreza poświęcona jest kulturze audiowizualnej, a szczególnie nowościom w dziedzinie filmu, animacji, gier wideo i wideoklipu, autorstwa młodych twórców.

Rzecznik festiwalu Bartek Sołtysik wyjaśnił, że konkursowe filmy "z własną interpretację hasła +Katowice+" mają "pobudzać do kreatywności młodych twórców, a jednocześnie pokazać górnośląską stolicę jako miasto wielu możliwości".

"Pozostawiamy pełną dowolność w zakresie techniki wykonania, filmowego gatunku czy zastosowanego przy realizacji sprzętu. Jedyne, o czym należy pamiętać to ograniczony czas – długość nagrania nie może przekroczyć 30 sekund. Udział jest bezpłatny, a każda osoba może zgłosić więcej niż jeden projekt" – powiedział Sołtysik.

Nagrania można przesyłać drogą elektroniczną do 10 września. Formularz zgłoszeniowy oraz regulamin dostępne są na stronie organizatora: www.arsindependent.pl. wycięskie produkcje zostaną ogłoszone i zaprezentowane 26 września podczas inauguracji festiwalu.

Autorzy najciekawszych prac otrzymają nagrody pieniężne. Zwycięzca otrzyma 2 tys. zł, laureat drugiego miejsca – 500 zł, a trzeciego – 250 zł.

Zwycięski, 30-sekundowy film promujący Katowice emitowany będzie w "najmniejszym kinie świata" – obiekcie o powierzchni 4 m kw., który pomieści dwoje widzów. Docelowo mobilne kino ma promować Katowice i być prezentowane przy okazji różnego rodzaju imprez, takich jak festiwale czy targi.

"Jesteśmy społeczeństwem coraz bardziej obrazkowym. Dużo łatwiej i wygodniej jest nam przyswoić obiekty wizualne niż tekstowe. Tym samym coraz większe znaczenie we współczesnym świecie odgrywają filmy. Równocześnie wiele firm, które zainwestowały w Katowicach, zgłasza nam potrzebę wykorzystania efektownych materiałów eksponujących miasto. Postanowiliśmy połączyć te dwie kwestie i stworzyć propozycję promowania miasta w najbardziej przyjemny i interesujący sposób" – tłumaczył Marcin Stańczyk z Wydziału Promocji Urzędu Miasta Katowice.

Organizatorami konkursu są Urząd Miasta Katowice, Katowice Miasto Ogrodów – Instytucja Kultury im. Krystyny Bochenek oraz TDJ Estate. Dwa pierwsze podmioty są jednocześnie organizatorami festiwalu.

Tegoroczna edycja międzynarodowego Ars Independent Festival rozpocznie się 26 września i potrwa do 1 października. Podczas wydarzenia prezentowane będą m.in. gry wideo, wideoklipy, animacje, krótkometrażówki. Jak co roku, w tych kategoriach przyznane zostaną również nagrody – tzw. Czarne Konie.

Dokładny program festiwalu ma zostać podany 29 sierpnia.