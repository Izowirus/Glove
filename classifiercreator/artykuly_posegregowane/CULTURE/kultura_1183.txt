Gdańsk, 02.02.2017. Najnowszy zakup Muzeum Historycznego Miasta Gdańska, XVIII-wieczny portret Johanna Adama Kulmusa ręki Jacoba Wessla, zaprezentowano 2 bm. w Ratuszu Głównego Miasta Gdańska. Portret Kulmusa zakupiony został do zbiorów Muzeum Historycznego Miasta Gdańska w grudniu 2016 roku za 72000 zł. Obraz przedstawia profesora medycyny i nauk przyrodniczych gdańskiego Gimnazjum Akademickiego, który był jednym z najbardziej rozpoznawalnych gdańskich medyków. (aw/mr) PAP/Adam Warżawa PAP © 2017 / Adam Warżawa
                                        

            Muzeum Historyczne Miasta Gdańska (MHMG) wzbogaciło swoją kolekcję o XVIII-wieczny portret medyka Johanna Adama Kulmusa, autorstwa Jacoba Wessla, wybitnego malarza gdańskiego. Prezentacja dzieła odbyła się w siedzibie muzeum w czwartek.
      
            Piotr Paluchowski z MHMG podkreślił, że sportretowany przez malarza Johann Adam Kulmus, jako profesor medycyny i nauk przyrodniczych gdańskiego Gimnazjum Akademickiego był jedną z najbardziej rozpoznawalnych postaci gdańskiego środowiska medycznego.

"Gdyby w tamtym czasie stworzyć ranking gdańskich lekarzy, ich popularności, to Kulmus na pewno byłby u jego szczytu" - wyjaśnił Paluchowski.

Johann Adam Kulmus urodził się we Wrocławiu w 1689 r., zmarł w Gdańsku w 1745 r. Napisał wydane w 1722 r. po niemiecku "Anatomische Tabellen" (Tablice anatomiczne), będących zbiorem jego wykładów anatomicznych i chirurgicznych. Dzieło uzupełnione 28 ilustracjami zmieniło spojrzenie ówczesnych badaczy na anatomię człowieka.

"Ogółem dzieło Kulmusa miało do 1843 r. aż 24 wydania. Zostało przetłumaczone na wiele języków, w tym także w 1774 r., na egzotyczny w tamtych wiekach, japoński. W Japonii dzieło Kulmusa przetłumaczono z wersji holenderskiej. Była to wówczas pierwsza książka w Japonii, która w całości została przetłumaczona z języka europejskiego" - podkreślił Paluchowski.

"Tworzący w XVIII w. Wessel był autorem około sześćdziesięciu portretów znamienitych gdańszczan - burmistrzów, rajców, pastorów i uczonych. Z dzieł tych do czasów współczesnych przetrwało jedynie około dwudziestu" - powiedziała Dorota Powirska z MHMG.

MHMG miało do tej pory w swoich zbiorach dwa portrety Wessla: "Portret burmistrza Daniela Gralatha" oraz "Portret pastora".

Obraz Wessla gdańskie muzeum kupiło od prywatnego kolekcjonera za 72 tys. zł.