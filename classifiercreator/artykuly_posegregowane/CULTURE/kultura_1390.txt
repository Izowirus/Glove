PAP/Jacek Bednarczyk
      
            
        

        
        PAP/Jacek Bednarczyk
      
            
        

        
        PAP/Jacek Bednarczyk
      
            
        

        
        PAP/Jacek Bednarczyk
      
            
        

        
        PAP/Jacek Bednarczyk
      
            
        

        
        PAP/Jacek Bednarczyk
      
          
  


  
            Wystawę "Między wodą a niebem" Rzeźb Balansujących Jerzego Kędziory można od czwartku oglądać nad Wisłą - na kładce o. Bernatki w Krakowie. Dziewięć figur akrobatów zawieszonych na linach i prętach, z jednym lub dwoma punktami podparcia, zdaje się przeczyć prawom grawitacji.
      
            "Te rzeźby żyją siłami natury" - mówił artysta. Pod jego okiem rzeźby montowali alpiniści.

Wystawa rzeźb na kładce o. Bernatka jest rozpoczęciem europejskiego projektu ukazania tych dzieł w szczególnych zaułkach przestrzeni publicznej kontynentu.
Projekt krystalizował się od lat, wcześniejsze pomysły na takie wystawy dotyczyły mostów Przyjaźni w Cieszynie i Strasburgu, mostu Brooklińskiego w hołdzie jego budowniczym, wiaduktów nieczynnej kolejki w nowojorskiej Chelsea, między kanałami Amsterdamu czy Wenecji.

Wystawa ma charakter otwarty. Artysta adresuje ją do środowiska twórców i odbiorców sztuki, ale też do przypadkowego widza, który z balansującymi na wietrze, nad nurtem rzeki rzeźbami może zetknąć się zupełnie przypadkowo.

"Rzeźby przeze mnie tworzone uosabiają odrealnione, choć towarzyszące wielu ludziom marzenie przejścia po linie" – mówił o swoich pracach Jerzy Kędziora.

Organizatorem pierwszej edycji wydarzenia "Między wodą a niebem" - ekspozycji Rzeźb Balansujących jest Fundacja Art&Balance, która powstała z inicjatywy Jerzego Kędziory. Celem Fundacji jest m.in. kultywowanie i promocja dziedzictwa narodowego, propagowanie wiedzy o sztuce i twórczości Jerzego Jotki Kądziory oraz przywracanie znaczenia i obecności sztuki, ze szczególnym uwzględnieniem rzeźby, dla przestrzeni publicznej.

Jak podkreślają organizatorzy wystawy, Jerzy Kędziora - rzeźbiarz, malarz, projektant i pedagog, wskazał nowy kierunek w rzeźbie, w którym wykorzystanie praw fizyki i eksperymentu sprawiło, że na pozór ciężkie i stateczne formy stały się ulotnymi. Są jedynymi statuami w świecie, które ustawione luźno jednym-dwoma punktami podparcia, np. na linie, pręcie, szczycie piramidy, utrzymują równowagę, przecząc prawom grawitacji. W większych zestawach wystawienniczych tworzą spektakle, rozgrywane między niebem a ziemią, jak "Globalne balanse" w Dubaju i Abu Dhabi, "Powyżej oczu" w Berlinie, "Podniebny spektakl" w Lourdes i wiele innych.

Największy, stały zbiór rzeźb balansujących Jerzego Kędziory posiada Fundacja Sztuki przy berlińskich Klinikach Czerwonego Krzyża, a znajdująca się w Bydgoszczy rzeźba "Przechodzący przez rzekę" stała się nowym symbolem miasta.

Rzeźby Jerzego Kędziory z wystaw i konkursów wracają z laurami i wyróżnieniami. W ostatnim czasie na szczególnych warunkach gościły twórcę amerykańskie imprezy: Miami Art przy Art Basel, New York Art, Art San Diego oraz Monaco Art. A londyńskie Kinetic Art, Muzeum Ann Norton w Palm Beach i MOCA w Miami zorganizowały twórcy duże indywidualne wystawy.

Wernisaż wystawy zaplanowano na czwartek wieczorem. Honorowy patronat nad wydarzeniem objął prezydent Krakowa Jacek Majchrowski. Wystawa potrwa do 12 grudnia.