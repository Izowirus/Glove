Wystawa jest przestrogą, bo są na świecie miejsca, gdzie niestety takie zdjęcia - szczególnie te najbardziej smutne i tragiczne - mogą również dziś powstać - powiedział w piątek Jarosław Szarek otwierając wystawę "Ukradzione dzieciństwo" w stołecznym Centrum Edukacyjnym IPN.
      
            Podczas uroczystego otwarcia wystawy "Ukradzione dzieciństwo" przedstawiającej życie dzieci od okresu międzywojennego do zakończenia II wojny światowej, prezes IPN Jarosław Szarek ocenił prezentowane zdjęcia jako "niesamowite". "Ta wystawa operuje przede wszystkim tym, co powinno być na wystawie: obrazem. Dzieciństwo zawsze kojarzy się z beztroską i radością, co ukazuje część tych zdjęć. Później jest jednak ten dramatyczny los II wojny światowej. Wystawa jest o tych najbardziej niewinnych czyli dzieciach, którym dorośli zgotowali ten los" - powiedział.

"Ta wystawa jest też przestrogą, bo niestety takie zdjęcia, szczególnie te najbardziej smutne i tragiczne, pokazują to co jest dzisiaj obecne na świecie. Są miejsca gdzie takie zdjęcia mogą dzisiaj powstać" - podkreślił Szarek. Ocenił, że ekspozycja "mówi wiele, a może nawet za dużo mówi o tym, jakie były losy Rzeczpospolitej w XX wieku". "Najbardziej przykre jest to, że historia, która miała być nauczycielką, nie jest nią dla wszystkich" - dodał.

Przypomniał, że Instytut Pamięci Narodowej podczas "18 lat swojego działania zaprezentował ponad 450 wystaw". "W tej ogromnej liczbie są wystawy, które poruszają, zostają w pamięci i wobec, których nie można przejść obojętnie. To jest jedna z tych wystaw" - ocenił.

"Instytut Pamięci Narodowej uczyni wszystko, żeby tą wystawę - przede wszystkim - przetłumaczyć na język angielski i ją pokazywać nie tylko w Polsce, ale również poza granicami" - zapowiedział Szarek.

Ekspozycja składająca się z 126 plansz fotograficznych z opisami, ukazuje życie dzieci od okresu międzywojennego do zakończenia II wojny światowej. Dzielą się one na pięć kategorii tematycznych: Dzieci, Obrońcy, Okaleczeni, Emigranci i Ofiary. Pokazuje też losy dzieci z różnych mniejszości narodowych m.in.: Żydów, Romów, Ukraińców, Białorusinów, Poleszuków, Karaimów, Ormian, Hucułów.