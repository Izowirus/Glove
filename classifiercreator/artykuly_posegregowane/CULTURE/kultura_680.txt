Katowice, 13.11.2017. Wicepremier, minister kultury i dziedzictwa narodowego Piotr Gliński (C), prezydent Katowic Marcin Krupa (3L), dyrektor Narodowej Orkiestry Symfonicznej Polskiego Radia (NOSPR) w Katowicach Joanna Wnuk-Nazarowa (3P), prezes zarządu Polskiego Radia S.A. Jacek Sobala (L), rektor Akademii Muzycznej im. Karola Szymanowskiego w Katowicach prof. Władysław Szymański (2L) oraz wiceprezesi Towarzystwa Muzycznego im. Karola Szymanowskiego prof. Eugeniusz Knapik (2P) i dr. hab. Arkadiusz Kubica (P) podczas uroczystości podpisania listu intencyjnego w sprawie organizacji Międzynarodowego Konkursu Muzycznego im. Karola Szymanowskiego w Katowicach, 13 bm. (nlat)  PAP/Andrzej Grygiel 
                                        

            We wrześniu 2018 r. odbędzie się w Katowicach pierwsza edycja Międzynarodowego Konkursu Muzycznego im. Karola Szymanowskiego. W poniedziałek podpisano w tej sprawie list intencyjny. Wśród sygnatariuszy był wicepremier, minister kultury i dziedzictwa narodowego Piotr Gliński.
      
            "Jest mi niezmiernie miło, że możemy dzisiaj podpisać ten list intencyjny (...) ws. powołania nowego wielkiego konkursu muzyki" - powiedział Gliński. Dodał, że choć oficjalnie podpisano dopiero list intencyjny, decyzja została już podjęta, a "intencje są już realizowane".

Wicepremier wyraził nadzieję, że konkurs będzie propagować polską kulturę. "Będziemy propagować polską kulturę chyba w najbardziej właściwy sposób, poprzez stworzenie platformy do uczestnictwa w praktykowaniu tej muzyki dla artystów z całego świata" – podkreślił.

Gliński przypomniał, że "muzyka łagodzi obyczaje" i dlatego "wszystkim nam powinno zależeć, żeby konkurs faktycznie, jeżeli chodzi o poziom, zasięg, sławę, był konkursem z tej najwyższej półki".

Pierwsza edycja wydarzenia odbędzie się we wrześniu 2018 r. (10-23 września, a konkurs kompozycji rozpocznie się nieco wcześniej) i tym samym wpisze się w obchody 100-lecia odzyskania przez Polskę niepodległości. Docelowo wydarzenie ma się odbywać co pięć lat.

Konkurs będzie obejmował fortepian, skrzypce, śpiew, kwartety smyczkowe i kompozycję

Dyrektor Narodowej Orkiestry Symfonicznej Polskiego Radia (NOSPR) Joanna Wnuk-Nazarowa powiedziała, że "takiego konkursu w Polsce nie ma", Podkreśliła, że będzie on obejmował aż pięć dziedzin: fortepian, skrzypce, śpiew, kwartety smyczkowe i kompozycję. Te kategorie są nawiązaniem do twórczości Szymanowskiego, który komponował szczególnie na te instrumenty oraz głos solowy.

Organizatorem konkursu jest Narodowa Orkiestra Symfoniczna Polskiego Radia (NOSPR). Współorganizatorzy to: Ministerstwo Kultury i Dziedzictwa Narodowego, miasto Katowice, Polskie Radio, Akademia Muzyczna im. K. Szymanowskiego w Katowicach oraz Towarzystwo Muzyczne im. K. Szymanowskiego. Przedstawiciele wszystkich tych podmiotów byli sygnatariuszami listu intencyjnego.

Jak podano podczas konferencji, koszt pierwszej edycji konkursu jest szacowany jest na 4-5 mln zł i ma być sfinansowany po połowie przez ministerstwo kultury i miasto Katowice.

Prezydent Katowic Marcin Krupa przypomniał, że od niemal dwóch lat miasto Katowice posiada tytuł Miasta Muzyki UNESCO, a "działania i ukierunkowanie miasta w stronę kultury, rozwoju muzyki przynoszą już określone owoce". "Bez wątpienia możemy powiedzieć, że dzisiaj rozpoczynamy nowy, inspirujący, muzyczny rozdział w historii miasta Katowice" – powiedział.

Zwracając się do wicepremiera Glińskiego prezydent Katowic podkreślił, że jest to spełnienie marzeń. "Nie tylko prezydenta miasta, bo od niedawna nim jestem, ale przede wszystkim wielu pokoleń wspaniałych muzyków naszego miasta, ludzi związanych z muzyką, ludzi, którzy muzyczne serce pozostawili w tym mieście i którzy cały czas kibicują rozwojowi tego miasta" - zaznaczył.

Dyrektor NOSPR wyjaśniła, że konkurs będzie trzyetapowy. Przesłuchania I i II etapu odbywać się będą równolegle w siedzibie NOSPR i katowickiej Akademii Muzycznej. Ostatni, finałowy etap, w trakcie którego solistom towarzyszyć będzie orkiestra NOSPR, odbędzie się w ich siedzibie.

W konkursowym repertuarze - nie tylko Szymanowski

W konkursowym repertuarze znajdą się nie tylko kompozycje Szymanowskiego, choć ich – również wśród obowiązkowych utworów – nie zabraknie.

Jury w poszczególnych kategoriach będzie sześcioosobowe. "Nasze założenie jest takie, że jurorzy muszą być osobami, które poświęciły część swojego życia wykonywaniu muzyki Karola Szymanowskiego (…). Zakładamy też, że w każdym jury jest jeden wybitny pedagog z Akademii Muzyczny im. Karola Szymanowskiego w Katowicach" – tłumaczyła Wnuk-Nazarowa. Dodała, że swój wkład w organizację konkursu potwierdził już m.in. wybitny pianista i pedagog prof. Andrzej Jasiński.

Jak podano, przewidywana pula nagród we wszystkich kategoriach to 287 tys. euro. Oprócz nagród głównych (trzy miejsca w każdej kategorii), będą też przyznawane nagrody specjalne m.in. za najlepsze wykonanie utworu Karola Szymanowskiego.

Organizatorzy przewidują, że konkurs oficjalnie ogłoszony zostanie na przełomie listopada i grudnia. Termin nadsyłania zgłoszeń minie 30 kwietnia 2018 r., a w kategorii kompozycji – 16 sierpnia 2018 r.

Szczegóły i regulamin mają być niebawem podane.

W ostatnich latach międzynarodowe konkursy dedykowane kompozytorowi Karolowi Szymanowskiemu organizowane już były w Katowicach przez towarzystwo jego imienia i tamtejszą Akademię Muzyczną - odbyły się dwie edycje konkursu kompozytorskiego (2012 i 2015 r.), i również dwie - konkursu kwartetów smyczkowych (2014 i 2017 r.)
 
Karol Szymanowski - ojciec polskiej muzyki XX w.

Karol Szymanowski (1882-1937) to kompozytor, pianista i krytyk muzyczny, przedstawiciel Młodej Polski, określany jako ojciec polskiej muzyki XX w. Jest uznawany, obok Fryderyka Chopina, za najwybitniejszego polskiego kompozytora.

Szymanowski skomponował kilkadziesiąt dzieł solowych, kameralnych, symfonicznych i wokalno-instrumentalnych. Jego muzyka na stałe weszła do światowego repertuaru, jest wykonywana i nagrywana przez najlepszych światowych artystów.

Rektor Akademii Muzycznej w Katowicach prof. Władysław Szymański podkreślił, że choć związki Karola Szymanowskiego z Katowicami nie są zbyt silne, to "bardzo znaczące".

Tłumaczył, że Szymanowski był w Katowicach w 1935 r., gdy w Teatrze Śląskim wykonywano jego "Stabat Mater". Kompozytor planował też objęcie stanowiska profesora w ówczesnym Konserwatorium Śląskim, niestety w 1937 r. zmarł.

Z kolei wiceprezes Towarzystwa Muzycznego imienia kompozytora prof. Eugeniusz Knapik wskazał, że Karol Szymanowski to jest postać w muzyce polskiej i światowej, która - mimo widocznego już renesansu jego twórczości - ciągle jeszcze czeka na odkrycie.

Dyrektor NOSPR wyraziła ponadto nadzieję, że w przyszłości lotnisko w Pyrzowicach mogłoby nosić imię Karola Szymanowskiego.