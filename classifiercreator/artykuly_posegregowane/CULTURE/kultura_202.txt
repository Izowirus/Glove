Katowice, 30.08.2018 Dotychczasowa dyrektorka Narodowej Orkiestry Symfonicznej Polskiego Radia Joanna Wnuk-Nazarowa (L) i nowa dyrektorka NOSPR Ewa Bogusz-Moore (P) podczas konferencji prasowej w Katowicach, 30 bm. (sko) PAP/Andrzej Grygiel PAP © 2018 / Andrzej Grygiel
                                        

            Wzmacnianie międzynarodowej pozycji Narodowej Orkiestry Symfonicznej Polskiego Radia w Katowicach i wykorzystywanie technologii w celu dotarcia do nowych odbiorców to cele nowej dyrektor tego czołowego polskiego zespołu symfonicznego Ewy Bogusz-Moore.
      
            Obejmie ona to stanowisko z początkiem września. Zastąpi Joannę Wnuk-Nazarową, która kierowała orkiestrą przez ostatnie 18 lat. "Chciałabym zacząć odpowiednio plasować, umiejscawiać NOSPR w międzynarodowym kontekście, bo w Polsce jej pozycja jest niezachwiana. Mówimy o ewolucji, kontynuacji, a nie rewolucji" - powiedziała Ewa Bogusz-Moore podczas czwartkowej konferencji prasowej w Katowicach.

"Myślę też o wykorzystaniu nowych mediów w celu przybliżenia muzyki nowym odbiorcom. Wszystko się zmienia, jesteśmy nieustannie otoczeni technologią, która czasami jest odbierana jako wróg sal koncertowych, bo ma być cisza, ale można ją też wykorzystać jako pewien element dotarcia do nowych odbiorców, tylko trzeba to robić z głową, cały czas utrzymywać jakość przekazu"- dodała.

Za swój priorytet uznaje też promocję polskiej muzyki, w czym ma nadzieję wykorzystać swoje wcześniejsze doświadczenia zawodowe - była wicedyrektorem Instytutu Adama Mickiewicza, gdzie odpowiadała m.in. za strategię popularyzacji polskiej muzyki klasycznej na świecie. W tej roli współpracowała zresztą wcześniej z NOSPR podczas jej artystycznych podróży.

Ze względu na specyfikę pracy wielkich orkiestr, nowa dyrektor zastaje gotowy już program na rozpoczynający się wkrótce nowy sezon artystyczny, również na kolejny 2019/2020 NOSPR ma już wiele zobowiązań. Jak przypomniała dyrektor Joanna Wnuk-Nazarowa, we wrześniu orkiestra będzie gospodarzem pierwszej edycji Międzynarodowego Konkursu Muzycznego im. Karola Szymanowskiego, która odbędzie się w dniach 10-23 września w Katowicach.

Sezon zainauguruje 4 października koncertem pod dyrekcją swojego dyrektora artystycznego Alexandra Liebreicha, z udziałem tenora Andrzeja Lamperta i cenionego niemieckiego chóru Chor des Bayerischen Rundfunks. Przyszły rok obfituje w ważne dla muzyki rocznice, np. w maju przypada 200. rocznica urodzin Stanisława Moniuszki. Jego repertuar NOSPR zaprezentuje m.in. z wybitną śpiewaczką Aleksandrą Kurzak, w planach jest też estradowe wykonanie "Strasznego dworu".

NOSPR będzie też w nadchodzącym sezonie prezentować twórczość Mieczysława Wajnberga, polskiego Żyda, którego zawieruchy XX w. zagnały do Związku Radzieckiego, ale który zawsze - jak podkreślała dyrektor Wnuk-Nazarowa - utożsamiał się z Polską. Dla upowszechnienia jego dorobku w Polsce ogromne zasługi położył były dyrektor artystyczny NOSPR Gabriel Chmura, który poprowadzi jeden z koncertów.

Narodowa Orkiestra Symfoniczna Polskiego Radia w Katowicach (wcześniej działająca jako Wielka Orkiestra Symfoniczna Polskiego Radia) powstała w 1935 roku w Warszawie. Zespół utworzył i prowadził do wybuchu drugiej wojny światowej Grzegorz Fitelberg. Po wojnie orkiestrę reaktywował w Katowicach Witold Rowicki. Od 2014 r. korzysta z nowej siedziby, wybudowanej na terenach po dawnej kopalni Katowice, według projektu znanego katowickiego architekta Tomasza Koniora. Wybudowany kosztem 265 mln zł budynek mieści dwie sale - wielką na 1,8 tys. osób i kameralną na 300, a jego wygląd i wnętrza przywołują skojarzenia z muzyką, węglem i charakterystyczną śląską architekturą.