Warszawa 16.03.2012 Fundacja Sztuki Współczesnej "Arsenał". Nz. pisarka Barbary Wachowicz. soa PAP/Maciej Kłoś PAP © 2018 / Maciej Kłoś
                                        

            Nie żyje pisarka, autorka spektakli, wystaw, programów radiowych i telewizyjnych poświęconych pamięci wielkich Polaków - Barbara Wachowicz-Napiórkowska. O śmierci 81-letniej Wachowicz poinformowała na Twitterze prezydent Warszawy Hanna Gronkiewicz-Waltz.
      
            "Z głębokim bólem zawiadamiam, że dziś o godz. 10.20 zmarła Barbara Wachowicz-Napiórkowska. Pisarka polskiego losu. Honorowa Obywatelka Warszawy. Autorka książek, wystaw, spektakli. Dama Orderu Uśmiechu, niezliczonych orderów państwowych i medali. Zasłużona dla harcerstwa" - napisała w czwartek na Twitterze Gronkiewicz-Waltz.

Prezydent Andrzej Duda w liście z okazji 80. urodzin Wachowicz dziękował jej za to, że "swoim pisarskim kunsztem wiernie służy naszej Ojczyźnie, przybliżając rodakom fundamentalne wartości polskiej wspólnoty narodowej, którymi kierowały się najznakomitsze postacie naszej kultury i historii".

Prezes Towarzystwa im. Henryka Sienkiewicza prof. Lech Ludorowski, cytowany na stronie internetowej poświęconej pisarce, ocenił, że Wachowicz to "wyjątkowe zjawisko naszych czasów". "Autorytet w dziedzinie biografistyki Wielkich Polaków. Podziwiamy jej odważną, nieustępliwą, konsekwentną walkę w obronie tak często dziś poniewieranej i wyszydzanej polskości. Podziwiamy jej walkę z cyniczną pogardą dla heroicznego etosu polskiego patriotyzmu, walkę o godność naszej Ojczyzny" - powiedział.

Wachowicz urodziła się 18 maja 1937 r. w Warszawie. Jest autorką książek, spektakli, wystaw, programów radiowych i telewizyjnych poświęconych pamięci wielkich Polaków takich jak: Tadeusz Kościuszko, Adam Mickiewicz, Juliusz Słowacki, Cyprian Kamil Norwid, Fryderyk Chopin, Henryk Sienkiewicz, Stefan Żeromski, Bohaterowie "Kamieni na szaniec" i Powstania Warszawskiego, Harcerze Szarych Szeregów.

Za swoją twórczość została odznaczona m.in. Krzyżem Oficerskim Orderu Odrodzenia Polski, Krzyżem Kawalerskim Orderu Odrodzenia Polski, Srebrnym Medalem "Zasłużony Kulturze Gloria Artis", Srebrnym Asem, Złotym Mikrofonem, tytułem Mistrza Mowy Polskiej "Vox Populi" oraz honorowym obywatelstwem Warszawy.

Za "dar przekazywania młodemu pokoleniu wiedzy o dziedzictwie narodowym" otrzymała Medal Polonia Mater Nostra Est, a także jest laureatką Orderu Uśmiechu.

Wachowicz napisała opowieści poświęcone miłościom, tajemnicom i pisarzom m.in. "Dom Sienkiewicza", "Czas nasturcji", "Ciebie jedną kocham. Tropami Stefana Żeromskiego w najściślejszej ojczyźnie", "Marie jego życia", "Malwy na lewadach" oraz cyklu "Wierna rzeka harcerstwa".