Do 19 listopada Departament Szkolnictwa Artystycznego i Edukacji Kulturalnej MKiDN przyjmuje zgłoszenia młodych muzyków (od 16 do 26 lat) do European Union Youth Orchestra 2019. Uczestnictwo w projekcie jest szansą na kontakt z wybitnymi artystami i znakomitą praktyką - ocenia MKiDN.
      
            Ministerstwo kultury podało, że przesłuchania kandydatów odbywać się będą w siedzibach Uniwersytetu Muzycznego Fryderyka Chopina oraz Zespołu Państwowych Szkół Muzycznych nr 1 w Warszawie w dniach 8 i 9 grudnia 2018 roku.

Wybór do składu orkiestry przeprowadzany jest przez kierownictwo European Union Youth Orchestra w poszczególnych państwach Europy. W Polsce przesłuchania kandydatów organizuje Departament Szkolnictwa Artystycznego i Edukacji Kulturalnej MKiDN.

Resort kultury przekazał, że European Union Youth Orchestra (EUYO) została powołana do życia przez Lionela i Joy Bryer w 1976 r. "Ucieleśnia ideały europejskiej wspólnoty poprzez wspólną pracę młodych (w wieku od 16 do 26 lat), utalentowanych instrumentalistów ze wszystkich krajów Unii Europejskiej" - wskazano.

Co roku EUYO odbywa światowe tournee pod batutą najwybitniejszych dyrygentów. Z zespołem pracowali m.in. Loeonard Bernstein, Herbert von Karajan i Claudio Abbado. Orkiestra towarzyszyła wielu artystom światowej sławy. Grali z nią m.in. Martha Argerich, Barbara Hendricks, Nigel Kennedy, Anne-Sophie Mutter, lord Yehudi Menuhin, Jessey Norman, Murray Perahia, Maurizio Pollini.

MKiDN oceniło, że "uczestnictwo w projektach EUYO jest dla młodych muzyków szansą na kontakt z wybitnymi artystami i znakomitą praktyką gry w orkiestrze prezentującej bardzo wysoki poziom wykonawczy, dorównujący najlepszym zespołom o wieloletniej tradycji".

Szczegółowe informacje (wymagania repertuarowe itp.) można uzyskać na stronie internetowej www.euyo.eu oraz w MKiDN: tel. 22 55 15 786, 695 310 107; e-mail: eliza.kujan@mkidn.gov.pl.