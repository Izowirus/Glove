Wśród ogłoszonych w czwartek ośmiu laureatów Europejskiej Nagrody Filmowej, nazywanej "europejskimi Oscarami", znalazł się Jarosław Kamiński, montażysta "Zimnej wojny". Polski film ma jeszcze szanse na nagrodę w pięciu kategoriach nagrody.
      
            W czwartek jury Europejskiej Nagrody Filmowej podało listę pierwszych ośmiu laureatów nagrody w takich kategoriach jak montaż, zdjęcia, scenografia, kostiumy, charakteryzacja, efekty specjalne, kompozycja muzyczna i dźwięk. Wśród nagrodzonych znalazł się Jarosław Kamiński, który zmontował "Zimną wojnę". Film w reżyserii Pawła Pawlikowskiego jest też nominowany do Europejskiej Nagrody Filmowej w kategoriach: film, scenarzysta (Paweł Pawlikowski), reżyser (Paweł Pawlikowski), aktorka (Joanna Kulig) oraz aktor (Tomasz Kot).

Jury w składzie Luca Bigazzi, Dasza Daniłowa, Dadi Einarsson, Mattias Eklund, Marcelle Genovese, Malina Ionescu, Monica Rottmeyer i Christopher Slaski napisało w uzasadnieniu nagrody za dla Kamińskiego, że "montaż +Zimnej wojny+ jest znaczący i emocjonalny, niemal poetycki, co podkreśla zmysłowość opowiadanej historii. Montażysta subtelnie prowadzi bohaterów przez czas, wydobywając ich oddalenie od siebie w przestrzeni, niepełność ich związku i niemożność bycia razem".

Jarosław Kamiński, wykładowca łódzkiej szkoły filmowej, wcześniej zmontował "Idę" Pawlikowskiego, a także takie filmy jak "Jesteś bogiem" Leszka Dawida czy "Pokłosie" Władysława Pasikowskiego.

Za najlepsze zdjęcia wyróżniono operatora "Utoi, 22 lipca" - Martina Otterbecka, nagroda za scenografię przypadła Andriejowi Pomkratowowi, który w filmie "Lato" odtworzył Leningrad lat 80. Dwie nagrody zebrał film "Dogman": za najlepsze kostiumy w tym filmie wyróżniono Massimo Cantiniego Parriniego, a za charakteryzację: Dalii Colli, Lorenzo Tamburiniemu i Danieli Tartari.

Za najlepszych kompozytorów 2018 roku uznano Christopha M. Kaisera i Juliana Maasa, autorów muzyki do filmu "3 dni w Quiberon". Za dźwięk w filmie "Kapitan" nagrodzono Andre Bendocchi-Alvesa i Martina Steyera, a za efekty specjalne w filmie "Granica" - Petera Hjortha.

Nagrody w kategoriach nominacyjnych zostaną wręczone podczas gali, która w tym roku odbędzie się 15 grudnia w Sevilli. Jeżeli chodzi o polskie akcenty to poza pięciu nominacjami dla "Zimnej wojny", na nagrodę ma także szansę film animowany "Jeszcze jeden dzień życia" oparty na książce Ryszarda Kapuścińskiego.