Kętrzyn, 02.05.2015. 
Gotycki zamek krzyżacki z 1374 r, 
siedziba Muzeum Regionalnego im. Wojciecha Kętrzyńskiego. 
PAP/Tomasz Waszczuk  (tw/mgut) PAP © 2018 / Tomasz Waszczuk
                                        

            Muzeum im. Wojciecha Kętrzyńskiego w Kętrzynie zakupiło cenne zabytki pochodzące z wyposażenia dawnej loży masońskiej, która istniała w tym mieście w latach 1818-1935. Są wśród nich kielichy i inne przedmioty związane z rytuałem i symboliką masonerii.
      
            Jak poinformowała PAP dyrektor kętrzyńskiego muzeum Daria Zecer, nabytki pochodzące z wyposażenia dawnej loży masońskiej "Do trzech bram świątyni" będzie można oglądać przez najbliższy miesiąc na wystawie zorganizowanej z okazji 660-lecia miasta.

Zabytki, które powiększą muzealną kolekcję masoników, zakupiono w ub. roku od osób prywatnych. Są to przedmioty używane w rytuałach i obrzędach wolnomularzy oraz rzeczy osobiste związane z kolejnymi mistrzami kętrzyńskiej loży. Na większości wyryte są inskrypcje świadczące, że były częścią wyposażenia właśnie tej loży, a także charakterystyczne masońskie symbole: cyrkiel, węgielnica czy sześcioramienna gwiazda.

Muzeum pozyskało m.in. młotek z hebanu z elementami z kości słoniowej, którego uderzenie zaczynało i kończyło każde posiedzenie loży. Nabyło też dwa kielichy - srebrny i szklany - używane przez członków bractwa, a także kałamarz ze srebrną pokrywą i ceremonialny fartuszek.

Zakupiono też dwie laski należące kiedyś do wieloletnich mistrzów loży. "Na podstawie inskrypcji wiemy, że właścicielem jednej z nich był Paul Eicke, a drugiej Anton Brillowski, który był Polakiem, nauczycielem miejscowego gimnazjum w czasach, gdy uczył się tam patron naszego muzeum Wojciech Kętrzyński" - powiedział PAP kustosz Mariusz Wyczółkowski.

Według muzealnika są to niezwykle cenne nabytki, bo wyposażenie loży w Kętrzynie uległo rozproszeniu w połowie lat 30. ub. wieku po wprowadzeniu przez nazistowskie władze III Rzeszy zakazu działalności masonerii. Prawdopodobnie przedmioty zostały przechowane przez potomków dawnych masonów, mieszkających obecnie w Niemczech.

Loża wolnomularska "Do trzech bram świątyni" ("Zu den drei Thoren des Tempels" - niem.) w Kętrzynie została założona w 1818 r. i działała do 1935 r. Wchodziła w skład Wielkiej Loży Narodowej Państwa Pruskiego i była "siódmą córą" macierzystej loży "Pod Trzema Globami" w Berlinie. Początkowo kętrzyńscy masoni spotykali się w ogrodach na tyłach dawnego gimnazjum i prywatnych domach.

Od 1864 r. loża zyskała własną siedzibę w neogotyckim budynku wzniesionym z inicjatywy mistrza Brillowskiego w miejscu dawnej fosy. Po rozwiązaniu lóż masońskich budynek przejęło miasto, od 1936 r. funkcjonowało tam lokalne muzeum (Heimatmuseum Rastenburg). Po II wojnie budynek był siedzibą domu kultury, a obecnie mieści się tam m.in. filia miejskiej biblioteki publicznej.