Szczecin, 24.08.2016. Centrum Dialogu "Przełomy" na Placu Solidarności – pawilon wystawowy Muzeum Narodowego w Szczecinie, przeznaczony na wystawy i edukację o najnowszych dziejach Szczecina i Pomorza Zachodniego. (mb/mgut)  PAP/Marcin Bielecki
                                        

            Centrum Dialogu Przełomy w Szczecinie zdobyło tytuł World Building of the Year 2016 na World Architecture Festival – poinformowało w sobotę Muzeum Narodowe w Szczecinie. Architektoniczny projekt Roberta Koniecznego z KWK Promes poświęcony jest współczesnej historii Pomorza Zachodniego.
      
            Międzynarodowe jury konkursu, pod przewodnictwem architekta Davida Chipperfield’a, podkreśliło w ogłoszonym w Berlinie werdykcie, że Centrum Dialogu Przełomy „wzbogaca miasto i życie miasta”.

„Jest to kawałek topografii miasta, a także muzeum. Zejście na dół jest jak odkrywanie pamięci i archeologii miasta, a nad ziemią, przestrzeń publiczna, z falistym dachem, który może być interpretowany i wykorzystywany w różnoraki sposób. To jest projekt, który odnosi się do przeszłości w optymistyczny, poetycki i ciekawy sposób” - napisano w uzasadnieniu.

Oddział szczecińskiego muzeum wybrano spośród 16 innych projektów. Centrum Dialogu Przełomy zwyciężyło również w kategorii obiektów kultury.

Nagroda przyznana w Berlinie nie jest jedyną, którą zdobyło Centrum. W maju br. zostało ono wyróżnione w kategorii inwestycje w konkursie na Muzealne Wydarzenie Roku Sybilla 2015. W lipcu br. obiekt mieszczący się na pl. Solidarności został zwycięzcą European Prize for Urban Public Space 2016, konkursu na najlepszą przestrzeń publiczną w Europie. Gmach Centrum leży w sąsiedztwie Filharmonii im. Mieczysława Karłowicza - budynku, który w 2015 r. otrzymał architektoniczną nagrodę Unii Europejskiej im. Miesa van der Rohe.

"Szacujemy, że od momentu otwarcia w grudniu 2015 r. Centrum odwiedziło blisko 50 tys. osób" – powiedział PAP rzecznik prasowy Muzeum Narodowego w Szczecinie Daniel Źródlewski.

Centrum Dialogu Przełomy to placówka poświęcona najnowszej historii regionu. Stała wystawa obejmuje przełomowe wydarzenia społeczne i polityczne lat 1939-1989. Główne wątki ekspozycji to Szczecin pod rządami Niemiec, czas wielkich wędrówek po II wojnie światowej, polonizacja Pomorza Zachodniego, stalinizm, okres wyczekiwania na zmiany, wreszcie przełomy 1970/71, 1980/81 oraz 1988/89.

Pawilon powstał z pomocą funduszy Regionalnego Programu Operacyjnego Województwa Zachodniopomorskiego na lata 2007-2013. Koszt inwestycji to 27 mln zł, przy dofinansowaniu w wysokości ponad 16 mln zł. Ponad 10 mln zł pochodziło z budżetu Województwa Zachodniopomorskiego.