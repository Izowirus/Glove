Łódź, 19.09.2016. Wicepremier, minister kultury i dziedzictwa narodowego Piotr Gliński podczas konferencji prasowej w Łodzi, 19 bm. Minister Gliński podpisał pięć umów o dofinansowanie łódzkich instytucji kultury: dwie z Muzeum Sztuki, EC1 Łódź-Miastem Kultury, Akademią Muzyczną im. G. i K. Bacewiczów oraz Zespołem Szkół Muzycznych im. Stanisława Moniuszki w ramach "Ochrona dziedzictwa kulturowego i rozwój zasobów kultury" Programu Operacyjnego Infrastruktura i Środowisko 2014-2020. (ukit) PAP/Grzegorz Michałowski PAP © 2016 / Grzegorz Michałowski
                                        

            Instytucje kultury otrzymały w 2016 r. łącznie 200 mln zł dotacji z UE, kolejna tegoroczna transza dofinansowań wyniesie 500 mln zł - podkreślił w rozmowie z PAP wicepremier, minister kultury Piotr Gliński. Wśród beneficjentów znalazły się m.in. muzea, zabytkowe klasztory i uczelnie artystyczne.
      
            "Pierwsza transza tegorocznych dofinansowań to 200 mln, następna wyniesie ok. 500 mln, kolejna ok. 400 mln zł. Chcemy wszystkie pieniądze wydać wcześniej niż zapowiadaliśmy poprzednio, czyli dwa konkursy odbędą się jeszcze w 2016 r., dwa kolejne w 2017, a ostatni rok później. Rezygnujemy z konkursów w 2019 r.; wszystkie pieniądze będą wydane wcześniej" - powiedział PAP wicepremier, który w poniedziałek odwiedził Łódź, by podpisać pięć umów o unijne dofinansowanie placówek kultury.

Jak wyjaśnił, dofinansowane zostaną instytucje kultury, które posiadają odpowiednią klasyfikację - jeśli chodzi o klasę zabytku albo są instytucjami współprowadzonymi przez resort kultury. "Jest też klucz regionalny - dla tzw. mocnych i słabych regionów. Mazowsze jest oddzielnym regionem, ze względu na klasyfikację unijną" - dodał.

Według Glińskiego wiele instytucji kultury ma problemy z przygotowaniem prawidłowo umotywowanego i merytorycznie poprawnego wniosku. W rozstrzygniętym kilka tygodni temu konkursie tylko 30 z 56 zgłoszonych projektów spełniało te warunki i mogło wziąć udział w ostatecznej rywalizacji o dotację unijną; pozostałe zdyskwalifikowano z powodów formalnych.

"Nasi urzędnicy nie tylko udostępniają informacje, ale pracują z potencjalnymi wnioskodawcami, przekazują wskazówki dotyczące przygotowania aplikacji. To nie jest zabronione; zresztą wszystkie procedury przydzielania środków UE są w pełni transparentne i instytucje kultury niezadowolone z podziału środków mogą zaskarżyć te decyzje" - zaznaczył wicepremier.
 
"Trzeba zapisać konkretnie, jakie funkcje będzie spełniała placówka"

Zgłaszane w konkursach o unijne dofinansowanie wnioski powinny zawierać - według Glińskiego - "szczegółową i przekonującą wizję funkcjonowania instytucji po zainwestowaniu środków".

"Trzeba zapisać konkretnie, jakie funkcje będzie spełniała placówka, jak będzie wyglądała część edukacyjna funkcjonowania zabytku" - sprecyzował.

Przykładem dla potencjalnych wnioskodawców może być projekt przygotowany dla klasztoru dominikanów w Lublinie.

"Klasztor dominikanów w Lublinie dostał dofinansowanie, ponieważ w jego projekcie ujęto nie tylko renowację zabytku, lecz także działalność edukacyjno-interakcyjną z grupami młodzieży oraz osób wykluczonych, m.in. niepełnosprawnych. Projekt spełnia zatem wiele funkcji, m.in. poprawia dostęp do kultury i sztuki tym, dla których jest on utrudniony" - wyjaśnił wicepremier.

Obecnie Ministerstwo Kultury podpisuje umowy z podmiotami, które uzyskały dofinansowanie z pierwszej transzy środków w ramach III osi priorytetowej "Ochrona dziedzictwa kulturowego i rozwój zasobów kultury" Programu Operacyjnego Infrastruktura i Środowisko na lata 2014-2020. Dofinansowanie na łączną kwotę 200 mln zł uzyskało 18 instytucji kultury z całej Polski; znalazły się wśród nich m.in. muzea, klasztory, uczelnie artystyczne.