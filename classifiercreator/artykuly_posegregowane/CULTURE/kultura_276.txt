Widzimy jak zróżnicowana jest polska kultura, a jej walory widoczne są w różnych formach działania - powiedział minister kultury Piotr Gliński, w czwartek w Warszawie, podczas uroczystości wręczenia odznaczeń przedstawicielom polskiej kultury.
      
            "Jest to wyraz podziękowania Polski dla państwa twórczości i dla państwa zaangażowania, dla waszego talentu - ale talentu zawsze popartego pracą, wytrwałością, odwagą twórczą" - powiedział wicepremier, minister kultury i dziedzictwa narodowego Piotr Gliński podczas uroczystości, która odbyła się w siedzibie Ministerstwa Kultury i Dziedzictwa Narodowego.

Wręczając odznaczenia, podkreślił, że są to "symboliczne kamienie milowe" w działalności uhonorowanych.

Wicepremier zwrócił uwagę na zróżnicowanie polskiej kultury, podkreślił "jak jest wspaniała". "Wyższe walory polskiej kultury widoczne są w różnych dziedzinach i różnych formach działania" - ocenił Gliński. "Od pracy organizacyjnej, pracy polegającej na wspieraniu polskiej kultury poprzez aktywną twórczość, kreatywną, właściwą, merytoryczną w różnych dziedzinach" - dodał.

Złotym Krzyżem Zasługi został odznaczony muzyk i krytyk Piotr Iwicki.

21 osób zostało uhonorowanych medalami "Zasłużony Kulturze Gloria Artis". Odznaczenia zostały przyznane w dziedzinach: literatury, teatru, muzyki, tańca, sztuk wizualnych, filmu, sztuki estradowej oraz promocji kultury polskiej.

Złotym Medalem "Zasłużony Kulturze Gloria Artis" zostali odznaczeni pisarz Antoni Libera i reżyser Krzysztof Orzechowski, wieloletni dyrektor Teatru im. Słowackiego w Krakowie.

Srebrny Medal otrzymali: muzyk Andrzej Dąbrowski; historyk i eseista profesor Instytutu Historii PAN Marek Kornat; kompozytor Andrzej Korzyński; aktor Dariusz Kowalski; pisarz i poeta Grzegorz Łatuszyński; tancerz i choreograf Jacek Łumiński, dyrektor Śląskiego Teatru Tańca; krytyk literacki Krzysztof Masłoń; aktorka Wiesława Mazurkiewicz; artysta malarz Józef Panfil; reżyser operowy i teatralny Jitka Stokalska-Dzierżykrajova; pisarka i poetka Małgorzata Strzałkowska; poeta, filozof, dramatopisarz Bohdan Urbankowski i operator filmowy Hubert Waliszewski.

Brązowy Medal odebrali: aktor Paweł Królikowski; muzyk i kompozytor Sławomir Łosowski; satyryk i publicysta Ryszard Makowski; reżyser teatralny Andrzej Maria Marczewski; poeta i animator kultury Wiesław Sokołowski oraz pisarz, dziennikarz i grafik Marcin Szczygielski.

Odznakę honorową "Zasłużony dla Kultury Polskiej" otrzymał radca ds. kultury Ambasady Francji Stanislas Perret.