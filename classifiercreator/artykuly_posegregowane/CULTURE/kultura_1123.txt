Złotymi Fryderykami za szczególnie zasługi dla kultury muzycznej uhonorowano Urszulę Dudziak, Piotra Palecznego oraz zespół Dżem. Najwięcej nominacji do Fryderyka 2017 zdobyli Brodka, Organek i zespół Hey - po trzy. Werdykt Akademii Fonograficznej ogłoszono w czwartek.

      
            W kategorii muzyki rozrywkowej do nagrody za "Fonograficzny Debiut Roku" nominowane zostały zespoły: Bemy, Bovska, Buslav, Kroki oraz Piotr Zioła.

W 23. edycji konkursu, o nominację do nagrody Fryderyka w kategorii fonograficzny debiut roku ubiegało się 59 artystów muzyki rozrywkowej i jazzu. Zgłoszono 277 płyt z polską muzyką rozrywkową, 90 albumów jazzowych, 121 krążków z muzyką poważną, 277 utwory muzyczne oraz 273 teledyski. W głosowaniu udział brało ok. 1200 twórców, dziennikarzy muzycznych i przedstawicieli branży fonograficznej. Nagrody wręczone zostaną w 9 kategoriach muzyki rozrywkowej, 8 kategoriach muzyki poważnej i 3 kategoriach muzyki jazzowej.

Do Fryderyka za popowy album roku nominacje otrzymali: Agnieszka Chylińska za album "Forever Child", Ania Dąbrowska za "Dla naiwnych marzycieli", Buslav za album "Buslav", Piotr Zioła - "Revolving Door", zespół Raz, Dwa, Trzy - za "Raz, Dwa, Trzy 25".



O nagrodę za rockowy album roku mają szanse powalczyć: Hey z albumem "Błysk", Krzysztof Zalewski za krążek "Złoto", Luxtorpeda za "Mywaswynas", Organek za album "Czarna Madonna" i T.Love za "T.Love".

Do Fryderyka za utwór roku, nominację otrzymali: Agnieszka Chylińska - "Królowa Łez", Ania Dąbrowska - "W głowie", Brodka - "Horses", Hey - "Prędko, prędzej" i Organek za "Mississippi w ogniu".

Do nagrody za teledysk rok nominowano: Brodkę za "Up in the hill", Dawida Podsiadło za teledysk do "Pastempomat", Hey za "Błysk", Krzysztofa Zalewskiego za "Miłość, miłość" oraz Organka za "Mississippi w ogniu".

Nominacje otrzymali także artyści w kategorii "Album Roku Hip Hop", "Album Roku Muzyka Korzeni", "Album Roku Elektronika" oraz "Album Roku Alternatywa".

Do tytułu albumu roku muzyki jazzowej, nominowali zostali: Adam Pierończyk na krążek "Monte Alban", Dorota Miśkiewicz za "Piano.pl", Kamil Piotrowicz Sextet za "Popular Music", Marek Napiórkowski Sextet za album "Marek Napiórkowski Sextet - Trójka - LIVE", oraz Robert Majewski za "Tribute to Henryk Majewski".



W kategorii muzyki poważnej artyści ubiegać się będą o nagrody w kategoriach "album roku muzyka chóralna, oratoryjna i operowa", "muzyka dawna", "muzyka kameralna", "muzyka symfoniczna i koncertująca", "recital solowy", "muzyka współczesna", "najlepszy album polski za granicą", a także "najwybitniejsze nagranie muzyki polskiej".

Nazwiska laureatów 23. edycji Fryderyków zostaną ogłoszeni podczas dwóch gal. Na pierwszej 24. kwietnia w Studiu Koncertowym Polskiego Radia im. W. Lutosławskiego, przedstawieni zostaną artyści nagrodzeni w kategorii "Muzyka Poważna". Na drugiej gali 26.kwietnia o 19:00, w Teatrze Polskim im. Arnolda Szyfmana wręczone zostaną nagrody za muzykę rozrywkową i jazzową. Transmisję z uroczystości wyemituje TVP2 tego samego dnia, o godz. 22.20.

Fryderyki to nagrody przyznawane przez polskie środowisko muzyczne. Pierwszy raz wręczono je w 1995 r. Laureatów wybierają członkowie Akademii Fonograficznej, która powstała w 1999 r. Głosowanie jest dwuetapowe i tajne. Obecnie Akademia Fonograficzna liczy ponad 1300 członków. Co roku zapraszani są do niej nominowani do Fryderyków artyści.

Lista wszystkich nominowanych jest dostępna na stronie http://www.zpav.pl.