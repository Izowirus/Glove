Warszawa, 21.05.2017. Autor książki "Ostatni pilot myśliwca" Jerzy Główczewski (L) podczas 8. Warszawskich Targów Książki, 21 bm. Główczewski jest ostatnim żyjącym pilotem z czasów II wojny światowej. (zuz) PAP/Marcin Obara PAP © 2017 / Marcin Obara
                                        

            75 tys. osób odwiedziło Warszawskie Targi Książki, które od czwartku odbywały się na Stadionie PGE Narodowym. Uczestniczyło w nich blisko 800 wydawców z całego świata. Gościem honorowym warszawskiej imprezy byli wydawcy niemieccy.
      
            Frekwencja gości na poziomie 75 tys. osób, to nieco więcej niż rok temu, kiedy targi odwiedziło 70 tys. zwiedzających. Warszawskie Targi Książki, w ciągu ośmiu lat istnienia, stały się największą tego rodzaju branżową imprezą w Polsce - podkreśla Jacek Oryl, dyrektor firmy Murator EXPO, która jest organizatorem targów. Wśród zwiedzających w tym roku było 8,5 tys. dzieci i młodzieży szkolnej.

Symbolicznego otwarcia WTK dokonała Hanna Krall, tegoroczna laureatka Honorowej Nagrody Warszawskich Targów Książki IKAR. Wiceminister kultury Magdalena Gawin podkreśliła, że Warszawskie Targi Książki są dla czytelników jedną z niewielu okazji, żeby poczuć się we wspólnocie ludzi czytających, którzy - jak pokazują badania czytelnictwa - nie stanowią zbyt licznej grupy.

Gościem honorowym targów byli wydawcy niemieccy - swoją ofertę prezentowało 66 edytorów z Niemiec, targi odwiedziło 11 niemieckich pisarzy m.in. noblistka Herta Mueller i Charlotte Link. Uroczystego otwarcia niemieckiego stoiska dokonali prezydent Republiki Federalnej Niemiec Frank-Walter Steinmeier oraz prezydent RP Andrzej Duda.

Warszawskie Targi Książki zgromadziły w tym roku ponad 800 wydawców z 32 krajów - to rekordowa liczba, rok temu na targach prezentowali się wydawcy z 25 krajów. Wśród ponad 1000 pisarzy z całego świata, którzy zjechali na targi byli m.in. Hanna Krall, Adam Zagajewski, Wioletta Grzegorzewska, Katarzyna Bonda, Graham Masterton.

Tematem rozmów branżowych na targach były m.in. regulacje rynku książki, stosowane w różnych krajach. W Polsce trwa właśnie dyskusja na temat wprowadzenia ustawy, gwarantującej jednolitą cenę książek przez 12 miesięcy po publikacji. W Niemczech i Francji takie rozwiązania już działają. Jessica Sanger z Niemieckiego Związku Wydawców i Księgarzy uważa, że ustawa o stałej cenie książki pozwala mniejszym wydawcom funkcjonować na rynku z niszową ofertą, ułatwia też wydawanie debiutantów i ogólnie przekłada się na wzrost liczby tytułów dostępnych w sprzedaży.

Podczas Targów ogłoszone zostały nominacje do wielu nagród literackich m.in. do Nagrody Literackiej GDYNIA, Nagrody Literackiej NIKE, Nagrody Literackiej dla Autorki GRYFIA i Nagrody Literackiej im. Janusza A. Zajdla.