Zbiór ponad stu prac Zdzisława Beksińskiego - fotografii, fotomontaży i grafik komputerowych - będzie można oglądać w gmachu Biblioteki Uniwersytetu Warszawskiego (BUW). Otwarcie wystawy "Beksiński Nieznany" zapowiedziano na 20 marca.
      
            Wydarzenie stanowi okazję do zapoznania się z mniej znaną, mniej eksponowaną stroną pracy twórczej Zdzisława Beksińskiego, jednego z najpopularniejszych polskich malarzy. W BUW prezentowane będą fotografie wykonane w latach 1955-60, fotomontaże i grafiki komputerowe, powstałe między 1996 a 2004 r.

"Większość osób kojarzy twórczość Beksińskiego głównie z obrazami pierwszego okresu fantastycznego oraz późnego warszawskiego. Warto jednak pamiętać, że twórca zaczynał od fotografii, a po 1997 r. działał również w obszarze fotomontażu i grafiki komputerowej" - zaznaczyła kuratorka wystawy Ewa Barycka z Fundacji "Beksiński".

Wystawa, zorganizowana przez Fundację "Beksiński", prezentowana była już w Krakowie, Tarnowie, Kielcach, Rzeszowie oraz Toruniu. Jak podają organizatorzy, cieszyła się ogromnym zainteresowaniem publiczności.

"Właśnie tę +nieznaną+ cząstkę Beksińskiego chcemy pokazać podczas wystawy. Ta galeria prac rzuca światło na postać artysty i jest doskonałym spoiwem całego dorobku twórcy" - oceniła Barycka.

Warszawskiej ekspozycji prac Beksińskiego - wpisującej się w, realizowany przez BUW, cykl pt. "Artyści w Bibliotece", prezentujący sylwetki i prace znanych twórców - towarzyszyć będą m.in. wykłady multimedialne i pokazy filmów dokumentalnych o artyście.

Zdzisław Beksiński (1929-2005), m.in. malarz, rzeźbiarz, rysownik, ukończył architekturę na Politechnice Krakowskiej. Pracował m.in. jako plastyk w Sanockiej Fabryce Autobusów Autosan (Pradziad artysty Mateusz Beksiński był w XIX w. Współwłaścicielem warsztatu rzemieślniczego, który dał początek tej fabryce).

Działalność artystyczną rozpoczął na początku lat 50. jako fotografik, potem zajął się rysunkiem i malarstwem. Jego dorobek fotograficzny, liczący ponad sto prac, znajduje się w zbiorach Muzeum Narodowego we Wrocławiu; Beksiński był prekursorem konceptualizmu i sztuki fotomontażowej.

W latach 70. i 80. stał się popularny zarówno w kraju, jak i za granicą. Wówczas też ukształtował się jego charakterystyczny, wizyjny sposób obrazowania, nazywany okresem fantastycznym. Jego obrazy pokazywane były w prestiżowych galeriach we Francji, Belgii, Niemczech, Japonii. Został zamordowany 21 lutego 2005 r. w swoim mieszkaniu w Warszawie.

Wystawę "Beksiński Nieznany" będzie można oglądać do 9 kwietnia.