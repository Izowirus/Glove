Całoroczna iluminacja w zmiennych kolorach zintegrowana z muzyką ma się pojawić jeszcze w tym roku na jednym z dźwigów na terenie byłej stoczni w Gdańsku. W piątek ogłoszono konkurs na oświetlenie konstrukcji.
      
            Konkurs dotyczy stoczniowego dźwigu stojącego przy ul. Narzędziowców przy klubie B90 oraz przestrzeni kulturalno-imprezowej 100cznia. Docelowo oświetlenie miałoby się pojawić na wszystkich dźwigach na terenie stoczni, na którym planowane jest Młode Miasto.

Podczas konferencji prasowej w piątek w Gdańsku prezydent Gdańska, Paweł Adamowicz zwrócił uwagę, że „Gdańsk jest identyfikowany ze stoczniami, a dźwig jest symbolem stoczni, witalności i gospodarki morskiej”. Podkreślił, że specjalna iluminacja dźwigu stoczniowego ma być "kolejnym tropem do zbudowania identyfikacji związanej ze 100-leciem niepodległości". "Symbolika ta jest ważna dla budowania identyfikacji społecznej i patriotycznej" - dodał Adamowicz.

"Dźwigi to jest symbol Gdańska. To jest taka +Wieża Eiffla+ dla Paryża. Wielu mieszkańców i turystów się z tym symbolem utożsamia" - dodał przewodniczący Rady Miasta, Bogdan Oleszek.

Iluminacja ma m.in. przyczynić się do wzmacniania atrakcyjności terenu Młodego Miasta. Inspiracją były rozwiązania wykorzystywane w przestrzeniach miejskich np. w Holandii, gdzie przyczyniły się do odkrycia na nowo elementów wpisanych w tło miasta.

Przedstawiciel inwestorów Młodego Miasta, Krzysztof Król zaznaczył, że także w ich interesie "leży podkreślanie dziedzictwa tych terenów". Zapewnił, że inwestorzy w przyszłości "podobne inicjatywy przyjmą z dużą chęcią". "Chodzi o to, by z Młodego Miasta stworzyć przestrzeń, która dla mieszkańców będzie otwarta i będzie żyła" - dodał.

"Dźwigi to jest symbol Gdańska"

Prezes Fundacji Gdańskiej Jacek Bendykowski tłumacząc, dlaczego dźwig przy ul. Narzędziowców został wybrany do podświetlenia powiedział, że "jest on w zasięgu logistycznym i finansowym Fundacji Gdańskiej". "Zlokalizowany jest w centrum przestrzeni Młodego Miasta, która zaczyna żyć, rozwija się rozrywkowo i kulturalne. Ponadto dźwig jest doskonale widoczny dla przechodniów i kierowców" - dodał. W niedalekim sąsiedztwie, na terenach postoczniowych planowane jest powstanie Nowego Muzeum Sztuki - NOMUS, jako oddziału Muzeum Narodowego w Gdańsku.

Bendykowski liczy, że pierwszy tego rodzaju projekt zainspiruje innych inwestorów i instytucje do realizowania podobnych przedsięwzięć. Nie wyklucza, że projekt zostanie zrealizowany jeszcze w tym roku. Planuje się uruchomienie iluminacji na 11 listopada.

Szczegółowy projekt wizualno-techniczny zostanie wyłoniony w otwartym dwuetapowym konkursie. Pierwszy, otwarty etap konkursu rozpoczął się w czwartek i potrwa do 13 kwietnia. Jego celem jest wyłonienie maksymalnie pięciu osób/podmiotów, które zakwalifikują się do drugiego etapu. W pierwszym etapie nie wymaga się szczegółowego projektu konstrukcyjnego, wystarczy tylko koncepcja wizualna iluminacji dźwigu. Celem drugiego etapu jest opracowanie szczegółowej koncepcji wizualnej. Zwycięzca konkursu otrzyma nagrodę w wysokości 5 tys. zł.

Koszt wykonania iluminacji szacowany jest na ok. 120 tys. zł brutto. Środki mają pochodzić m.in. z akcji "Ratowanie dźwigów stoczniowych" (do tej pory udało się zebrać blisko 25 tys. zł), a także środków własnych fundacji oraz sponsorów.

Dźwig, dokładniej "żuraw wieżowy z obrotowym słupem", który powstał w 1942 r. służył do przenoszenia materiałów stalowych i drewnianych. Ma ok. 19 m wysokości. Obecnie jego właścicielem jest Shipyard City Gdańsk Sp. z o.o.

Organizatorem projektu jest Fundacja Gdańska a partnerami: gmina miasta Gdańska, Gdańska Organizacja Turystyczna, Gdański Zarząd Dróg i Zieleni, Shipyard City Gdańsk Sp. z o.o., Młode Miasto oraz portal Trojmiasto.pl.

Obejmujące ok. 70 ha obszary dawnej stoczni położone są między Wyspą Ostrów, na której aktualnie działa Stocznia Gdańska S.A., a śródmieściem. Kilkanaście lat temu, po tym, jak stocznia gdańska przeniosła się na wyspę, tereny te przeznaczono pod budowę nowej dzielnicy o nazwie Młode Miasto.