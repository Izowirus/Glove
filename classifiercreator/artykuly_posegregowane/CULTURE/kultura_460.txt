Lublin, 21.07.2017. Uroczystości upamiętniające 73. rocznicę likwidacji byłego niemieckiego nazistowskiego obozu koncentracyjnego na Majdanku, 21 bm. 22 lipca 1944 roku około 800 osób wyprowadzono z Majdanka pod eskortą funkcjonariuszy SS i po kilkudniowym marszu, wywieziono pociągiem z Ćmielowa do Auschwitz. Archiwum fot. PAP © 2018 / Wojciech Pacewicz
                                        

            MKiDN planuje zmianę nazwy Państwowego Muzeum na Majdanku - podano w wykazie prac KPRM. Jak poinformowano, zmiana nazwy "ma na celu dobitne podkreślenie charakteru i genezy miejsca" po byłym niemieckim nazistowskim obozie koncentracyjnym i zagłady "KL Lublin".
      
            Z informacji zamieszczonej w wykazie prac legislacyjnych i programowych Rady Ministrów wynika, że Ministerstwo Kultury i Dziedzictwa Narodowego planuje zmianę ustawy z dnia 2 lipca 1947 r. o upamiętnieniu męczeństwa Narodu Polskiego i innych Narodów na Majdanku. Nowelizacja ustawy dotyczy zmiany nazwy Państwowego Muzeum na Majdanku. W wykazie czytamy, że zmiana ma na celu "dobitne podkreślenie charakteru i genezy miejsca" po byłym niemieckim nazistowskim obozie koncentracyjnym i zagłady "KL Lublin". Osobą odpowiedzialną za opracowanie projektu ustawy jest sekretarz stanu w ministerstwie kultury Jarosław Sellin.

Jak wyjaśniono w wykazie prac, potrzeba wprowadzenia zmian w ustawie jest reakcją na "zmieniony kontekst społeczny – w tym międzynarodowy – w jakim Państwowe Muzeum na Majdanku działa po 71 latach od jego utworzenia".

"W 1947 roku żywa pamięć o niemieckim terrorze w latach okupacji Polski przez III Rzeszę, w tym pamięć i świadectwo ocalałych więźniów niemieckiego obozu – KL Lublin (wcześniej KGL Lublin), nie wymagała dookreślania przez nazwę muzeum tego kim byli twórcy i realizatorzy zbrodni w nim popełnionych. Realia XXI wieku, w tym upowszechnianie w światowych środkach przekazu fałszywych kodów pamięci dotyczących obozów koncentracyjnych i zagłady – przypisywanie ich utworzenia Polsce i Polakom, wymaga utrwalenia prawdy historycznej w nazwie Państwowego Muzeum na Majdanku" - czytany na stronie KPRM.

Poinformowano, że wprowadzenie zmian w ustawie wynika także z "konieczności zapewnienia spójności z wprowadzonymi ustawą z dnia 29 kwietnia 2016 r. o zmianie ustawy o Instytucie Pamięci Narodowej – Komisji Ścigania Zbrodni przeciwko Narodowi Polskiemu oraz niektórych innych ustaw zmianami, polegającymi m.in. na zniesieniu Rady Ochrony Pamięci Walk i Męczeństwa, utworzonej w 1947 r. jako Rada Ochrony Pomników Męczeństwa".

Zgodnie z art. 4 ustawy o upamiętnieniu męczeństwa Narodu Polskiego i innych Narodów na Majdanku Rada wskazana jest jako organ opiniodawczy i doradczy w zakresie działalności Państwowego Muzeum na Majdanku.

W lutym br. wojewoda lubelski Przemysław Czarnek zwrócił się do wicepremiera, ministra kultury Piotra Glińskiego o rozważenie możliwości zmiany nazwy Państwowego Muzeum na Majdanku. Zaproponował wówczas, by nowa nazwa informowała, że był to obóz niemiecki.

"Jestem przekonany, że poprzez wzgląd na fakty historyczne słuszne jest wprowadzenie nazwy +Państwowe Muzeum Byłego Niemieckiego Nazistowskiego Obozu Koncentracyjnego i Zagłady na Majdanku+" – napisał wojewoda w piśmie do wicepremiera Glińskiego, którego kopię zamieszczono na stronach internetowych lubelskiego Urzędu Wojewódzkiego.

Pod koniec lutego w rozmowie z "Naszym Dziennikiem" wiceminister kultury Jarosław Sellin odnosząc się do informacji, że Muzeum na Majdanku zyska określenie "niemiecki nazistowski obóz", podkreślił, że "będziemy tę nazwę zmieniać", co - jak dodał - "wymaga to zmiany ustawowej, ponieważ muzeum zostało powołane na mocy ustawy". Sellin zapowiedział, że zmienią się również nazwy obozów w Sobiborze i Bełżcu, gdyż są filiami Muzeum na Majdanku. "Nazwę muzeum Stutthof też zmienimy" - zaznaczył.

Niemiecki obóz koncentracyjny w Lublinie, w urzędowej nomenklaturze nazywany Konzentrationslager Lublin, funkcjonował od października 1941 r. do 22 lipca 1944 r. Spośród prawdopodobnie 150 tys. osób z ok. 30 krajów, którzy przeszli przez Majdanek, na skutek głodu, chorób, pracy ponad siły, a także w egzekucjach i komorach gazowych, życie straciło około 80 tys. osób, z czego 60 tys. to byli Żydzi przywożeni tu z całej Europy.

Obóz na Majdanku pełnił m.in. funkcję obozu jenieckiego, karnego, obozu pracy przymusowej. Dla Żydów był obozem zagłady - w komorach gazowych mordowano często całe rodziny m.in. żydowskich mieszkańców Lubelszczyzny i Żydów z getta warszawskiego.

Po wkroczeniu wojsk sowieckich na terenie Majdanka funkcjonował jeszcze obóz dla jeńców niemieckich, skąd sukcesywnie wysyłano ich do obozów w głąb Związku Sowieckiego. Jedno z pól hitlerowskiego obozu przejęło NKWD - więziono tu oficerów i podchorążych Armii Krajowej oraz Batalionów Chłopskich uznanych za wrogów politycznych, których potem wywieziono do łagrów sowieckich.

W listopadzie 1944 r. na terenie b. obozu na Majdanku utworzono muzeum martyrologiczne.