Kraków, 22.04.2017.
Gala wręczenia Nagrody Znaku i Hestii im. ks. Józefa Tischnera odbyła się, 22 bm. w Krakowie. Laureatami nagrody, przyznawanej w trzech kategoriach - wybitnym intelektualistom, publicystom i działaczom społecznym, zostali: filozof Ireneusz Ziemiński (2P), dziennikarka i publicystka Ewa Siedlecka (C) oraz założyciel wspólnoty Betlejem ksiądz Mirosław Tosza (2L). Nagrodę, ufundowaną przez Grupę ERGO Hestia oraz Społeczny Instytut Wydawniczy Znak wręczyli ks. Adam Boniecki (L) i prezes zarządu Społecznego Instytutu Wydawniczego "Znak" Henryk Woźniakowski (P). Każdy z laureatów otrzymał statuetkę zaprojektowaną przez rzeźbiarza Mariana Gromadę oraz nagrodę pieniężną w wysokości 33.000 zł. (jb/cat)
PAP/Jacek Bednarczyk PAP © 2017 / Jacek Bednarczyk
                                        

            Prof. filozofii Ireneusz Ziemiński, publicystka Ewa Siedlecka i twórca Wspólnoty Betlejem ks. Mirosław Tosza zostali tegorocznymi laureatami Nagrody Znaku i Hestii im. ks. J. Tischnera. Nagrody wręczono w sobotę podczas uroczystej gali na scenie PWST w Krakowie.
      
            Nagroda jest przyznawana od 2001 r. dla uczczenia ks. prof. Józefa Tischnera (1931-2000) kapłana, filozofa, publicysty i pisarza. W założeniu fundatorów ma ona "wyróżniać osoby wspinające się na te same granie – filozofii, myśli religijnej, zaangażowanej publicystyki i czynnej solidarności – które zdobywał ksiądz Tischner".

Nagroda przyznawana jest przez Kapitułę w trzech kategoriach: pisarstwa religijnego i filozoficznego, stanowiącego kontynuację Tischnerowskiego "myślenia według wartości"; publicystyki lub eseistyki na tematy społeczne, która uczy Polaków przyjmować "nieszczęsny dar wolności"; inicjatyw duszpasterskich i społecznych współtworzących "polski kształt dialogu Kościoła i świata".

Prof. Ireneusz Ziemiński został laureatem w kategorii pisarstwa religijnego lub filozoficznego - za studium "Eschatologia filozoficzna. Wokół książki +Życie wieczne+", w którym powraca do pytań podstawowych: o sens śmierci i nadzieję życia wiecznego. "Jego myślenie nie daje łatwego pocieszenia, lecz uczy pokory i męstwa, by ani własnej wiary, ani własnej niewiary nie budować na krzepiących iluzjach" – odczytał uzasadnienie kapituły jej przewodniczący ks. Adam Boniecki.

Ireneusz Ziemiński, profesor filozofii na Uniwersytecie Szczecińskim, jest autorem wielu publikacji z zakresu filozofii i śmierci, filozofii religii oraz filozofii człowieka. Opublikował ponad 200 artykułów, recenzji, raportów i tłumaczeń, a także sześć książek. "Jestem niezwykle onieśmielony tą nagrodą i z uwagi na patrona, i z uwagi na członków kapituły, i poprzednich laureatów. Mam nadzieję, że jeśli życie wieczne istnieje i jeśli kiedyś na Sądzie Ostatecznym stanę, to nie sprawdzi się na mnie ta przepowiednia ewangeliczna +ty już swoją nagrodę odebrałeś na ziemi+" – powiedział prof. Ziemiński.

W kategorii publicystyki lub eseistyki na tematy społeczne nagrodę otrzymała Ewa Siedlecka - "za wnikliwe artykuły na temat sporu o Trybunał Konstytucyjny, w których ujawniała i komentowała przypadki naruszenia praworządności". "Z jej analiz, niewygodnych dla wszystkich stron politycznego konfliktu, przebija obywatelska troska o jakość prawnych standardów w Polsce" – napisała kapituła nagrody w uzasadnieniu nagrody.

Ewa Siedlecka, dziennikarka i publicystka, specjalizuje się w problematyce praw człowieka, społeczeństwa obywatelskiego i praw zwierząt. Renomę przyniosły jej artykuły dotyczące Trybunału Konstytucyjnego, za które otrzymała Nagrodę im. Dariusza Fikusa (2011) oraz nagrodę Press Freedom Award 2016, przyznawaną przez austriacki oddział Reporterów bez Granic. "Dziękuję kapitule, nie dziękuję Jarosławowi Kaczyńskiemu, chociaż prawdopodobnie przyczynił się jakoś do tej nagrody; pozostaję w nadziei, widząc destrukcję, że da się to zatrzymać – pamiętając co mówił ks. Tischner, że nauczać - w moim przypadku dostarczać wiedzę - powinni ludzie, którzy mają nadzieję" – powiedziała laureatka po odebraniu nagrody.

W kategorii inicjatyw duszpasterskich i społecznych nagrodę otrzymał ks. Mirosław Tosza - za działalność na rzecz ubogich i odrzuconych. "Wspólnota Betlejem, którą współtworzy, nie tylko daje bezdomnym schronienie, ale pracuje nad ich nadzieją, pomaga odzyskać cel życia. Ksiądz Mirosław Tosza pokazuje piękno Kościoła, do którego zaprasza papież Franciszek" – stwierdziła kapituła w uzasadnieniu.

Ks. Mirosław Tosza w 1996 r. założył Wspólnotę Betlejem, której celem jest niesienie pomocy osobom ubogim i bezdomnym. Dzięki jego staraniom udało się pozyskać dla wspólnoty i wyremontować budynek starej szkoły w Jaworznie, która od 2000 r. jest domem księdza i bezdomnych. W ciągu kilkunastu lat przez dom i wspólnotę przewinęło się kilkaset osób. Laureat wspominał poprawkowy egzamin u ks. Tischnera, który stał się okazją do interesującej rozmowy. "Myślę, że z tego spotkania nauczyłem się jednej rzeczy – że czasem warto w życiu przegrać, nie zdać jakiegoś egzaminu, żeby się lepiej i piękniej spotkać. Nasza wspólnota tworzy się wokół osób, które nie zdały w życiu niejednego egzaminu, ale nie jest to wspólnota frustracji i pesymizmu, myślę, że jesteśmy wspólnotą nadziei, z czego się bardzo cieszymy" – powiedział ks. Tosza.

Każdy z laureatów otrzymał statuetkę zaprojektowaną przez rzeźbiarza Mariana Gromadę oraz 33 tys. zł. Fundatorami nagrody są: Grupa Ergo Hestia oraz Społeczny Instytut Wydawniczy Znak.

Kapitułę tworzy jury w składzie: ks. Adam Boniecki (przewodniczący), bp Grzegorz Ryś, Piotr M. Śliwicki, Władysław Stróżewski, Łukasz Tischner, Karolina Wigura i Henryk Woźniakowski.

Wręczenie Nagrody odbyło się na zakończenie tegorocznych 17. Dni Tischnerowskich. Hasło przewodnie imprezy brzmiało: "Inny/Obcy/Bliźni".

Laureatami nagrody zostali już m.in. Jan Nowak Jeziorański, Ryszard Kapuściński, Janina Ochojska, Henryka Krzywonos-Strycharska, Barbara Skarga, ks. Michał Heller, Wojciech Jagielski, s. Małgorzata Chmielewska, Jerzy Szacki, Paweł Śpiewak, ks. Jan Kracik, Karol Modzelewski, o. Jan Andrzej Kłoczowski, Jerzy Sosnowski i ks. Józef Krawiec.