epa01466596 A view of the backdrop to the red carpet of 65th International Film Festival of Venice, in Venice, Italy 25 August 2008, which is scheduled for 27 August to 06 September 2008. Italian-born set designer Dante Ferretti has created this year's set design of the festival, featuring a centrepiece of three Golden Lions flying towards the new Palace. EPA/CLAUDIO ONORATI Dostawca: PAP/EPA. Archiwum PAP © 2017 / CLAUDIO ONORATI
                                        

            21 filmów z całego świata będzie ubiegać się o Złotego Lwa na 74. międzynarodowym festiwalu w Wenecji w dniach 30 sierpnia-9 września. Odbędzie się tam też premiera filmu „Książę i dybuk” Elwiry Niewiery i Piotra Rosołowskiego o filmowcu Michale Waszyńskim.
      
            W wyścigu o główną nagrodę imprezy nie startuje w tym roku żaden film z Polski.

Przewodniczącą jury głównego konkursu o nagrodę Złotego Lwa będzie amerykańska aktorka Annette Bening.

Festiwal otworzy amerykański film science fiction "Downsizing" w reżyserii Alexandra Payne'a z Mattem Damonem i Christophem Waltzem.

Na czwartkowej konferencji prasowej w Rzymie dyrektor 74. edycji weneckiego festiwalu Alberto Barbera powiedział, podsumowując cały proces selekcji: „Obejrzeliśmy dwa tysiące filmów”. Dodał, że „absolutnie dominującym” tematem była w nich imigracja.

Wśród najciekawszych konkursowych pozycji wymienia się amerykański "Suburbicon"; czarna komedia rozgrywająca się na prowincji w latach 50. to szósty film w reżyserii George'a Clooneya. W obsadzie są m.in. Matt Damon i Julianne Moore.

Bardzo oczekiwany jest także opowiadający o migrantach i uchodźcach amerykańsko-niemiecki "Human Flow", który wyreżyserował chiński artysta i dysydent Ai Weiwei.

O Złotego Lwa zawalczy także "Mother!" Darrena Aronofsky'ego z Jennifer Lawrence, Javierem Bardemem i Michelle Pfeiffer oraz "The Shape of Water" Meksykanina Guillermo del Toro.

Swój najnowszy flm "Mektoub, My Love" (znany także pod tytułem: "Mektoub is Mektoub") zaprezentuje zdobywca Złotej Palmy z Cannes za "Życie Adeli" Abellatif Kechiche.

W konkursie są także cztery włoskie filmy: "The Leisure Seeker" Paolo Virziego z gwiazdami światowego kina Helen Mirren i Donaldem Sutherlandem, musical o Neapolu "Amore e Malavita" w reżyserii braci Antonio i Marco Manettich, "Hannah" Andrei Pallaoro z Charlotte Rampling oraz "Una famiglia" Sebastiano Riso.

W sekcji Venice Classics - Best Documentary on Cinema o nagrodę dla najlepszego filmu dokumentalnego opowiadającego o kinie i sztuce filmowej powalczy "Książę i dybuk" w reżyserii Elwiry Niewiery i Piotra Rosołowskiego. Polsko-niemiecka koprodukcja jest dokumentalną podróżą śladami filmowca Michała Waszyńskiego (1904-1965), twórcy wielu znanych  przedwojennych filmów z Eugeniuszem Bodo, reżysera m.in. mistycznego, żydowskiego "Dybuka", a także producenta hollywoodzkich przebojów z Sofią Loren i Claudią Cardinale.

Producentka filmu Małgorzata Zacharko z Film Art Production z Krakowa poinformowała PAP, że dokument Niewiery i Rosołowskiego stara się rozwikłać tajemnicę Waszyńskiego, który w życiu często zmieniał tożsamość i od nowa pisał własną biografię. Widzowie polskich kin będą mogli zobaczyć "Księcia i dybuka" jesienią 2018 roku.

Nagrody za całokształt twórczości dostaną w tym roku na Lido 1 września Jane Fonda i Robert Redford.

Ceremonia wręczenia tych specjalnych wyróżnień gwiazdom amerykańskiego kina odbędzie się przed projekcją pozakonkursowego filmu "Our Souls at Night" w reżyserii Ritesha Batry z ich udziałem. Film wyprodukowała firma Redforda.

Z Rzymu Sylwia Wysocka