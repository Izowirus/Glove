Katowice, 31.12.2015. Golec uOrkiestra występuje podczas Sylwestrowej Mocy Przebojów 2015 - sylwestrowej zabawy przed Spodkiem w Katowicach, 31 bm. Z okazji sylwestra i nadejścia Nowego Roku w wielu miastach odbywają się plenerowe koncerty połączone z pokazami fajerwerków. (mr) PAP/Andrzej Grygiel ***Zdjęcie do depeszy PAP pt. Katowice/ Rozpoczęła się Sylwestrowa Moc Przebojów*** Archiwum PAP © 2018 / Andrzej Grygiel
                                        

            To już 20 lat odkąd w Bielsku wystartowała Zadymka Jazowa. "Na jubileusz będzie wiele gwiazd i kilka muzycznych pokoleń" - zapowiada Paweł Golec. Utwór "Na holi" z pierwszej płyty Golec uOrkiestra jest oficjalnym hymnem imprezy.
      
            Nie jest kojarzony z jazzem, ale Paweł Golec, to absolwent Katowickiej Akademii Muzycznej i Wydziału Jazzu właśnie. "Na jubileusz Zadymki zagram ze swoim pierwszym zespołem - Straight Ahead, który założyliśmy jeszcze w szkole" - zapowiada współlider Golec uOrkiestra.

Golec przypomina też, że grał z bratem Łukaszem w zespole Alchemik (Alchemik Acoustic Jazz Sextet). Zespół został założony przez muzyków studiujących wówczas na Wydziale Jazzu i Muzyki Rozrywkowej Akademii Muzycznej w Katowicach. W 1997 wystąpili na festiwalu Jazz nad Odrą, zdobywając pierwszą nagrodę, w 1998 na festiwalu Jazz Hoeilaart w Belgii, gdzie zajęli pierwsze miejsce w konkursie, a Marcin Masecki otrzymał nagrodę indywidualną dla najlepszego solisty festiwalu.

Teraz Golcowie zagrają ze swoim profesorem z Akademii - Andrzejem Zubkiem, ale też z... dzieciakami swoimi i innych muzyków. "Takie międzypokoleniowe granie" - zapowiada Paweł Golec.

Jubileuszową Zadymkę rozpocznie specjalnie przygotowany koncert, którego uczestnikami będą bielscy jazzmani. Koncert poprowadzi muzyk, kompozytor i dyrygent - profesor Andrzej Zubek, założyciel pierwszego zespołu jazzowego w Bielsku-Białej. Wystąpią między innymi: bracia Golcowie, Beata Przybytek, Wojtek Myrczek, Krzysztof Maciejowski, Marcin Żupański oraz najmłodsze pokolenie z Kasią Pietrzko na czele.

W bielskim klubie Klimat Zadymka zagości na trzy kolejne wieczory: 21 lutego wystąpi saksofonista Alex Han, wychowanek Marcusa Millera, który przedstawi program ze swojej debiutanckiej, nominowanej do Grammy płyty "Spirit". Wieczór zakończy Joey DeFrancesco, artysta pełen charyzmy i nieposkromionej ekspresji, prawdziwy tytan organów Hammonda.

Dzień później na klubowej scenie Klimatu będzie można podziwiać pianistę Monty’ego Alexandra, który w wyjątkowy sposób potrafi łączyć klasyczny jazz z karaibskimi rytmami. Tego samego wieczoru miłośników jazzowej wiolinistyki czeka prawdziwa uczta: zagra światowej sławy skrzypek Jean-Luc Ponty, gwiazdor sceny fusion.

Po raz szesnasty festiwalowi towarzyszyć będzie Konkurs adresowany do młodych muzyków, w którym nagrodą jest nagranie i promocja debiutanckiej płyty. Maciej Obara ze swoim kwartetem zaprezentuje materiał z płyty "Unloved" nagranej dla słynnej wytwórni Manfreda Einchera. Podczas festiwalu nowe spojrzenie na dziedzictwo Krzysztofa Komedy zaprezentuje wrocławska formacja EABS, a wieczór w schronisku na Szyndzielni umili Kapela ze Wsi Warszawa.

Na zakończenie festiwalu - 25 lutego, Sala Koncertowa NOSPR w Katowicach - zaprezentują się kontrabasista, wokalista i kompozytor Avishai Cohen ze swoim trio oraz czołowy wokalista współczesnej sceny jazzowej - Kurt Elling z muzykami orkiestry symfonicznej NOSPR.

20. edycja Lotos Jazz Festival Bielskiej Zadymki Jazzowej odbędzie się w dniach 18-25 lutego w Bielsku-Białej i w Katowicach.