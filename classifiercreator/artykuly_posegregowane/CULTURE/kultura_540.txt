Warszawa, 21.02.2017. Premiera filmu „Pokot”.
Nz. reżyser Agnieszka Holland  (mk/dw)
PAP/StrefaGwiazd/Marcin Kmieciński PAP/StrefaGwiazd © 2017 / Marcin Kmieciński
                                        

            "Cicha noc" Piotra Domalewskiego, "Pokot" Agnieszki Holland i Kasi Adamik oraz "Twój Vincent" Doroty Kobieli i Hugh Welchmana znalazły się wśród filmów nominowanych w głównych kategoriach do Polskich Nagród Filmowych Orły 2018.
      
            Polskie Nagrody Filmowe Orły przyznawane są w 19 kategoriach przez Polską Akademię Filmową. Tytuły filmów nominowanych w tym roku podane zostały na środowej konferencji prasowej w Warszawie.

O statuetki dla najlepszego filmu rywalizować będą: "Cicha noc" Piotra Domalewskiego, "Pokot" Agnieszki Holland i Kasi Adamik oraz "Twój Vincent" Doroty Kobieli i Hugh Welchmana.

O nagrody za najlepszą reżyserię powalczą: Piotr Domalewski ("Cicha noc"), Anna Jadowska ("Dzikie róże") oraz Agnieszka Holland i Kasia Adamik ("Pokot"), zaś za scenariusz - Piotr Domalewski ("Cicha noc"), Agnieszka Holland i Olga Tokarczuk ("Pokot") oraz Krzysztof Rak ("Sztuka kochania. Historia Michaliny Wisłockiej").

Do nagrody za najlepszą główną rolę kobiecą nominowane są: Karolina Gruszka ("Maria Skłodowska-Curie"), Agnieszka Mandat ("Pokot") oraz Magdalena Boczarska ("Sztuka kochania. Historia Michaliny Wisłockiej"), zaś za męską - Dawid Ogrodnik ("Cicha noc"), Jakub Gierszał ("Najlepszy") i Bogusław Linda ("Powidoki").

O tytuł najlepszego filmu 2017 roku walczyło łącznie 61 filmów, spełniających warunki regulaminu Polskich Nagród Filmowych – tj. trwających powyżej 70 minut i wyświetlanych na otwartych, płatnych pokazach kinowych przynajmniej przez tydzień między 1 stycznia a 31 grudnia 2017.

Polskie Nagrody Filmowe zostaną przyznane także za m.in. najlepszy film dokumentalny, najlepszy filmowy serial fabularny, najlepszy film europejski, odkrycie roku i najlepsze zdjęcia.

Polskie Nagrody Filmowe zostaną w tym roku wręczone po raz 20. Wręczenie Orłów odbędzie się 26 marca. 7 marca poznamy laureata Nagrody za Osiągnięcia Życia.