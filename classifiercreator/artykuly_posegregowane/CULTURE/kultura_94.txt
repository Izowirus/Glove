W ponad 24 tys. szkół, przedszkoli i placówek oświatowych w Polsce oraz w ponad 100 szkołach polonijnych z całego świata w piątek o godzinie 11.11 odśpiewano hymn narodowy w ramach akcji "Rekord dla Niepodległej".
      
            

W finale akcji "Rekord dla Niepodległej" wzięła udział minister edukacji Anna Zalewska wspólnie z uczniami i nauczycielami Publicznej Szkoły Podstawowej nr 4 im. Ireny Szewińskiej w Pułtusku. Finał odbył się w Domu Polonii w Pułtusku. 

"Jestem wzruszona. Jesteśmy razem, jesteśmy dumni i pokazujemy wszystkim na całym świecie, że warto być Polakiem" – powiedziała minister po wspólnym odśpiewaniu hymnu.

Zalewska podziękowała uczniom i nauczycielom, którzy zdecydowali się uczestniczyć w biciu "Rekordu dla Niepodległej”. Przypomniała, że do akcji zgłosiło się ponad 4,6 mln uczniów, blisko 500 tys. nauczycieli z ponad 24 tys. szkół w kraju i 102 szkół polonijnych za granicą. "Jestem dumna, że tyle nas jest, że tyle nas podjęło decyzję o tym, by dziś zaśpiewać dla Rzeczypospolitej hymn" – mówiła.

"To ważny dzień, to ważny rok – rok odzyskania niepodległości. Odzyskania niepodległości – wiedzą to na pewno wasi rodzice i nauczyciele – nie byłoby bez edukacji, bez szkoły, bo tak naprawdę Drugą Rzeczpospolitą, czyli ten czas w 1918 r. budowali wasi nauczyciele" – powiedziała Zalewska.

Przypomniała, że pierwsza ustawa dotycząca szkolnictwa miała tylko dwie strony, w tym drugą stanowiło rozporządzenie. "Taka była wiara i zaufanie, że wszystko to, co zapisano hasłami zostanie zrealizowane, i tak się stało. Nauczyciel był ogromnym autorytetem, szanowali go wszyscy i on sam wiedział, co dla dzieci i młodzieży chowania dla Rzeczpospolitej zrobić" – podkreśliła minister.

Wręczyła dyrektorowi Szkoły Podstawowej nr. 4 Krzysztofowi Łachmańskiemu certyfikat potwierdzający udział w akcji bicia rekordu zorganizowanej przez MEN i Radę Dzieci i Młodzieży przy Ministrze Edukacji Narodowej oraz flagę państwową. Takie same certyfikaty otrzymają wszystkie szkoły, przedszkola i placówki oświatowe, które wzięły udział w akcji. 

MEN zachęcało wszystkich do dokumentowania bicia "Rekordu dla Niepodległej" i umieszczania zdjęć oraz filmów z akcji na swoich stronach internetowych oraz profilach na portalach społecznościowych z wykorzystaniem #RekordDlaNiepodległej.

Warunkiem uczestniczenia w akcji było przesłanie do czwartku, do godziny 12 przez dyrektora danego przedszkola, szkoły lub placówki oświatowej ankiety zgłoszeniowej przez System Informacji Oświatowej. Szkoły polonijne mogły zgłosić swój udział mailowo na adres Ośrodka Rozwoju Polskiej Edukacji za Granicą.

Jak powiedziała w piątek dziennikarzom Zalewska jeszcze po oficjalnym zamknięciu listy zgłaszały się szkoły, które chciały wziąć udział w biciu "Rekordu dla Niepodległej", dlatego ostateczne dane w ilu szkołach się ona odbyła oraz ilu uczniów i nauczycieli wzięło w niej udział będzie znana dopiero po południu.