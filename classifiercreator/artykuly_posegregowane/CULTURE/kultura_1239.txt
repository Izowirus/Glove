Zofia Wichłacz - "Miasto 44", "Powidoki" - jest jedną z grona 10 aktorek i aktorów, którzy otrzymali tytuł wschodzącej gwiazdy Shooting Star 2017. Uroczysta prezentacja artystów docenionych tym tytułem odbędzie się w lutym podczas 67. festiwalu filmowego Berlinale.

      
            Shooting Stars to specjalny program stworzony przez organizację European Film Promotion (EFP). Jego celem jest promowanie młodych i utalentowanych aktorów europejskich. Tytuły Shooting Stars przyznawane są co roku od 20 lat. Prócz Wichłacz wyróżniono także m.in. młodych aktorów z Danii (Esben Smed), Włoch (Alessandro Borghi), Niemiec (Louis Hofmann), Łotwy (Elina Vaska), Holandii (Hannah Hoekstra), Portugalii (Victoria Guerra), Rumunii (Tudor Aaron Istodor), Słowenii (Marusa Majer) oraz Szwecji (Karin Franz Korlof).

Kandydaturę Zofii Wichłacz zgłosił Polski Instytut Sztuki Filmowej. "Dziesięcioro uczestników Shooting Stars 2017 wybrano z 26 kandydatów zgłoszonych przez członków European Film Promotion (EFP)" - poinformował PISF. "Wyboru najzdolniejszych europejskich aktorów, na podstawie ich dotychczasowego dorobku artystycznego, dokonało międzynarodowe jury w składzie: specjalistka ds. obsady Lucinda Syson, aktorka i uczestniczka jednej z poprzednich edycji Shooting Star Dorka Gryllus, reżyser Xavier Koller, producentka filmowa Pandora da Cunha Telles oraz krytyk filmowy i pisarz Jan Lumholdt" - dodano w komunikacie.

Jury w uzasadnieniu podkreśliło, że Wichłacz "stąpa bardzo twardo po ziemi". "Zofia rozświetla ekran pogodnym współczuciem i wewnętrzną energią i zostaje w naszych oczach jeszcze na długo po tym, jak zgasną światła. Nie tylko chcemy patrzeć na nią w przyszłości, jesteśmy po prostu do tego zmuszeni" - podkreśliło jury,

Dwudziestojednoletnia aktorka zagrała do tej pory m.in. powstankę Alicję - "Biedronkę" - w filmie "Miasto 44" Jana Komasy oraz studentkę Władysława Strzemińskiego w "Powidokach" Andrzeja Wajdy, które będzie można oglądać w kinach od 13 stycznia. W nowym roku będzie można ją oglądać także w "Amoku" - kryminale Kasi Adamik, gdzie wystąpiła u boku m.in. Mateusza Kościukiewicza, Łukasza Simlata, Jana Peszka, Izabeli Kuny i Marty Nieradkiewicz.

Zofia Wichłacz została wyróżniona tytułem Shooting Star jako piąta osoba z Polski. W poprzednich latach doceniono Agnieszkę Grochowską (2007), Agatę Buzek (2010), Jakuba Gierszała (2012) oraz Mateusza Kościukiewicza (2014).

PISF przypomina, że "nominacja do tytułu Shooting Star otworzyła drogę do międzynarodowej kariery wielu europejskim aktorom, m.in. France Potente, Rachel Weisz, Danielowi Craigowi, Danielowi Bruehlowi, Carey Mulligan, Albie Rohrwacher, Melanie Laurent, Moritzowi Bleibtreu czy Elenie Anayi".

Oficjalna prezentacja tegorocznych Shooting Stars odbędzie się w dniach 10-13 lutego 2017 podczas 67. Międzynarodowego Festiwalu Filmowego w Berlinie. W ciągu całego roku aktorzy z tytułem Shooting Star odwiedzą wiele międzynarodowych festiwali filmowych, wezmą udział w warsztatach i spotkaniach jako nowi ambasadorzy kina europejskiego.