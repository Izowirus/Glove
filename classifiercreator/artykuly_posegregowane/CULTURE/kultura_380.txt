Koncert chóru studentów Państwowej Akademii Kultury z Charkowa na Ukrainie, zdobywcy Grand Prix sprzed dwóch lat, zainaugurował w poniedziałek wieczorem Hajnowskie Dni Muzyki Cerkiewnej w Hajnówce (woj. podlaskie).
      
            Międzynarodowy festiwal, któremu patronuje Polski Autokefaliczny Kościół Prawosławny, potrwa do 12 maja. Od środy do piątku w przesłuchaniach konkursowych w hajnowskim soborze Św. Trójcy weźmie udział ok. 30 chórów m.in. z Polski, Białorusi, Cypru, Kazachstanu, Rosji, Rumunii czy Ukrainy. Festiwal zakończą dwa sobotnie koncerty galowe: pierwszy w Hajnówce, drugi - w białostockiej cerkwi Hagia Sophia.

Wśród zaplanowanych imprez towarzyszących są koncerty uczestników m.in. w Białymstoku, Gródku, Czeremsze, Białowieży, Suchowoli, Michałowie, Siemiatyczach i Bielsku Podlaskim. Chodzi o to, by z muzyką cerkiewną dotrzeć też do tych słuchaczy, którzy nie mogą przejechać do Hajnówki.

W samym mieście we wtorek odbędzie się też koncert pieśni patriotycznych z udziałem m.in. chóru duchowieństwa diecezji warszawsko-bielskiej, związany z jubileuszem 100-lecia odzyskania przez Polskę niepodległości.

Zapowiadając przesłuchania konkursowe dyrektor festiwalu ks. Michał Niegierewicz zwrócił uwagę na zadania edukacyjne imprezy nie tylko wobec publiczności poznającej muzykę cerkiewną, ale i chórów. Jego zdaniem, ma ona bowiem pobudzać chóry do pracy. Również te parafialne, na co dzień wykonujące muzykę cerkiewną w czasie uroczystości religijnych. Duchowny podkreślił też, że taka muzyka, to sztuka sakralna zawierająca "ładunek modlitewny", a jej przesłanie musi docierać do serca człowieka.

Województwo podlaskie uważane jest za centrum prawosławia w naszym kraju. W maju odbywają się tam dwa festiwale muzyki cerkiewnej. Kilka dni po zakończeniu Hajnowskich Dni Muzyki Cerkiewnej, w Białymstoku rozpocznie się Międzynarodowy Festiwal Muzyki Cerkiewnej "Hajnówka 2018". Miał on swój początek właśnie w Hajnówce, obecnie odbywa się w stolicy województwa ale Hajnówka wciąż pozostaje w jego nazwie.