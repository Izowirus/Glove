epa05311879 US actress Kristen Stewart attends the press conference for 'Personal Shopper' during the 69th annual Cannes Film Festival, in Cannes, France, 17 May 2016. The movie is presented in the Official Competition of the festival which runs from 11 to 22 May.  EPA/JULIEN WARNAND 
Dostawca: PAP/EPA. Archiwum PAP/EPA © 2018 / JULIEN WARNAND
                                        

            Amerykańska aktorka Kristen Stewart oraz aktorka z Francji Lea Seydoux będą w składzie jury 71. Międzynarodowego Festiwalu Filmowego w Cannes; w tym roku jury będzie w większości składało się z kobiet - wynika z opublikowanego w środę komunikatu.
      
            Oprócz znanej głównie z sagi "Zmierzch" o wampirach Stewart, która jest także laureatką Cezara dla najlepszej aktorki drugoplanowej za film "Sils Maria", oraz Seydoux, która zagrała jedną z głównych ról w nagrodzonym Złotą Palmą filmie "Życie Adele", w jury zasiądzie m.in. rosyjski reżyser Andriej Zwiagincew, autor filmów "Lewiatan" i "Niemiłość".

Jury, któremu przewodniczyć będzie dwukrotna laureatka Oscara, australijska aktorka Cate Blanchett, będzie się składać z pięciu kobiet i czterech mężczyzn.

W 2017 roku komisji przewodniczył światowej sławy hiszpański reżyser Pedro Almodovar, a Złotą Palmę w głównym konkursie tego festiwalu zdobył film "The Square" Szweda Rubena Oestlunda.

Natomiast w tym roku o Złotą Palmę w konkursie głównym będzie walczyć m.in. "Zimna wojna" w reżyserii Pawła Pawlikowskiego. Tym razem twórca nagrodzonej Oscarem "Idy" osadza fabułę w latach 50. i 60. XX wieku w Polsce i "na tym tle rozgrywa się historia wielkiej i trudnej miłości dwojga ludzi". To pierwsza od 37 lat polska produkcja, która znalazła się w głównym konkursie.

Z kolei dzieło studia Animoon "III" w reżyserii Marty Pajek zakwalifikowało się do konkursu filmów krótkometrażowych.

Tegoroczny festiwal w Cannes rozpocznie się 8 maja i potrwa do 19 maja.