Zakopane, 19.08.2018. Korowód zespołów folklorystycznych przeszedł ulicami Zakopanego, 19 bm. gdzie odbywa się 50 Międzynarodowy Festiwal Folkloru Ziem Górskich. (gm/doro)  PAP/Grzegorz Momot PAP © 2018 / Grzegorz Momot
                                        

            Korowód zespołów folklorystycznych reprezentujących regiony górskie z różnych stron świata przeszedł w niedzielę przez zakopiańskie Krupówki inaugurując 50. jubileuszowy Międzynarodowy Festiwal Folkloru Ziem Górskich.
      
            Przez cały najbliższy tydzień festiwalowa publiczność na zakopiańskiej Równi Krupowej będzie przyglądała się tanecznej rywalizacji grup o główne festiwalowe trofea czyli Złotą, Srebrną i Brązową Ciupagę.

„Pod Giewontem już po raz 50-ty spotykają się górale z całego świata. +Złote Gody+ zakopiańskiego festiwalu to dla nas wyjątkowa uroczystość. Gościmy 20 zespołów reprezentujących ziemie górskie z różnych stron świata, a wśród nich grupy z Włoch, Hiszpanii, Macedonii, Turcji, Rumunii, Słowacji, Słowenii, Węgier, Ukrainy, Macedonii, dwie grupy z Bułgarii, oraz najbardziej egzotyczny zespół z Indii” – powiedziała PAP szefowa zakopiańskiego festiwalu Joanna Staszak.

Podczas festiwalu wystąpią także dwa polonijne zespoły góralskie z Chicago – „Ślebodni” i „Wanta”. O złotą ciupagę będzie rywalizowało także sześć polskich zespołów góralskich wyłonionych w eliminacjach podczas Tygodnia Kultury Beskidzkiej w Żywcu, a są to zespoły: „Młode Podhale”, „Lipwianie”, „Górale Łąccy”, „Podegrodzie” „Kasinianie” i „Mystkowianie”.

Tanecznej i muzycznej rywalizacji grup będzie przyglądało się międzynarodowe jury ekspertów pod przewodnictwem dr Bożeny Lewandowskiej – etnomuzykolog z Instytutu Muzykologii Uniwersytetu Jagiellońskiego.

Międzynarodowy Festiwal Folkloru Ziem Górskich jest organizowany w Zakopanem od 1968 r. Początkowo wszystkie zespoły rywalizowały w jednej kategorii. Obecnie grupy rywalizują w trzech kategoriach: tradycyjnej, artystycznie opracowanej i stylizowanej.

Festiwal zakończy koncert finałowy w sobotę, podczas którego publiczność dowie się, który zespół zdobył Złotą Ciupagę.

Jubileuszowy festiwal otrzymał Honorowy Patronat prezydenta Rzeczypospolitej Polskiej Andrzeja Dudy oraz małżonki prezydenta Agaty Kornhauser-Dudy.