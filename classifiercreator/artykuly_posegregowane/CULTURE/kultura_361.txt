19 maja Łazienki Królewskie zapraszają do obejrzenia wystaw oraz filmu "Muzeum utracone" o utraconych dziełach sztuki - powiedział w rozmowie z PAP dyrektor Muzeum Łazienki Królewskie, prof. Zbigniew Wawer.
      
            Tegoroczna Noc Muzeów rozpocznie się w Łazienkach Królewskich w sobotę o godz. 19.00 i potrwa do godz. 2.00 w nocy (ostatnie wejście do obiektów ok. godz. 1.30). W tym roku otwarte dla zwiedzających zostaną Pałac na Wyspie, Podchorążówka, Stara Kordegarda, Pałac Myśliwski, Stara Oranżeria, Teatr na Wodzie. Już od 16.30 na gości będzie czekać Muzeum Łowiectwa i Jeździectwa przed którym odbywać się będą pokazy kawaleryjskie.

W Pałacu na Wyspie zobaczyć będzie można utracone a następnie odzyskane dzieła z kolekcji króla Stanisława Augusta. Uczestnicy Nocy Muzeów zobaczą m.in. marmurowe popiersie bogini Diany autorstwa Françoisa Houdona, obraz "Praczka" Gabriela Metsu oraz rekonstrukcję malowideł Marcello Bacciarellego, które zostały zniszczone podczas II wojny światowej.

Organizatorzy przygotowali również pokaz filmu tegorocznej, 9. edycji Muzeum Utraconego pt. "Królewski sen", który przedstawia losy kolekcji króla Stanisława Augusta oraz historię jego letniej rezydencji. Wydarzenie rozpocznie się o godz. 21.00 w Amfiteatrze (powtórki do godz. 1.00). Projekcję poprzedzi koncert Huberta Zemlera, perkusisty, kompozytora, laureata brązowego medalu na Muzycznej Olimpiadzie w Korei (w kategorii perkusja solo), artysty współtworzącego kilka warszawskich zespołów sceny niezależnej.



Noc Muzeów będzie również okazją do zwiedzenia wystawy "ONNA - piękno, siła, ekstaza", prezentowanej w nowej przestrzeni wystawienniczej w Podchorążówce. Ekspozycja obejmuje blisko sto drzeworytów, których główną bohaterką jest kobieta (jap. "ona"), sportretowana przez najświetniejszych japońskich mistrzów z okresu Edo (1603-1868). Wystawie drzeworytów towarzyszy rodzinna strefa edukacji w Starej Kordegardzie "O-powiadaj! Japonia w pięciu opowieściach", gdzie dzieci oraz ich opiekunowie spotkają się z baśniami i legendami Kraju Kwitnącej Wiśni.

Podczas Nocy Muzeów w Pałacu na Wyspie prezentowane też będzie trackie złoto ze zbiorów Narodowego Muzeum Historycznego w Sofii. Zwiedzający zobaczą pochodzące z połowy IV w. p.n.e. insygnia władcy jednego z trackich plemion - złoty wieniec, złote rozety i złoty pierścień z pieczęcią - odkryte podczas badania starożytnego kurhanu w północnej Bułgarii.

Atrakcją Nocy Muzeów w Łazienkach Królewskich będzie koncert Piotra Orzechowskiego "Pianoohooligana", jednego z najbardziej utytułowanych muzyków jazzowych młodego pokolenia, laureata wielu nagród, w tym najważniejszej - I Nagrody na Montreux Jazz Solo Piano Competition (2011), którą zdobył jako pierwszy Polak w historii tego legendarnego szwajcarskiego festiwalu.

Pianista i kompozytor wykona utwory ze swojego solowego albumu "24 Preludes & Improvisations", nawiązującego formą do 24 preludiów i fug Jana Sebastiana Bacha. Koncert rozpocznie się o godz. 22.30 pod Pomnikiem Chopina. Występ Piotra Orzechowskiego poprzedzi krótki recital Julii Łozowskiej, która zagra utwory Fryderyka Chopina: Nokturn H-dur op. 9 nr 3, Etiuda h-moll op. 25 nr 10, Polonez fis-moll op. 44.