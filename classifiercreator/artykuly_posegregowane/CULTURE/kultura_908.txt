Blisko 200 filmów, znakomici goście ze świata kina i muzyki oraz niezwykłe seanse w wyjątkowych warunkach, czyli Kino Kulinarne i Kino Łóżkowe. W piątek 14 lipca w Łodzi startuje siódmy już Transatlantyk Festival.
      
            Znakomite dokumenty i filmy fabularne o tematyce kulinarnej, poświęcone żywności, ale też odkrywające tajemnice produkcji wina - to wszystko zobaczyć będzie można w Kinie Kulinarnym podczas 7. edycji Transatlantyk Festival w Łodzi.

Dodatkowo sześciu znakomitych szefów kuchni: Wojciech Modest Amaro, Katarzyna Daniłowicz, Robert Skubisz, Sebastian Krauzowicz, Tomasz Purol - zwycięzca 5. edycji Top Chef i Mariusz Pieterwas zadbają o podniebienia widzów podczas festiwalowych kolacji.

Kino Kulinarne to autorski cykl Międzynarodowego Festiwalu Filmowego w Berlinie, a Transatlantyk ma wyłączność na jego prezentację w Polsce. Tegoroczna edycja odbywać się będzie się od 15 do 19 lipca.

W ramach sekcji kulinarnej pokazane zostaną takie obrazy jak: "Soul", "Monsieur Mayonnaise", "Uczta Babette", "Boone" czy "Andre". Każdy z szefów kuchni zaprezentuje zaś autorskie menu, które będzie rozwinięciem pokazu filmowego. Kolacje odbędą się w przestrzeni Hali Maszyn w EC1 Łódź.

Gościem specjalnym kolacji zamknięcia i prezentacji filmu "Andre", który opowiada losy słynnego winiarza Andre'ego Tschelistcheffa i niezwykłą historię popularności wina kalifornijskiego, będzie Micheal Seresin, autor zdjęć do takich filmów jak: "Ptasiek", "Midnight Express" czy "Harry Potter i więzień Azkabanu". Ogromną pasją słynnego operatora są właśnie wina - Seresin jest czołowym producentem win nowozelandzkich.