Opole, 2007-05-30. Horst Eckert, znany jako Janosch - autor i ilustrator książek dla dzieci, podczas spotkania w Nauczycielskim Kolegium Języków Obcych.
kś/urz
PAP/Krzysztof Świderski PAP © 2017 / Krzysztof Świderski
                                        

            Twórczość pochodzącego z Zabrza klasyka literatury dziecięcej - Janoscha, a także opowiadania czołowego twórcy science fiction Stanisława Lema stały się kanwą dwóch spektakli dla najmłodszych widzów, których premiery zaplanowano w lutym w Teatrze Miejskim w Gliwicach.
      
            Od jesieni ubiegłego roku teatr, wyspecjalizowany wcześniej w spektaklach muzycznych, działa w nowej formule, jako teatr dramatyczny. W styczniu zespół przedstawił pierwszą premierę - "Dom Spokojnej Młodości" - dramatyczno-muzyczny spektakl o początkach polskiego kapitalizmu w latach 90. XX wieku, w reżyserii Łukasza Czuja – zarazem zastępcy dyrektora teatru ds. artystycznych.

Kolejne premiery będą adresowane do dzieci. 4 lutego po raz pierwszy zaprezentowany będzie spektakl „Ach, jak cudowna jest Panama” według Janoscha, w reżyserii Laury Słabińskiej, a 25 lutego – „Niezwykły lot Pilota Pirxa” w reżyserii Jerzego Machowskiego, oparty na opowiadaniach Lema.

Pochodzący z Zabrza niemiecki pisarz Janosch (Horst Eckert) jest autorem ponad 300 książek dla dzieci, w tym popularnego cyklu „Ach, jak cudowna jest Panama”, którego bohaterami są Miś i Tygrysek. Do stworzenia spektaklu opartego na opowiadaniu Janoscha gliwicki teatr zaprosił reżyserkę Laurę Słabińską, scenografa Pavla Hubickę, kompozytora Piotra Klimka oraz choreografa Jacka Gęburę, którzy wykreowali „spektakl utrzymany w poetyce surrealistycznego snu”.

„Proza Janoscha jest tak poetycka, że najlepszy sposób na przedstawienie jej na teatralnej scenie, to wszechogarniający surrealizm. Zabiorę widzów w podróż po wnętrzu wyobraźni poety, który wymyślił świat Misia i Tygryska. Będzie to także wejście do mojej głowy. Zapraszam tam widzów, by mogli poznać historię, którą napisał Janosch, jego bohaterów, jej przesłanie” – mówi reżyserka spektaklu.

Dzięki kolejnej premierze gliwickiego teatru adresowanej do młodych widzów, przewodnikiem po świecie teatru dla dzieci będzie Pilot Pirx

Impulsem do teatralnej podróży bohaterów spektaklu jest pochodząca z Panamy skrzynka po bananach. „Każdy z nas ma taką Panamę, którą sobie wyobraża i do której zmierza. Według mnie – na pewno powinien ją mieć” – wskazała Słabińska.

W drugiej połowie lutego, dzięki kolejnej premierze gliwickiego teatru adresowanej do młodych widzów, przewodnikiem po świecie teatru dla dzieci będzie Pilot Pirx, adept Akademii Kosmonautycznej im. Konstantego Ciołkowskiego. Spektakl osnuty na motywach opowiadań Stanisława Lema wykorzystuje rozmaite środki wyrazu - obok aktorów przedstawienie tworzą też np. lalki i multimedia.

Widzowie „Niezwykłego lotu Pilota Pirxa” w reżyserii Jerzego Machowskiego zostaną zaproszeni do kosmicznej eskapady - to lot egzaminacyjny, od którego zależy czy Pirx zdobędzie uprawnienia pilota-kosmonauty. W przestrzeni kosmicznej czekają go nieprzewidziane przygody i perypetie. Do zdania egzaminu niezbędna będzie pomoc widzów-pasażerów.

„Niezwykły lot Pilota Pirxa” powstał na podstawie „Opowieści o Pilocie Pirxie” - zbioru dziesięciu opowiadań science fiction autorstwa Stanisława Lema. Autorką scenografii jest Ludmila Bubanova, muzykę napisał Ignacy Zalewski, a lalki zaprojektowała Olga Ryl-Krystianowska.
 
W gliwickich spektaklach występują absolwenci krakowskiej i wrocławskiej PWST oraz gościnnie artyści innych scen

Teatr Miejski w Gliwicach swój pierwszy sezon artystyczny rozpoczął jesienią zeszłego roku od wystawienia kilkunastu spektakli gościnnych. Kolejną, po „Domu Spokojnej Młodości” oraz dwóch spektaklach dziecięcych, premierą ma być spektakl na podstawie powieści "Psie serce" Michaiła Bułhakowa. 2017 rok jest dla teatru okresem tworzenia własnego repertuaru. Spektakle kameralne i dla dzieci mają być wystawiane na małej, mieszczącej ok. sto osób, scenie w dawnej sali bankietowej.

Teatr w połowie ubiegłego roku został przekształcony z Gliwickiego Teatru Muzycznego – dawnej operetki. W związku ze zmianą formuły programowej w działaniu dotychczasowej sceny muzycznej dokonano ogromnych zmian, które wiązały się m.in. z rezygnacją z niemal całego dotychczasowego repertuaru oraz zwolnieniami artystów.

W gliwickich spektaklach występują absolwenci krakowskiej i wrocławskiej PWST oraz gościnnie artyści innych scen. Obecnie zespół aktorski tworzy 12 aktorów, do końca sezonu ma ich być 15.