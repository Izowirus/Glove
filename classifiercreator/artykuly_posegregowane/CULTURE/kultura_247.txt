WARSZAWA 18.11.2001r. Znakomity artysta Marek Grechuta z zespołem Anawa wystąpił w warszawskim Teatrze na Woli. PAP Andrzej Rybczyński
/bp/ PAP © 2018 / Andrzej Rybczyński
                                        

            Koncert, wystawy, spotkania z artystami, a także projekcje filmowe - to tylko niektóre z atrakcji rozpoczynającego się w niedzielę w Świnoujściu Grechuta Festival. Na festiwal inspirowany twórczością Grechuty zjedzie blisko 200 artystów.
      
            W tym roku na świnoujski festiwal przyjadą m.in. Magda Umer, Jaromir Nohavica, Artur Andrus, Ania Dąbrowska, Dorota Miśkiewicz, Edyta Jungowska, Krzysztof Tyniec oraz zespół artystyczny Teatru Muzycznego Roma w Warszawie, czy Bella Cracovia Orchestra.

Po kilku latach przerwy do Świnoujścia wraca organizowany wcześniej w Krakowie prestiżowy konkurs na interpretację piosenki Marka Grechuty. To kolejne nawiązanie do kariery patrona festiwalu, który debiutował w 1968 r. właśnie w Świnoujściu na Festiwalu Artystycznym Młodzieży Akademickiej Fama.

W niedzielę, czyli pierwszego dnia festiwalu, widownia zobaczy m.in. projekcję "De Profundis - Beksiński VR", czyli wirtualną podróż przez świat obrazów Zdzisława Beksińskiego. To oparte na wirtualnej rzeczywistości doświadczenie, pozwalające widzowi poznawać przestrzenie najbardziej znanych obrazów artysty.

Tego samego dnia w Muszli Koncertowej na promenadzie wystąpi szczecińska formacja Jackpot and Floating Orchestra. W planach koncertu muzyka big bandowa, a także utwory Marka Grechuty.

Zwieńczeniem pierwszego dnia festiwalu będzie nocny pokaz filmowy, a na nim projekcja filmu "Ostatnia rodzina" opowiadającego o losach rodziny Beksińskich.

W kolejnych dniach festiwalowa publiczność zobaczy także widowisko Teatru Muzycznego Roma "Ale musicale!", koncert "Wciąż się na coś czeka" z utworami Magdy Umer, a także widowisko "Gdyby piosenek słuchał świat…". Cześć artystów, którzy wystąpią na festiwalu będzie można także zobaczyć i posłuchać na spotakniach autorskich.

Na koncercie finałowym w piątek 3 sierpnia "+Cała jesteś w Skowronkach+" i inne przeboje Leszka Aleksandra Moczulskiego" wystąpią zespoły Dżamble, Chłopcy kontra Basia i Anawa.

Grechuta Festival - Świnoujście 2018 organizują m.in. Miasto Świnoujście, Miejski Dom Kultury w Świnoujściu i Fundacja Korowód im. Marka Grechuty w Krakowie. Festiwal potrwa od 29 lipca do 3 sierpnia.

Marek Grechuta - piosenkarz, kompozytor, poeta i malarz, twórca i wykonawca wielu przebojów - zmarł 9 października 2006 r. w Krakowie w wieku 61 lat. Został pochowany w Alei Zasłużonych na Cmentarzu Rakowickim w Krakowie.