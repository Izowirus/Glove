Warszawa, 28.10.2015. Aktor Jerzy Stuhr podczas próby dla mediów sztuki "Na czworakach" w Teatrze Polonia, 28 bm. Dramat Tadeusza Różewicza wyreżyserował Jerzy Stuhr.  (ukit) PAP/Rafał Guz Archiwum PAP © 2016 / Rafał Guz
                                        

            Jerzy Stuhr, Jan Peszek, Piotr Fronczewski, Krzysztof Tyniec – to niektóre z gwiazd polskiego teatru, jakie wystąpią w czasie jesiennej edycji 38. Krośnieńskich Spotkań Teatralnych. Impreza rozpocznie się w czwartek w Krośnie (Podkarpackie).
      
            W programie Spotkań, które potrwają do 22 listopada, przewidziano siedem przedstawień, przygotowanych m.in. przez teatry z Warszawy, Krakowa, Supraśla, Białegostoku.

Sekretarz artystyczny imprezy, teatrolog Małgorzata Baranowska-Mika przyznała, że w repertuarze Krośnieńskich Spotkań Teatralnych powinno znaleźć się coś dla widzów, którzy chcą się pośmiać, ale także dla tych, którzy oczekują od spektaklu czegoś więcej - „podniety intelektualnej”.

„Wszystkie przedstawienia zaproszone na Spotkania wyróżniają się wysokim poziomem artystycznym, świetnymi kreacjami scenicznymi, niebanalnym tekstem. Dokonaliśmy wyboru spektakli naznaczonych nutą komedii, dystansem i filozoficznym podejściem do natury życia. Gościć będziemy w Krośnie prawdziwe gwiazdy polskiego teatru” - zapewniła Baranowska-Mika.

Spotkania otworzy w czwartkowy wieczór czarna komedia „Pół na pół” na podstawie sztuki Jordiego Sancheza i Pepa Antona Gomeza w reżyserii Wojciecha Malajkata. To pełna humoru, a także napięcia i grozy opowieść o dwóch przyrodnich braciach, którzy postanawiają pozbyć się swojej rodzicielki. W tych rolach będzie można zobaczyć Piotra Polka i Piotra Szwedesa.

W czasie kolejnych teatralnych wieczorów będzie można zobaczyć jeszcze spektakl „Na czworakach” Tadeusza Różewicza w reżyserii Jerzego Stuhra, przygotowany przez Teatr Polonia z Warszawy. Wielbiciele talentu Stuhra będą go mogli podziwiać również na scenie, w kreacji głównego bohatera. Partnerować mu będą m.in. Dorota Stalińska, Michał Breitenwald, Wiesław Komasa.

Teatr Montownia z Warszawy wraz z białostockim Teatrem Papahema zaproszą widzów na sztukę „Calineczka dla dorosłych” według znanej bajki Hansa Christiana Andersena „Calineczka”. To znana historia opowiedziana na nowo z humorem i z udziałem lalek, przez dwa niezależne teatry - dramatyczny i lalkarski.

W programie Spotkań znajdzie się „Kolacja dla głupca” Francisa Vebera, w reżyserii Wojciecha Adamczyka, w której widzowie będą mogli oklaskiwać takich wybitnych aktorów Teatru Ateneum z Warszawy jak m.in. Piotr Fronczewski, Krzysztof Tyniec, Marzena Trybała, Tadeusz Borowski.

Z kolei wielbiciele Jana Peszka będą mieli okazję zobaczyć go na scenie, wraz z Katarzyną Krzanowską i Krzysztofem Stawowym, w spektaklu „Nie strój zdobi nieboszczyka” Herberta Bergera, w reżyserii Błażeja Peszka.

Wśród spektakli, przygotowanych głównie z myślą o widzu dorosłym, znajdzie się także propozycja dla młodszych widzów. Będzie to spektakl inspirowany baśnią Marii Konopnickiej - „O krasnoludkach, gąskach i sierotce Marysi”, który przedstawi Teatr Bagatela z Krakowa.

Na zakończenie Krośnieńskich Spotkań Teatralnych Teatr Wierszalin z Supraśla wystawi spektakl przedstawiający ludową wiarę w nadprzyrodzony dar i moc uzdrawiania ziołami. „Wziołowstąpienie” w reżyserii Piotra Tomaszuka to opowieść o Podlasiu – krainie, „gdzie żyją jeszcze +wiary stare+, a szeptuchy i szeptuni szepczą swoje +zamowy+ ze skutkiem potężniejszym niż gdzie indziej”.

Krośnieńskie Spotkania Teatralne potrwają od 3 do 22 listopada. Ich organizatorem jest Regionalne Centrum Kultur Pogranicza w Krośnie.