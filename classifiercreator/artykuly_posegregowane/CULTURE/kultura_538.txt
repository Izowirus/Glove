epa05338630 A Japanese model shows off a kimono during a fashion show in Kamakura city, Kanazawa prefecture, Japan, 31 May 2016. The fashion show is held annually to raise funds for supporting children victims of the 2011 East Japan Earthquake and Tsunami.  EPA/EVERETT KENNEDY BROWN 
Dostawca: PAP/EPA. PAP/EPA © 2018 / EVERETT KENNEDY BROWN
                                        

            Wystawę ponad stu kimon, czyli tradycyjnych strojów japońskich, przygotowuje Muzeum Sztuki i Techniki Japońskiej Manggha w Krakowie. Obiekty pochodzą z kolekcji, o którą placówka wzbogaciła się w ubiegłym roku. Wernisaż nastąpi w niedzielę.
      
            "+Kimono. Forma. Wzór. Rzecz do noszenia+ to będzie duża wystawa. Pokażemy różne typy kimon" - zapowiedziała Katarzyna Nowak, zastępczyni dyrektora w Muzeum Manggha w Krakowie.

W ubiegłym roku Manggha wzbogaciła się o ok. 200 kimon z akcesoriami, w tym pasami obi (służą do przepasania kimon).

Zbiór strojów podarowały placówce kolekcjonerki Reiko Nagakura i Małgorzata Olejniczak. "Na wystawie prezentujemy najciekawsze obiekty z tych zbiorów" - mówiła PAP Katarzyna Nowak.

W tekście kuratorskim do ekspozycji czytamy, że różnorodność w tradycyjnym japońskim stroju osiągana jest poprzez wykorzystanie wielu rodzajów tkanin i wzorów. Zdobienia wykonywane ręcznie lub maszynowo uzyskiwane są rozmaitymi metodami: tkanymi, malowanymi czy z użyciem haftu.

Przygotowanie ręczne materiałów na kimono odbywa się dzisiaj w wyspecjalizowanych warsztatach, częściej jednak korzysta się z pomocy maszyn i komputerów. Prosta forma kimona daje możliwość skupienia się na jego dekoracji. Zastosowanie wielu technik i niezwykła pomysłowość projektantów przy tworzeniu wyszukanych wzorów i motywów doprowadziły do tego, że kimono stało się jedną z najpiękniejszych form japońskiej sztuki, a kolejne epoki kreowały jego określone style.

Obrazy użyte w kimonie to - czytamy w tekście kuratorskim - piękne, barwne dekoracje, często mające również znaczenie symboliczne. Twórcy kimon najchętniej sięgają do przedstawień zmieniającego się wraz z porami roku świata natury: roślin, zwierząt, wyobrażeń wody, fal, chmur czy płatków śniegu.

Charakterystyczne są również kompozycje oparte na zawiłych wzorach geometrycznych, zwykle nawiązując do kształtów występujących w naturze, takich jak zygzaki, kratki i pasy. Projekt wzoru stanowi zawsze ściśle przemyślaną kompozycję i nawet jeśli kimono zmieni kształt po założeniu go na osobę, widoczne dla oka pozostanie zawsze to, co najciekawsze.

Wystawa potrwa do 4 kwietnia.