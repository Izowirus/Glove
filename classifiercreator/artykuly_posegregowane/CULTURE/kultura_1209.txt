Wsola 2009-10-10. Uroczyste otwarcie pierwszego w Polsce Muzeum Witolda Gombrowicza. 
wroa
PAP/Piotr Polak Archiwum PAP © 2017 / Piotr Polak
                                        

            Pałacyk, w którym mieści się Muzeum Witolda Gombrowicza we Wsoli, k. Radomia, przeszedł modernizację. W trakcie kilkumiesięcznych prac wzmocniono fundamenty, odtworzono mocno zniszczone schody do wejścia głównego, odnowiono elewację i pomieszczenia w budynku.
      
            Jak poinformował kurator placówki Tomasz Tyczyński obiekt wymagał niezbędnych prac modernizacyjnych. Ich koszt to blisko 750 tys. zł. Pieniądze pochodziły z budżetu Mazowsza. Inwestycję wsparło także Ministerstwo Kultury i Dziedzictwa Narodowego.

Muzeum im. Witolda Gombrowicza znajduje się w położonej 15 km na północ od Radomia Wsoli. Placówka mieści się w zabytkowym pałacu. W pierwszej połowie XX wieku mieszkał tam brat Witolda - Jerzy Gombrowicz wraz z żoną - Aleksandrą z Pruszaków i córką Tereską. Pisarz przyjeżdżał do Wsoli wielokrotnie, ostatni raz w 1939 roku, niedługo przed wybuchem II wojny światowej. We wsolskim pałacu powstawał „Pamiętnik z okresu dojrzewania” - debiut literacki oraz fragmenty słynnej powieści „Ferdydurke”.

Muzeum udostępnia ekspozycję o życiu i twórczości Witolda Gombrowicza. Można na niej zobaczyć m.in. rzeczy osobiste pisarza przekazane przez wdowę po nim Ritę Gombrowicz, m.in. walizkę, która towarzyszyła pisarzowi przez 30 lat emigracji, okulary, fajki, krawaty, dokumenty i fotografie rodzinne oraz ostatnią jego maszynę do pisania.

Na kolejne miesiące w muzeum planowane są wydarzenia kulturalne, m.in. spotkaniami z pisarzami i badaczami literatury, koncerty łączące formy muzyczne z tekstami literackimi. 22 stycznia w Muzeum Gombrowicza wystąpi Julia Marcell: wokalistka, kompozytorka, autorka tekstów, laureatka prestiżowych nagród m.in.: Paszportu Polityki 2012.

W lutym odbędą się spotkania z pisarzem Andrzejem Stasiukiem i Moniką Sznajderman – szefową Wydawnictwa Czarne, autorką książki „Fałszerze pieprzu”.

Muzeum jest współorganizatorem drugiej edycji Nagrody Literackiej im. Witolda Gombrowicza, przyznawanej za debiut literacki. Termin zgłaszania kandydatur upływa z końcem stycznia.