Pomnik wybitnej primabaleriny Mai Plisieckiej, jednej z wielkich gwiazd rosyjskiego baletu, odsłonięto w niedzielę w centrum Moskwy nieopodal Teatru Bolszoj. W uroczystości wzięli udział przedstawiciele rządu Rosji, artyści i wielbiciele talentu Plisieckiej.
      
            Rzeźba, której autorem jest Wiktor Mitroszyn, przedstawia Plisiecką tańczącą partię z "Carmen-suity", jedną z lubianych przez nią ról. Figurę wyrzucającą do góry ręce w ekspresyjnym geście ustawiono na wysokim postumencie, przez co sylwetka tańczącej rysuje się na tle nieba.

Inicjatorem powstania pomnika był wdowiec po zmarłej w zeszłym roku artystce kompozytor Rodion Szczedrin, który wziął udział w niedzielnej uroczystości. Obecni byli także przedstawiciele najważniejszych scen Rosji - moskiewskiego Bolszoj i petersburskiego Maryjskiego, wicepremier Rosji Olga Gołodiec i minister kultury Władimir Miedinski.

Gołodiec przypomniała, że Plisiecka rozsławiła balet rosyjski na całym świecie; wicepremier wyraziła nadzieję, że teraz pomnik przyciągnie nie tylko wielbicieli baletu, ale i wszystkich, którzy cenią rosyjską kulturę.

Pomnik stanął przy ulicy Bolszaja Dmitrowka, niedaleko Teatru Bolszoj. Na datę odsłonięcia wybrano dzień urodzin Plisieckiej. Również tego dnia rok temu, niespełna siedem miesięcy po śmierci primabaleriny, skwer, na którym obecnie stoi pomnik nazwano jej imieniem.

Po uroczystości, na którą przyszło wielu wielbicieli talentu Plisieckiej, postument pomnika dosłownie zasypano bukietami kwiatów.

Urodzona w Moskwie 20 listopada 1925 roku Plisiecka od roku 1943 tańczyła w Teatrze Bolszoj; od roku 1947 była primabaleriną tej sceny. Wykonywała główne partie w baletach klasycznych: Odetty-Odylii w "Jeziorze łabędzim" Piotra Czajkowskiego, tytułowej - Rajmondy - Aleksandra Głazunowa, Julii w "Romeo i Julii" Sergiusza Prokofjewa.

Tańczyła też w baletach współczesnych kompozytorów (Egina w "Spartakusie" Arama Chaczaturiana, partia tytułowa w "Wariatce z Chaillot" z muzyką Szczedrina, występ w 1992 roku w Paryżu), także w kompozycjach baletowych Maurice'a Bejarta (Isadora, Leda).

W roku 1972 Plisiecka zadebiutowała jako choreograf, tańcząc jednocześnie główną partię w "Annie Kareninie" Szczedrina.

Wielokrotnie występowała za granicą, współpracowała jako dyrektor artystyczny z wieloma zagranicznymi zespołami baletowymi, m.in. w Rzymie (1983–86), Madrycie (1987–90). Od roku 1990 prowadziła też kursy mistrzowskie. Była wielokrotnie odznaczana w kraju i za granicą. Zmarła 2 maja 2015 roku w Monachium.

Z Moskwy Anna Wróbel