Nowy Sącz, 23.07.2017. Korowód uczestników 25. Międzynarodowego Festiwalu Dziecięcych Zespołów Regionalnych "Święto Dzieci Gór", przeszedł 23 bm. ulicami Nowego Sącza. (gm/doro) PAP/Grzegorz Momot Archiwum PAP © 2018 / Grzegorz Momot
                                        

            Zespoły folklorystyczne z Tajlandii, Gruzji, Estonii, Ukrainy, Bułgarii, Czech i Słowacji będą gośćmi tegorocznego 26. Międzynarodowego Festiwalu Dziecięcych Zespołów Regionalnych Święto Dzieci Gór w Nowym Sączu.
      
            Wydarzenie rozpocznie się 22 lipca i potrwa do kolejnej niedzieli.

Zespołom zagranicznym będą towarzyszyły polskie dziecięce zespoły regionalne, reprezentujące folklor Lachów Sądeckich, górali spiskich, podhalańskich, żywieckich oraz młodzi Krakowiacy i Pogórzanie.

Święto Dzieci Gór odbywać się będzie pod hasłem "Dziecięca przyjaźń buduje pokój świata dorosłych". Każdy z zagranicznych zespołów będzie tworzył tzw. parę kamracką z jedną z polskich grup.

"Dzieci poprzez wspólne koncertowanie i udział w imprezach towarzyszących mają doskonałą okazję do poznania swoich kultur, odległych krajów oraz do zabaw. Podczas koncertu finałowego dzieci z zespołów kamrackich dadzą wspólny występ. Taka formuła koncertu pozwala w praktyce uświadomić dzieciom, że różnice kulturowe nie są przeszkodą w realizacji wspólnych celów i tworzeniu nowych wartości" – powiedziała kierownik biura organizacyjnego festiwalu Małgorzata Kalarus.

Najbardziej egzotyczna będzie grupa Plerngchompoo. Do Nowego Sącza przyjedzie z Tajlandii. Festiwalowa publiczność będzie mogła zobaczyć w jej wykonaniu m.in. taniec z szablami połączony z elementami tradycyjnych syjamskich sztuk walki.

Mimo że festiwal nie jest konkursem, to prezentacjom zespołów będzie się przyglądała profesjonalna międzynarodowa komisja artystyczna. W jej skład wchodzą folkloryści, choreografowie, muzykolodzy, etnografowie i etnolodzy.

Święto Dzieci Gór jest organizowane przez Małopolskie Centrum Kultury "Sokół" od 1992 roku. W założeniach nawiązuje do przesłanek programowych Święta Gór - przedwojennej imprezy zainicjowanej przez Związek Ziem Górskich, której głównym celem była ochrona dziedzictwa kulturowego.