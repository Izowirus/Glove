Premiera musicalu "Karol" o życiu Karola Wojtyły - papieża Jana Pawła II odbędzie się w sobotę wieczorem w Tauron Arenie Kraków. W roli Jana Pawła II wystąpi Jacek Kawalec. Obok niego zaśpiewają także: Edyta Geppert, Anna Wyszkoni, Piotr i Wojciech Cugowscy.
      
            "To opowieść, która naprawdę wgniata w fotel momentami, trzyma w napięciu, pełna nieoczekiwanych zwrotów akcji, do tego wyśpiewywana przez znakomitych wokalistów. Kawał dobrej muzyki, napisanej przez Filipa Siejkę, znakomita choreografia Ani Siwczyk. Oprócz zespołu wybranego w castingach mamy na scenie Edytę Geppert, Anię Wyszkoni, Piotra i Wojciecha Cugowskich - to gwarantuje wysoki poziom" - powiedział PAP autor scenariusza Michał Kaczmarczyk.

Jak dodał, "jest to również wielkie wyzwanie inscenizacyjne, ponad 200 artystów na scenie, gigantyczne światła, multimedia, spektakl, który trwa blisko trzy godziny". "W projekt została zaangażowana armia ludzi; także premiera w największej hali widowiskowej w Polsce świadczą o rozmachu przedsięwzięcia" - stwierdził Kaczmarczyk.

Autor scenariusza, który jest również kierownikiem artystycznym widowiska powiedział również, że spektakl powstawał dwa lata - od czasu kiedy usiadł nad czystą kartką papieru i zaczął pisać scenariusz, do zakończenia próby generalnej. "To była ciężka, ale niezwykle satysfakcjonująca praca, jestem bardzo zadowolony, mam nadzieję, że publiczność podzieli naszą opinię" - powiedział Kaczmarczyk.

Jak podali twórcy na stronie internetowej widowiska www.musical-karol.pl, "+Karol+ to opowieść o człowieku, który żyjąc w niezwykłych czasach, sam staje się postacią niezwyczajną. To pełna zabawnych anegdot, ciepła, wzruszająca, a momentami dramatyczna opowieść o pogodnym chłopaku z Wadowic, chcącym żyć tak, jak żyją jego rówieśnicy (...) jednak dziejąca się niemal na wyciągnięcie ręki wielka historia każe mu dokonywać innych wyborów - jak się wkrótce okaże - o fundamentalnym znaczeniu dla losów świata".

Narracja sceniczna została skonstruowana wokół ważnych dla dziejów i współczesności Polski wydarzeń i zjawisk historycznych: odzyskania niepodległości w 1918 r., II wojny światowej, okupacji niemieckiej i sowieckiej, powojennej odbudowy, relacji państwo-kościół w okresie PRL, konklawe w październiku 1978 r., zamachu na Placu Św. Piotra, karnawału "Solidarności", Jesieni Narodów.

"Przedstawiamy Ojca Świętego, który - wierny rodzinnym ideałom i młodzieńczej pasji - skutecznie przełamywał sztywny protokół Stolicy Piotrowej, na nowo prezentując światu nieco zakurzone cnoty chrześcijan - poczucie humoru, szczerość, skromność, serdeczność, otwartość na ludzi" - deklarują twórcy widowiska.

Autorem muzyki i kierownikiem muzycznym jest Filip Siejka, libretto napisał Michał Kaczmarczyk, który sprawuje także kierownictwo artystyczne, reżyserem widowiska jest Krzysztof Korwin-Piotrowski, a choreografię przygotowała Anna Siwczyk.

Po krakowskiej premierze spektakl prezentowany będzie w ramach ogólnopolskiej trasy koncertowej i innych miastach Polski, planowana jest także trasa zagraniczna.

Anna Pasek