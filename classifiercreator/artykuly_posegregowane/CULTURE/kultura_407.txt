Centralne uroczystości z okazji 98. rocznicy powstania Muzeum Wojska Polskiego odbyły się w niedzielę w Warszawie. W Katedrze Polowej WP odprawiona została msza św., a na terenie muzeum zorganizowano m.in. piknik historyczny.
      
            Muzeum Wojska (obecnie Muzeum Wojska Polskiego) zostało powołane 22 kwietnia 1920 r. dekretem Naczelnego Wodza, Marszałka Józefa Piłsudskiego. Dokument ten został odczytany w czasie obchodów upamiętniających 98. rocznicę powstania placówki, które odbyły się na terenie parku plenerowego muzeum przy Al. Jerozolimskich 3.

"Wielka nasza tradycja wojskowa oraz świetny rozkwit wojskowości polskiej w dobie obecnej domagają się poważnej instytucji muzealnej, która będąc świątynią sławy oręża polskiego i skarbnicą nieśmiertelnego ducha rycerskiego, służyć będzie jednocześnie ku naukowemu pogłębieniu i rozwojowi wszystkich gałęzi wiedzy wojskowej w znaczeniu współczesnem. Czyniąc zadość powyższej potrzebie, powołuję do życia w Warszawie Muzeum Wojska, jako centralną instytucję muzealną wojskową w Polsce" - napisał w dekrecie Piłsudski.

"Szanowna dyrekcjo, drodzy pracownicy Muzeum Wojska Polskiego, miejcie świadomość waszej pracy. Ona bez wątpienia jest służbą ojczyźnie. Wasza praca ma jakiś rys kapłaństwa, a więc pracy w jakiś sposób namaszczonej, odpowiedzialnej" - powiedział podczas mszy św. ks. płk Zbigniew Kępa w Katedrze Polowej Wojska Polskiego.

Po mszy przedstawiciele muzeum złożyli wieniec przed pomnikiem założyciela muzeum przy pl. Piłsudskiego.

"Pamiętajmy o tym, że marszałek Piłsudski był tym człowiekiem, który powołał do istnienia niepodległe Państwo Polskie, który obwieścił światu niepodległość Rzeczypospolitej Polskiej po 123 latach niewoli" - powiedział dyrektor MWP dr Adam Buława, przypominając zasługi założyciela muzeum.

Buława zaznaczył, że mimo toczonych w tamtym okresie walk: wojny polsko - bolszewickiej i wyprawy na Kijów, marszałek dbał o kulturę. "Głowa państwa polskiego, człowiek, który miał za zadanie realizować wielkie plany wojskowe pamiętał o tradycji, pamiętał o historii, pamiętał o tym właśnie wątku, który jest dla nas tak ważny, czyli tradycji rycerskiej, historii militarnej" - powiedział.

"Dziękuję panu marszałkowi za powołanie nas do istnienia. Jesteśmy naprawdę za to wdzięczni. Ojciec ojczyzny jest jednocześnie ojcem założycielem MWP. Czujemy się z tego faktu dumni" - podsumował.

Dyrektor mówił też o planach dotyczących przyszłości instytucji. "Na 2021 r. planujemy otwarcie pawilonu, w którym znajdzie się godna żołnierza polskiego ekspozycja naszych dziejów poczynając od czasów Piastów, a kończąc na okresie podziemia antykomunistycznego po II wojnie światowej" - powiedział Buława.

W niedzielę sale ekspozycyjne muzeum otwarte są dla zwiedzających. Można obejrzeć m.in. wystawę "My, Kobiety Żołnierze...", objętą Honorowym Patronatem Małżonki Prezydenta RP Agaty Kornhauser-Dudy oraz "Błękitna Armia. Dla Ciebie Polsko i dla Twojej Chwały". W sali Sobieskiego przygotowany został punkt z uzbrojeniem z okresu średniowiecza i XVII w.

W parku plenerowym zorganizowano piknik historyczny, w czasie którego grupy rekonstrukcji historycznej prezentowały m.in. samochody pancerne "Chwat", Ford-T oraz FAI-202. Utworzono też punkt szycia opasek powstańczych i kokard narodowych na maszynach epokowych z 1918 r., warsztaty z obsługi naziemnej linii łączności z 1918 r., polowy szpital wojskowy oraz pokaz mody "Kobiety w Wojsku".