Prace artystów awangardowych związanych ze środowiskami twórczymi w najważniejszych miastach II Rzeczypospolitej będzie można zobaczyć na wystawie w Muzeum Narodowym w Warszawie. Ekspozycja "Miejska rewolta" będzie dostępna od najbliższego piątku do 21 stycznia 2018 r.
      
            Wystawa zatytułowana "Miejska rewolta. Awangarda w zbiorach Muzeum Narodowego w Warszawie” przypomina twórczość wybitnych postaci Awangardy, takich jak: Leon Chwistek, Tytus Czyżewski, Andrzej Pronaszko, Stanisław Ignacy Witkiewicz (Witkacy), Henryk Stażewski, Władysław Strzemiński, Marek Włodarski.

Ekspozycja prezentuje wybór najcenniejszych prac na papierze ze zbiorów Muzeum Narodowego w Warszawie – rysunków, grafik, fotogramów i fotomontaży. Prezentacje tego rodzaju należą do rzadkości, co wynika z wrażliwości podłoża na działanie światła.

"Nasza awangarda jest oczywiście trochę spóźniona w stosunku do Francji, Niemiec, Holandii i nawet Rosji - zaznaczyła w rozmowie z PAP Agnieszka Morawińska, dyrektor Muzeum Narodowego. - Trzeba pamiętać jednak, w jakim momencie historycznym zaczęło się to dziać. Trwała jeszcze I wojna światowa, Polska wciąż była podzielona, ale już w rozmaitych ośrodkach powstawały grupy artystów, których łączyło poczucie, że trzeba zrobić coś zupełnie innego, że przychodzi nowa epoka i sztuka musi być na miarę nowych czasów. Artyści zaczęli eksperymentować. I wtedy, w bardzo niewielkich odstępach czasu albo wręcz równolegle, pojawiły się tendencje futurystyczne, formistyczne, ekspresjonistyczne" - powiedziała Morawińska.

Według niej, autorki wystawy tak ją skomponowały, aby uniknąć podziału sztuki tamtego okresu na style czy tendencje, a wskazać ośrodki miejskie, w których awangarda powstawała. "Stąd tytuł wystawy +Miejska rewolta+. Zresztą awangarda była właściwie końcem Polski dworkowej, ziemiańskiej, a istotnie mocno była związana z miejskim żywiołem, z miastem" - podkreśliła.

Jak wskazali organizatorzy, wraz z odzyskaniem przez Polskę niepodległości w 1918 r., w atmosferze powszechnego fermentu, gorączkowego entuzjazmu, a także niepewności jutra, artyści awangardy pragnęli tworzyć nową sztukę dla nowego człowieka. Życie artystyczne młodego państwa skupiało się w ważnych ośrodkach – w Warszawie, Krakowie, Lwowie, Poznaniu i Łodzi. I właśnie artyści związani z awangardowymi środowiskami twórczymi w tych ośrodkach oraz ich prace są bohaterami wystawy.

Na ekspozycji pokazano m.in. utrzymaną jeszcze w klimatach wojennych "Wieżę Babel II" - linoryt Stanisława Kubickiego; "Taniec wśród drzew" - linoryt z cyklu Topole; akwarelę Andrzeja Pronaszki "Procesja", akwarelę Tytusa Czyżewskiego "Zbójnik"; gwasze Marka Włodarskiego "Płyną po niebie" i "Wspomnienia z dzieciństwa" czy serigrafię Henryka Berlewiego "Mechanofaktura". Wystawę uzupełniają czasopisma oraz książki zaprojektowane przez wybitnych reprezentantów nowoczesnej typografii.

”Chociaż zazwyczaj wiąże się formizm z Krakowem, konstruktywizm z Warszawą, a surrealizm ze Lwowem, dokładniejsza analiza biografii artystów oraz zmiennych kolei ich praktyki twórczej komplikuje ten obraz" - zauważa kuratorka Ewa Skolimowska.

"Wpływy bowiem ekspresjonizmu pojawiły się w środowisku poznańskich artystów skupionych wokół czasopisma +Zdrój+, ale także w Krakowie, w swoistej wersji formizmu, łączącego elementy ekspresjonizmu, kubizmu i futuryzmu. Z formizmem można łączyć wczesne prace Wacława Wąsowicza z Warszawy czy Ludwika Tyrowicza ze Lwowa, a z konstruktywizmem - projekty Aleksandra Krzywobłockiego, związanego z lwowskim Zrzeszeniem Artystów Plastyków Artes" - zaznacza z kolei druga kuratorka Anna Turowicz.

"Pomysł Jarosława Suchana, dyrektora Muzeum Sztuki w Łodzi, poświęcenia tego roku Awangardzie znalazł tak wielki odzew wśród rozmaitych instytucji, czego przykładem jest i nasza wystawa, że w pewien sposób została odświeżona nasza wiedza o Awangardzie i być może przyczyni się to do nowego spojrzenia na całe zagadnienia Awangardy, owej straży przedniej w sztuce" - powiedziała Morawińska.

Wystawie towarzyszą wykłady, tematyczne spotkania i oprowadzania kuratorskie. W ramach programu odbędą się również spotkania w rocznicę urodzin Tytusa Czyżewskiego czy Henryka Stażewskiego, które przybliżą sylwetki tych twórców.