FOTO: Łazienki Królewskie w Warszawie - wykład
                                        

            Łazienki Królewskie w Warszawie zapraszają na pierwszy wykład towarzyszący wystawie "Blask orderów w 100-lecie odzyskania niepodległości". Odznaczenia i związane z nimi problemy nazewnicze omówi Tadeusz Jeziorowski z Muzeum Wojskowego w Poznaniu.
      
            Uczestnicy wykładu "Ordery i medale, krzyże i gwiazdy - galimatias nazewniczy" poznają podwójne znaczenie terminu "order", różnice między orderem a odznaką, wstęgą a szarfą, brylantami a brylantowaniem, komandorem a komandorią. Mowa będzie o tym, kiedy używa się określeń kawaler, członek orderu, dama orderu, dama kawalerska i dama portretowa.

Tadeusz Jeziorowski wyjaśni ponadto, czy medal zawsze ma dwie strony i czy może być odznaką orderową, gdzie występują klasy, a gdzie stopnie i jak je liczyć, czy wielki krzyż może być medalionem, po co komu berło, a po co laska, co to jest butonierka i do czego służy.

Tadeusz Jeziorowski

Emerytowany kurator Wielkopolskiego Muzeum Wojskowego w Poznaniu, które prowadził od 1973 r. Specjalista w dziedzinie bronio-, munduro- i orderoznawstwa. Autor licznych artykułów, w tym o historii Orderu Świętego Stanisława Biskupa i Męczennika 1765-1795 w katalogu "Praemiando Incitat, Order Świętego Stanisława 1765-1831, w 250. rocznicę powołania orderu" do wystawy na Zamku Królewskim w Warszawie. Opublikował katalog zbiorów "Order Wojenny Virtuti Militari", Muzeum Narodowe w Poznaniu Oddział Wielkopolskie Muzeum Wojskowe, Poznań 1993 (wspólnie z J. Łuczakiem). Twórca wystaw tematycznych, m. in. pierwszej wystawy monograficznej o Virtuti Militari (W 190. rocznicę wprowadzenia Orderu Wojennego Virtuti Militari, Poznań 1982), pierwszej w historii urzędu prezydenta Polski wystawy "Ordery Prezydenta Rzeczypospolitej" (dworek prezydenta RP w Ciechocinku, 2003), inicjator i współtwórca wystawy "Za Ojczyznę i Naród, 300 lat Orderu Orła Białego" na Zamku Królewskim w Warszawie. Członek Komisji Heraldycznej przy MSWiA (od 2000 r.), członek Komisji Historycznej ds. Symboliki Wojskowej w MON (1996-2006). W Kancelarii prezydenta RP członek zespołu do opracowania projektu nowego odznaczenia wojskowego nadawanego za wybitne czyny bojowe (ustanowione: Order Krzyża Wojskowego, Krzyż Wojskowy, Wojskowy, Morski i Lotniczy Krzyże Zasługi, gwiazdy za udział w kontyngentach poza granicami kraju, Medal za Długoletnią Służbę), a od 2017 r. w zespole do opracowywania i opiniowania spraw związanych z orderami i odznaczeniami, heraldyką i weksylologią. Kawaler Krzyża Kawalerskiego i Oficerskiego Orderu Odrodzenia Polski.

Wykład Tadeusza Jeziorowskiego z Muzeum Wojskowego w Poznaniu

21 listopada 2018, godz. 18:00

Pałac na Wyspie

wstęp wolny

      
  
    TEMATY:
          
              Biblioteki i muzea,
          nagrody i wyróżnienia