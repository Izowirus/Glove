Rafał Sobczak Archiwum PAP/Jakub Kamiński
                                        

            Dyrektor Instytutu Polskiego w Wiedniu, I radca Rafał Sobczak otrzymał honorowe odznaczenie „Flame of Peace” - poinformował PAP Instytut Polski w Wiedniu.
      
            Jak podał Instytut, podczas uroczystej gali podsumowującej rok pracy stowarzyszenia Association for Furtherance of Peace, która odbyła się w wiedeńskim ratuszu, wręczone zostały medale dla zasłużonych na rzecz pokoju. Poza Sobczakiem odznaczenie z rąk arcyksiężnej Herty Margarete Habsburg-Lothringen oraz arcyksięcia Sandora Habsburg-Lothringen otrzymała również m.in. wieloletnia dyrektor Słowackiego Instytutu Kultury w Austrii, Alena Heribanova.

Sobczak jest piątym Polakiem w historii, któremu przyznano to odznaczenie. W laudacji zwrócono uwagę przede wszystkim na działania podjęte przez dyrektora w ramach przywracania pamięci o byłym niemieckim nazistowskim obozie koncentracyjnym w Gusen. Stowarzyszenie przypomniało również okres pełnienia przez niego obowiązków rzecznika prasowego MSZ. Ponadto podkreślono działanie Instytutu Polskiego w zakresie promocji polskiej historii i kultury w Austrii oraz relacji polsko-austriackich.

„Odbieram to wyróżnienie jako szczególny gest dla naszej działalności – działalności Instytutu Polskiego w Wiedniu i jego wkładu w rozbudowę relacji w ramach dyplomacji publicznej i kulturalnej. Cieszy mnie także, że tego rodzaju instytucje dostrzegają naszą pracę, co pośrednio wpływa na pozytywny wizerunek naszego kraju w Wiedniu” – mówił podczas gali wręczenia dyrektor.

Wyróżnienie „Flame of Peace” przyznawane jest przez Association for Furtherance of Peace politykom, dyplomatom, przedstawicielom mediów oraz organizacjom sektora pozarządowego, które w szczególny sposób zasłużyły się na rzecz pokoju na świecie. Symboliczny płomień ma wspomagać odznaczonych w efektywnym, kompetentnym i odpowiedzialnym pełnieniu ich funkcji.

Stowarzyszenie Association for Furtherance of Peace prowadzi działalność społeczną, charytatywną, a także wspiera współpracę Austrii z państwami w regionie Europy Środkowo-Wschodniej.