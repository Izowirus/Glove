Poznań, 08.10.2016. Koncert Die Deutsche Kammerphilharmonie Bremen pod batutą Krzysztofa Pendereckiego (P), podczas inauguracji XV Międzynarodowego Konkursu Skrzypcowego im. Henryka Wieniawskiego w auli Uniwersytetu Adama Mickiewicza w Poznaniu, 8 bm. Archiwum fot. PAP/Jakub Kaczmarczyk
                                        

            W mińskiej Białoruskiej Filharmonii Państwowej odbył się w sobotę koncert "Legendy Klasyki Współczesnej", podczas którego białoruscy muzycy i polscy soliści wykonali "Siedem bram Jerozolimy" pod batutą wybitnego kompozytora maestro Krzysztofa Pendereckiego.
      
            Koncert odbył się w ramach Międzynarodowego Festiwalu im. Jurija Baszmieta w Mińsku jako część międzynarodowych obchodów 100-lecia odzyskania przez Polskę niepodległości "Niepodległa".

W pierwszej części białoruska Państwowa Orkiestra Symfoniczna i pianista Rascisłau Krymer (dyrektor artystyczny festiwalu) wykonali koncert dla fortepianu z orkiestrą "Zmartwychwstanie" pod batutą Macieja Tworka; w drugiej - dyrygowanej przez samego maestro - zabrzmiała słynna symfonia "Siedem bram Jerozolimy". Oprócz orkiestry wykonywały go dwa białoruskie chóry oraz polscy soliści.Zabrzmiały również słynne tubafony – instrumenty skonstruowane z nisko brzmiących rur, które powstały specjalnie na potrzeby odtworzenia tej kompozycji.

"Siedem bram Jerozolimy" to monumentalne dzieło Pendereckiego, skomponowane na zamówienie władz Jerozolimy z okazji 3000-lecia tego miasta i zaprezentowany po raz pierwszy w 1997 r.

Koncert spotkał się z entuzjastycznym przyjęciem - sala filharmonii była pełna, a reakcja widzów, jak określili polscy artyści - niezwykła.

"Coś takiego zdarza się pewnie raz w życiu - grać utwór tak wielkiego kompozytora w jego obecności" - powiedział PAP Rascisłau Krymer. "Penderecki to naprawdę jest żywa klasyka, chodząca legenda" - dodał.

Jeden z pracowników filharmonii stwierdził, że "było to najważniejsze wydarzenie obok dnia, kiedy w Mińsku gościł Dmitrij Szostakowicz". Białorusini podkreślali, że sobotni koncert był trzecim w historii wykonaniem "Siedmiu bram Jerozolimy" na terytorium byłego ZSRR.

"Bóg musi Polskę bardzo kochać, skoro dał jej takiego syna" - powiedziała podczas spotkania z maestro i artystami po koncercie wiceminister kultury Białorusi Iryna Dryga. "To bardzo ważne wydarzenie dla Białorusi i wielka duma dla naszej orkiestry, naszych chórów, że mogli stanąć na scenie razem z wielkim kompozytorem naszych czasów" - dodała.

"Najważniejsze jest to, że jesteśmy razem i umiemy wspólnie zorganizować tak wspaniałe przedsięwzięcie. To ważny sygnał nie tylko dla publiczności, ale także dla naszych społeczeństw" - mówił ambasador RP na Białorusi Konrad Pawlik.

"To jest dla nas wszystkich bardzo ważny wieczór. Orkiestra grała niesamowicie i niesamowicie wystąpiły chóry. Byłam szczerze wzruszona. To ważne dla mnie, ale jeszcze bardziej ważne dla mojego męża" - mówiła, występując w imieniu swoim i małżonka Elżbieta Penderecka.

Mateusz Adamski, dyrektor Instytutu Polskiego w Mińsku, dziękując maestro i artystom z obu krajów, stwierdził, że "zbudowali jeszcze jeden most" pomiędzy społeczeństwami Polski i Białorusi.

Koncert Krzysztofa Pendereckiego został zorganizowany przy wsparciu ministerstw kultury Polski i Białorusi, Instytutu im. Adama Mickiewicza, Instytutu Polskiego w Mińsku i ambasady RP.

Z Mińska Justyna Prus