Warszawa, 03.11.2016. Prezydent Andrzej Duda (2L), wicepremier, minister kultury Piotr Gliński (L) oraz kurator wystawy Andrzej Szczerski (3L) wzięli udział w sesji naukowej "Stulecie awangardy w Polsce", zorganizowanej 3 bm. z okazji inauguracji obchodów Roku Awangardy 2017 w Pałacu Prezydenckim. Sesja została połączona z otwarciem sali Formistów w Pałacu Prezydenckim, gdzie zaprezentowane zostaną prace m.in. Andrzeja Pronaszki, Władysława Skoczylasa i Konrada Winklera.  PAP © 2016 / Radek Pietruszka
                                        

            Polscy artyści awangardy, tworząc nową sztukę, nie odrywali jej od tradycji - mówił prezydent Andrzej Duda, który w czwartek zainaugurował obchody 100-lecia awangardy w Polsce. Z tej okazji w Pałacu Prezydenckim otwarto Salę Formistów.
      
            Prezydent, podkreślając znaczenie zbliżającej się rocznicy 100-lecia odzyskania przez Polskę niepodległości, zwrócił uwagę na pochodzącą z tamtego okresu sztukę. "Polska kultura - niezależnie od tego, że Polska nie miała przez ponad 120 lat swojej państwowości - cały czas była tworzona" - zaznaczył Duda, który wspólnie z ministrem kultury i dziedzictwa narodowego Piotrem Glińskim spotkał się w Pałacu Prezydenckim z przedstawicielami instytucji, które zainicjowały upamiętnienie polskiej awangardy. Są to Muzeum Narodowe w Krakowie, Muzeum Narodowe w Warszawie oraz Muzeum Sztuki w Łodzi.

Prezydent, który wspólnie z Polskim Komitetem ds. UNESCO objął honorowym patronatem obchody 100-lecia awangardy w Polsce, podziękował muzealnikom za udostępnienie dzieł awangardowych artystów. W otwartej w Pałacu Prezydenckim Sali Formistów prezentowane są najważniejsze dzieła pierwszej polskiej awangardowej grupy artystycznej (formiści). Duda, który zwiedził ekspozycję, zaznaczył, że polscy artyści awangardy "chcieli tworzyć coś nowego, chcieli nadać sztuce nowy kształt, chcieli dokonać radykalnej zmiany (...), ale nie chcieli się oderwać od polskiej tradycji".

"Dlatego są w tej sztuce tak wyraźne elementy zaczerpnięte z polskiej tradycyjnej sztuki ludowej. Nie odrywali się też od romantyzmu, nie odrywali się od Młodej Polski, cały czas czerpali gdzieś wzorce z tych elementów, budując tę nową sztukę polską i wprowadzając ją z XIX wieku w XX wiek, a w efekcie, jak się okazało, wprowadzając ją do wolnej Polski" - mówił Duda.

Prezydent podkreślił też, że prezentacja dzieł formistów w Pałacu Prezydenckim jest istotnym elementem w związku ze zbliżającą się rocznicą 100-lecia odzyskania przez Polskę niepodległości. Zaznaczył, że ekspozycję będą mogły oglądać odwiedzające pałac szkolne wycieczki.

"Bardzo mi na tym zależało (...), żeby wszyscy, głównie młodzi, którzy fascynują się dzisiaj niepodległością, którzy w dużej części są dzisiaj niesieni takim porywem patriotycznym, zwracali uwagę również na to, że ta polska niepodległość odzyskana w 1918 roku, to nie tylko kule, to nie tylko bagnety, to nie tylko bohaterstwo" - mówił Duda, wymieniając Polaków walczących na frontach pierwszej wojny światowej, a wcześniej w powstaniach narodowych.

W 2017 roku minie sto lat od pierwszej znaczącej manifestacji polskiej awangardy. Z inicjatywą obchodów rocznicy wyszły trzy muzea, które posiadają najbogatsze zbiory sztuki awangardowej - Muzeum Narodowe w Warszawie, Muzeum Narodowe w Krakowie i Muzeum Sztuki w Łodzi. W Pałacu Prezydenckim obecnie trwa sesja naukowa z udziałem przedstawiciel tych i innych placówek, które współtworzą program obchodów.