Kielce, 27.03.2009. Polska śpiewaczka klasyczna Jadwiga Rappe (C) śpiewa podczas koncertu finałowego XVII Świętokrzyskich Dni Muzyki, 27 bm. w Kielcach. (kkk) Archiwum fot. PAP/Piotr Polak
                                        

            Gwiazdy światowej kameralistyki, m.in. Łukasz Długosz, Jadwiga Rappe, Lutosławski Quartet, czy Eva - Maria Zimmermann i Keisuke Nakagoshi, będą gośćmi 9. festiwalu "Muzyka na Szczytach", który rozpocznie się w sobotę w Zakopanem.
      
            Dyrektorem artystycznym festiwalu jest jeden z najwybitniejszych polskich kompozytorów Paweł Mykietyn.

Organizatorem wydarzenia jest Stowarzyszenie im. Mieczysława Karłowicza w Zakopanem. Jak informują organizatorzy, duża część programu koncentruje się na muzyce polskiej różnych epok. Poza dziełami patrona Stowarzyszenia, Mieczysława Karłowicza i jego ojca, Jana Karłowicza, zabrzmią także utwory Stanisława Moniuszki oraz Pawła Szymańskiego i Marcina Markowicza.

W stolicy Tatr goście "Muzyki na Szczytach" będą mieli także możliwość wysłuchania przekroju arcydzieł muzyki europejskiej, w tym utworów takich kompozytorów jak Giovanni Pierluigi da Palestrina, Jan Sebastian Bach czy Edward Elgar.

Festiwalowe koncerty będą się odbywać w kościele p.w. św. Krzyża. W ramach wydarzenia organizowany jest także "Klub rozmów na Szczytach". We wnętrzach ponad 100-letniej witkiewiczowskiej willi "Pod jedlami". Rozmowy o muzyce poprowadzą prezenterka, pianistka i kompozytorka Violetta Rotter - Kozera i Agata Kwiecińska z Polskiego Radia.

Inauguracyjny koncert odbędzie się w sobotę w kościele p.w. św. Krzyża. Wystąpią fleciści Łukasz Długosz i Agata Kielar - Długosz oraz Orkiestra Stołecznego Królewskiego Miasta Krakowa Sinfonietta Cracovia, którą zadyryguje Juri Gilbo. Melomani będą mieli okazję wysłuchać utworów Edwarda Elgara, Pawła Mykietyna i Ludwiga van Beethovena.

Na niedzielę zaplanowano seans filmowy "Śmierć na pięć głosów". Reżyser Werner Herzog stara się w swoim dokumencie przybliżyć widzom postać XVI-wiecznego kompozytora Carla Gesualda da Venosa - postaci tajemniczej i bardzo kontrowersyjnej.

Inną propozycją jest spektakl w teatrze Witkacego zatytułowany "Kontrabasista" autorstwa Patricka Sueskinda. Reżyserem i odtwórcą tytułowej roli będzie jeden z najwybitniejszych polskich aktorów Jerzy Stuhr. "Kontrabasista" to opowieść o samotnym człowieku, który nie potrafi pogodzić się z myślą grania "ostatnich skrzypiec" nie tylko w orkiestrze, ale także i w codziennym życiu.

W środę w mieście pod Giewontem zabrzmią utwory Stanisława Moniuszki, Marcina Markowicza i Pawła Mykietyna, które wykona jeden z najlepszych polskich kwartetów smyczkowych - Lutosławski Quartet.

Kolejną atrakcją festiwalową będzie multimedialny koncert w wykonaniu duetu "ZOFO". Zakopiańskiej publiczności zaprezentują swój projekt "ZOFOMOMA", podczas którego zabrzmi muzyka kompozytorów z całego świata, a inspiracją projektu było współczesne malarstwo, które również będzie można podziwiać podczas wydarzenia.

Piątkowy koncert będzie poprzedzony rozmową o Janie Pawle II z ks. kard. Stanisławem Dziwiszem. Ten koncert oraz koncert finałowy zaplanowany na 16 września, będą związane z obchodami 20-tej rocznicy wizyty świętego Jana Pawła II w Zakopanem.

Podczas finału goście festiwalowi będą mieli okazję wysłuchać "Tryptyku rzymskiego" - poematu papieża Jana Pawła II w recytacji Jerzego Treli.

Honorowy patronat nad wydarzeniem objął prezydent Andrzej Duda.