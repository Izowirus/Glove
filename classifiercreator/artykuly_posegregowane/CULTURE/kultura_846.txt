Warszawa, 1946. Andrzej Panufnik, kompozytor i dyrygent Filharmonii Warszawskiej podczas próby.
pw
PAP/Stanisław Dąbrowiecki

Dokładny miesiąc i dzień wydarzenia nieustalone.

<ENGLISH>
Warsaw, 1946. Andrzej Panufnik, composer and conductor of the Warsaw Philharmonic during a rehearsal. 
pw
PAP/Stanislaw Dabrowiecki
</ENGLISH> PAP © 2017 / Stanisław Dąbrowiecki
                                        

            Kompozytor Andrzej Panufnik jest patronem XIV Międzynarodowego Festiwalu Muzycznego Sacrum Non Profanum, który rozpocznie się w czwartek w Szczecinie, a następnie przeniesie się do Berlina i Trzęsacza.
      
            „Zawsze powtarzał, że muzyka jest jego językiem, nie słowa” - powiedziała w środę w szczecińskim magistracie wdowa po kompozytorze Camilla Jessel-Panufnik. Wystawa fotograficzna jej autorstwa pod tytułem „Andrzej Panufnik - życie i twórczość” na Zamku Książąt Pomorskich otworzy festiwal.

Camilla Jessel-Panufnik wspominała podczas konferencji prasowej wspólne życie z polskim kompozytorem w domu nad Tamizą, gdzie jak wyznała powstało m.in. 7 symfonii, 4 koncerty, 3 kantaty. „To było bardzo ważne miejsce dla niego, gdyż w czasie wojny zaginęło wiele jego utworów w tym 2 symfonie. Wszystko, co napisał do 30 roku życia, przepadło. Miałam ten przywilej zakochać się w tym wspaniałym człowieku, opiekować się nim i dać mu spokój, który potrzebował dla tworzenia” - dodała.

„Pierwszy koncert to występ Orkiestry Obwodowej Filharmonii Lwowskiej, która po raz pierwszy zagra na scenie szczecińskiej filharmonii” - zapowiedziała rzeczniczka festiwalu Anna Koprowicz. Zespołowi towarzyszyć będzie solista Sławomir Wilk. Muzyków poprowadzi dwóch dyrygentów Bohdan Boguszewski z Polski i Volodymyr Syvokhip z Ukrainy. W programie znalazła się m.in. „Uwertura tragiczna” Andrzeja Panufnika, „Koncert fortepianowy f-moll op.21” Fryderyka Chopina oraz kompozycje artystów ukraińskich.

„Symfonię Sacrę” Andrzeja Panufnika z udziałem organisty Bogdana Narlocha usłyszą w niedzielę melomani podczas koncertu w Herz Jesu Kirche w Berlinie. Ten sam repertuar co w stolicy Niemiec zabrzmi następnego dnia w szczecińskiej bazylice archikatedralnej pod wezwaniem św. Jakuba.

Od 22 sierpnia na kolejne pięć dni festiwal przenosi się do Trzęsacza (gmina Rewal), gdzie w kościele Miłosierdzia Bożego zabrzmią kompozycje klasyczne i współczesne w wykonaniu m.in. Orkiestry Kameralnej Academia, High Five Brass, Feelharmony Quintet, kwartetu wokalnego Befour czy pianistki Ewy Pobłockiej.

Festiwal zakończy 26 sierpnia występ flecistów Agaty i Łukasza Długoszów oraz pianistów Gabrieli Szendzielorz i Andrzeja Jungiewicza. W programie m.in.: „Krąg kwintowy na fortepian solo” Andrzeja Panufnika, „Kołysanka" Karola Szymanowskiego, „Misterioso” Krzysztofa Pendereckiego oraz „Wokaliza” Wojciecha Kilara.

Koncertom towarzyszyć będzie seans filmu dokumentalnego o kompozytorze pt. „Tata zza żelaznej kurtyny”. Ponadto zaplanowano spotkanie z autorkami książek o twórcy, zatytułowane „Andrzej Panufnik. Architekt emocji”.

Organizatorzy szacują, że podobnie jak podczas ubiegłorocznych edycji, festiwal przyciągnie około 7 tys. melomanów z całej Europy.

Organizatorem festiwalu jest Pomorskie Stowarzyszenie Instrumentalistów Academia. Wydarzenie wspierają m.in. minister kultury i dziedzictwa narodowego, marszałek województwa zachodniopomorskiego, samorządy Szczecina i Rewala.

Polska Agencja Prasowa sprawuje patronat medialny nad tym wydarzeniem artystycznym.