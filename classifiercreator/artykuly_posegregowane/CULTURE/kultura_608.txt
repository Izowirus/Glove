Łódź, 3.01.2017. Panorama dawnej Łodzi, 3 bm. zaprezentowana po pracach konserwatorskich w Centralnym Muzeum Włókiennictwa. Stuletnia akwarela - panorama dawnej Łodzi - przedstawia fragment ulicy Piotrkowskiej. Powstała na początku XX wieku na zlecenie Juliusza Heinzla. (gm/doro) PAP/Grzegorz Michałowski PAP © 2017 / Grzegorz Michałowski
                                        

            Ponad 500 archiwalnych zdjęć z zasobów Muzeum Miasta Łodzi trafiło do internetu w ramach projektu #dzielimysięŁodzią. Dzięki opublikowaniu w zasobach Wikimedia Commons historyczne obrazy Łodzi i jej dawnych mieszkańców zyskały szansę na nowe życie w cyfrowym obiegu.
      
            "Digitalizacji poddano ponad 500 obiektów - fotografii Łodzi z XIX-wiecznych albumów Bronisława Wilkoszewskiego, a także późniejszych, wykonanych przez Ignacego Płażewskiego w latach 60 i 70 XX w. oraz kolekcję portretów z przełomu XIX i XX w. Wszystkie zostały udostępnione w zasobach Wikimedia Commons oraz na stronie miastograf.pl" - poinformowała dyrektor Muzeum Miasta Łodzi (MMŁ) Barbara Kurowska.

Jak dodała, jest to pierwszy z projektów MMŁ, wpisujący się w nową ideę OPEN GLAM – gdzie skrót glam to angielskie galleries, libraries, archives, museums - polegającą na otwarciu instytucji kultury i dzieleniu się przez nie swoimi zbiorami w sposób ogólnie dostępny.

Do sieci trafiły trzy kolekcje. Jedna z nich to fotografie portretowe z przełomu XIX i XX wieku pochodzące z renomowanych łódzkich zakładów fotograficznych. Wyróżnia je dobra jakość techniczna i walory artystyczne. Każde zdjęcie naklejono na ozdobną tekturkę z finezyjnymi ornamentami secesyjnymi.

Nieco wcześniej – na ostatnie ćwierćwiecze XIX wieku - datowane są karty pocztowe ze zdjęciami ówczesnej Łodzi, autorstwa m.in. Bronisława Wilkoszewskiego i Eliasza Stumanna, wydawane przez znanych lokalnych księgarzy. Trzeci zbiór zawiera ponad 200 reportażowych fotografii łódzkich ulic, placów, podwórek dokumentujących życie codzienne mieszkańców z lat 60. i 70. XX w.; zostały wykonane przez fotografia i historyka Ignacego Płażewskiego.

Dofinansowany ze środków Ministerstwa Kultury i Dziedzictwa Narodowego program prowadzony wspólnie ze Stowarzyszeniem Wikimedia Polska – oficjalnym polskim partnerem Wikimedia Foundation, która jest właścicielką serwerów i znaków towarowych Wikipedii - oraz Stowarzyszeniem Inicjatyw Miejskich "Topografie" to dla muzealników szansa na udostępnienie zbiorów przechowywanych w magazynach i prezentowanych jedynie okresowo na wystawach czasowych. Opublikowane w sieci fotografie będzie można oglądać na całym świecie – jedynym ograniczeniem jest dostęp do internetu.

Zdaniem Marty Moraczewskiej ze Stowarzyszenia Wikimedia Polska na szczególne podkreślenie zasługuje fakt udostępnienia zbiorów MMŁ w ramach domeny publicznej. Oznacza to, że można je legalnie, bez ponoszenia opłat i konieczności uzyskiwania zgody autorów, pobierać, rozpowszechniać i wykorzystywać w twórczy sposób.

"W ramach wolnych licencji, które pozwalają na dalsze wykorzystanie, prezentuje swoje zbiory ok. 20 muzeów w Polsce. MMŁ jest pierwszą taką placówką w regionie łódzkim. To tendencja coraz powszechniejsza; setki instytucji kultury z całego świata udostępniają swoje zbiory na Wikimedia Commons. Ta współpraca daje znakomite efekty – zyskała na niej przede wszystkim jakość materiałów w Wikipedii" - zaznaczyła Moraczewska.

Celem Wikimedii i MMŁ jest zachęcenie jak największego grona osób do twórczego użytkowania zbiorów i spowodowania, by historyczne fotografie zyskały w cyfrowym obiegu nowe życie. Jednym z elementów projektu jest trwający do końca roku konkurs na pisanie haseł Wikipedii zilustrowanych zdjęciami udostępnianymi przez MMŁ.

"Chcemy stworzyć miejsca, gdzie te fotografie zaistnieją. Jeśli np. są w Wikipedii hasła, związane z jakąś ulicą Łodzi czy miejscem uwiecznionym na zdjęciu, znajdujemy takie artykuły i ilustrujemy fotografiami. Jeśli takich treści jeszcze nie ma, to staramy się je stworzyć" - wyjaśniła Maria Drozdek, która jako wikipedystka rezydentka w MMŁ pomagała muzealnikom w udostępnianiu zbiorów i prowadziła zajęcia dla osób, zainteresowanych metodami tworzenia Wikipedii.

Dyrekcja MMŁ planuje digitalizację wszystkich zbiorów, liczących ponad 62 tys. eksponatów. Będzie to proces długotrwały i wymagający stworzenia specjalnej pracowni. Zdaniem dyr. Kurowskiej, publikacja zbiorów w internecie nie stanowi konkurencji dla klasycznej metody zwiedzania muzeum.

"Każde muzeum jest miejscem jednym jedynym na świecie. Zwiedzający spotyka się w nim oko w oko z eksponatem, zabytkiem; tylko tam można poczuć ten specyficzny zapach i doświadczyć wzruszeń, jakie czujemy, obcując z prawdziwą historią, a także spotkać osoby, które mają ogromną wiedzę o eksponatach i odpowiedzą na nasze pytania. Internet to tylko zachęta do odwiedzenia muzeum" – zaznaczyła dyrektor MMŁ.