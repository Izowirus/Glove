Warszawa, 26.03.2018. Gala wręczenia 20. Polskich Nagród Filmowych Orły 2018, 26 bm. w Teatrze Polskim w Warszawie. Nz. aktor Rafał Zawierucha (sl/awol) Archiwum fot. PAP/StrefaGwiazd/Stach Leszczyński
                                        

            Jak podał "The Hollywood Reporter" polski aktor Rafał Zawierucha zagra Romana Polańskiego w filmie Quentina Tarantino pt. "Once Upon a Time in Hollywood".
      
            Akcja filmu rozgrywa się w 1969 r. w Hollywood. Jest to historia byłej gwiazdy westernów i seriali Ricka Daltona (w tej roli Leonardo DiCaprio) i jego znajomego kaskadera Cliffa Booth (Brad Pitt). Próbują oni odnaleźć się w Hollywood, które zmieniło się od czasu ich młodości. W filmie pojawią się również Roman Polański oraz jego żona Sharon Tate, którą zagra Margot Robbie. W produkcji wystąpią m.in. Lena Dunham, Maya Hawke, Damian Lewis i Luke Perry.

Według informacji podanych przez "The Hollywood Reporter", premiera filmu planowana jest na 26 lipca 2019 r.

Rafał Zawierucha urodził się w Krakowie w 1986 r. Ukończył Warszawską Akademię Teatralną w 2012 r. Rok po skończeniu studiów dołączył do zespołu Teatru Współczesnego, w którym nadal pracuje. Występował m.in w "Hamlecie" (reż. M. Englert). Występował również z Och-Teatrem i Teatrem IMKA. Swoją pierwszą dużą rolę filmową zagrał w "Księstwie" Andrzeja Barańskiego.