Amerykańska Akademia Filmowa opublikowała tzw. shortlistę filmów, które powalczą o przyszłoroczne nominacje do Oscara w kategorii najlepszy film nieanglojęzyczny. Na liście dziewięciu tytułów nie ma polskiego kandydata do tej narody - "Powidoków" Andrzeja Wajdy.
      
            Nominacje Amerykańska Akademia Filmowa ogłosi 24 stycznia. 89. ceremonia wręczenia Oscarów odbędzie się 26 lutego.

Na shortliście znalazły się: australijski film "Tanna" (reż. Bentley Dean i Martin Butler), kanadyjski "To tylko koniec świata" (reż. Xavier Dolan), duński "Land of Mine" (reż. Martin Zandvliet), niemiecki obraz "Toni Erdmann" (reż. Maren Ade), irański "Klient" (reż. Asghar Farhadi), norweski "Kongens Nei" (reż. Erik Poppe), rosyjski "Raj" (reż. Andrei Konchalovsky), szwedzki film "A Man Called Ove" (reż. Hannes Holm) oraz szwajcarski obraz "Nazywam się Cukinia" (reż. Claude Barras).

O nominację w kategorii najlepszy film nieanglojęzyczny walczyły filmy z 85 krajów. Polskim kandydatem były "Powidoki" Andrzeja Wajdy. Obraz jest opowieścią o tym, jak komunistyczna władza niszczyła wybitnego artystę, niepokornego człowieka, który sprzeciwił się doktrynie socrealizmu. Akcja filmu rozgrywa się w latach 1948-1952. Bohaterem jest malarz Władysław Strzemiński (1893-1952), pionier awangardy w Polsce lat 20. i 30. XX wieku. Główną rolę w "Powidowkach" gra Bogusław Linda.

W tym roku statuetkę w kategorii najlepszy obraz nieanglojęzyczny zdobył poświęcony Holokaustowi film "Syn Szawła" Węgra Laszlo Nemesa.