Prof. Jerzy Miziołek otrzymał powołanie na stanowisko dyrektora Muzeum Narodowego w Warszawie na kadencję 2018-22 z rąk ministra kultury prof. Piotra Glińskiego - poinformowało PAP MKiDN. Nowy dyrektor obejmie stanowisko 30 listopada, zastępując p.o. dyrektora dr. Piotra Rypsona.
      
            "Minister kultury i dziedzictwa narodowego wyraził przekonanie, że Muzeum będzie się doskonale rozwijać pod kierownictwem prof. Miziołka" - napisano w komunikacie MKiDN.

Prof. Jerzy Miziołek jest profesorem zwyczajnym w Instytucie Archeologii UW, w którym kieruje Zakładem Tradycji Antyku w Sztukach Wizualnych. Od 2010 r. pełni funkcję dyrektora Muzeum Uniwersytetu Warszawskiego.

"Pod jego kierownictwem Muzeum stało się ośrodkiem badań naukowych i muzeologicznych, który wydał kilka obszernych monografii (m.in. +Chopin among artists and scholars+, 2010; +Kronika Pałacu Kazimierzowskiego Feliksa Pawła Jarockiego+, 2016; +The University of Warsaw. History and Traditions+, 2017 oraz pracę zbiorową +Muzea uczelniane w Polsce+, 2017)." - zwraca uwagę resort kultury.

MKiDN przypomina, że w okresie 2010-18 Muzeum UW przygotowało kilkadziesiąt wystaw poświęconych nie tylko dziejom uczelni, historii nauki, początkom edukacji artystycznej w Warszawie, ale także związkom polsko-włoskim i tradycji antyku. Muzeum zorganizowało także wystawę związaną ze 100-leciem odzyskania przez Polskę niepodległości pt. "Rektor Józef Brudziński i rola Uniwersytetu Warszawskiego w drodze do odzyskania niepodległości".

Dodano, że głównym przedmiotem badań prof. Miziołka są sztuka włoskiego renesansu, symbolika światła i edukacja artystyczna na przełomie XVIII i XIX wieku. "Jako badacz historii sztuki i archeologii klasycznej prof. Miziołek współpracował z wieloma muzeami polskimi oraz zagranicznymi, w tym m.in. z National Gallery w Waszyngtonie (gdzie w tamtejszym Center for Advanced Studies in the Visual Arts był cztery razy stypendystą), National Gallery of Art w Londynie, The Getty Museum w Los Angeles oraz przede wszystkim z muzeami Florencji, Rzymu i Watykanu. Brał też czynny udział w organizowaniu kilku wielkich wystaw w Polsce i we Włoszech, głównie, jako autor esejów i haseł katalogowych (m.in. w 2010 i 2011)" - poinformowało MKiDN.

W 2003 r. pod jego redakcją ukazała się praca zbiorowa pt. "Ars et educatio. Kultura artystyczna Uniwersytetu Warszawskiego", poświęcona początkom Muzeum Narodowego w Warszawie. Jest autorem około 200 artykułów naukowych, popularno-naukowych i recenzji oraz kilkunastu książek; przewodniczącym fundacji naukowej "Collegium Artium", członkiem Stowarzyszenia Historyków Sztuki w Polsce, Stowarzyszenia Muzeów Uczelnianych, College Art Association of America, Renaissance Society of America.

Ministerstwo przypomina, że Muzeum Narodowe w Warszawie to jedna z największych i najstarszych placówek muzealnych w Polsce. Zostało założone w 1862 r. jako Muzeum Sztuk Pięknych. Gmach Muzeum wzniesiono w latach 1927–38. Budynek przetrwał II wojnę światową, ale zbiory Muzeum zostały poważnie zniszczone i rozgrabione. "Obecnie stanowią ponownie ogromny zasób bezcennych dzieł sztuki polskiej i światowej - od antyku do współczesności, przekraczając liczbę 830 tysięcy obiektów. W ich skład wchodzą zbiory malarstwa, rysunku, grafiki, rzeźby i rzemiosła artystycznego, wyjątkowa kolekcja późnośredniowiecznej sztuki kościelnej, zbiory sztuki starożytnej i wybitny zespół zabytków z nubijskiej katedry Faras, a także zbiór Gabinetu Monet i Medali, kolekcja sztuki Dalekiego Wschodu, fotografii i wzornictwa".

Muzeum ma cztery oddziały: Muzeum Plakatu w Wilanowie, Muzeum Rzeźby im. Xawerego Dunikowskiego w Królikarni, Muzeum Wnętrz w Otwocku Wielkim oraz Muzeum w Nieborowie i Arkadii.