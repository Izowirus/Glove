Od początku naszych rządów zwiększyliśmy środki na kulturę o ponad 30 proc. - powiedział w poniedziałek w Stalowej Woli (Podkarpackie) wicepremier, minister kultury i dziedzictwa narodowego Piotr Gliński.
      
            Minister wziął udział w inauguracji roku szkolnego w Państwowej Szkole Muzycznej w Stalowej Woli. Budynek szkoły został wyremontowany w ramach rządowego programu termomodernizacji szkół artystycznych.

Gliński powiedział, że stalowowolska szkoła jest jedną z pierwszych, które zakończyły inwestycję w ramach tego programu - jego zdaniem - „przełomowego dla polskiej kultury”.

„Jego budżet to ponad 0,5 mld zł - na remonty szkół artystycznych, to pierwszy taki program w historii Polski. W 4/5 składają się na niego fundusze europejskie, a 1/5 to budżet państwa. Dzięki temu w programie jest 140 szkół i 180 obiektów. Często są to budynki zaniedbane lub zabytkowe, ale w słabej jakości” – dodał.

Minister podał, że każda szkoła dzięki termomodernizacji zaoszczędzi średnio ok. 60 proc. na rachunkach za energię. „Dzięki tym inwestycjom podnosimy warunki pracy, korzystają z tego uczniowie, pedagodzy, wszyscy. A dodatkowo mamy czystsze powietrze” – mówił.

Program termomodernizacji przewidziany jest na lata 2017-21, ale - jak podkreślił Gliński - jego realizacja idzie bardzo sprawnie. 20 proc. szkół już zrealizowało swoje inwestycje, w kolejnych 20 proc. placówek termomodernizacja jest na ukończeniu.

Wicepremier przypomniał, że jego resort rozpoczyna też wypożyczanie najlepszym polskim muzykom „najwyższej klasy instrumentów” z Kolekcji Instrumentów Ministra Kultury i Dziedzictwa Narodowego.

„W tym roku powołaliśmy także dwa wielkie konkursy muzyczne. Właśnie odbywa się konkurs chopinowski na instrumentach z epoki. Zainwestowaliśmy ponad 3 mln zł w organizację tego konkursu. A drugi to konkurs im. Szymanowskiego w Katowicach” – dodał Gliński.

Minister zapowiedział również, że w grudniu br. odbędzie się Festiwal Trójmorza.

„Jak widać, jeśli chodzi o muzykę, to w polskiej kulturze dużo się dzieje. Nie ma sensu prowadzić polityki, jeśli nie mielibyśmy wspierać polskiej kultury” – zadeklarował wicepremier.

Na koniec swojego wystąpienia życzył całemu środowisku - wszystkim uczniom i nauczycielom szkół artystycznych - „wielu chwil radości i wzruszeń” w nowym roku szkolnym.

W stalowowolskiej szkole muzycznej wymieniono instalację cieplną, odnowiono elewację, ocieplono fundamenty, wymieniono dach i zamontowano na nim panele fotowoltaiczne. Koszt remontu to ok. 3,5 mln zł.