Polska kultura, a szczególnie muzyka, była jednym z elementów, który pomógł Polakom przetrwać trudny czas zaborów - powiedział wicepremier, minister kultury prof. Piotr Gliński, który wziął udział w koncercie "100 na 100. Muzyczne dekady wolności" w Teatrze Wielkim-Operze Narodowej w Warszawie.
      
            11 listopada, jak przypomniał przed rozpoczęciem koncertu Gliński, to dla Polaków data szczególna. "Dziś wspominamy czas, kiedy po 123 latach braku państwowości, zachwiania poczucia tożsamości, Rzeczpospolita Polska powróciła na mapę świata. Dzięki wysiłkowi narodu i wybitnych jednostek, wspólnocie idei i czynów, sto lat temu krok po kroku zaczęliśmy odzyskiwać niepodległość, przywracać godność, odbudowywać narodową przynależność" - powiedział.

"Jednym z elementów, który pozwolił Polakom przetrwać ten trudny czas, czas zaborów, być może elementem najważniejszym, była polska kultura, a w niej szczególną rolę odgrywała muzyka. Co więcej, to właśnie sztuka dźwięku stała się bardzo skutecznym, można powiedzieć bezpośrednim wehikułem, który pomógł osiągnąć ten najwyższy z celów, czyli odzyskanie przez Polskę niepodległości. Przecież to Ignacy Jan Paderewski jest jednym z ojców niepodległości, a był wybitnym pianistą i kompozytorem. Jego wybitna osobowość, aktywność artystyczna, wybitne kreacje pianistyczne i znakomite kompozycje, ale przede wszystkim charyzma i po prostu miłość do Polski, podparte nietuzinkowymi talentami dyplomatycznymi, otworzyły drzwi do gabinetów najmożniejszych tego świata. Polska bardzo na karierze muzycznej przecież Ignacego Jana Paderewskiego zyskała" - podkreślił.

"Dziś witam państwa w Warszawie Teatrze Wielkim - Operze Narodowej, czyli świątyni sztuki (...). Nie ma tu miejsca na codzienność, ideowe polemiki i polityczne spory. To jest świątynia, a dzisiaj mamy wielkie święto. Spotkaliśmy się, aby razem, uroczyście przy dźwiękach, które wyszły spod ręki najwybitniejszych polskich kompozytorów, celebrować stulecie odzyskania przez Polskę niepodległości. Nic nie daje bowiem takiej radości i satysfakcji, poczucia jedności kulturowego działania i społecznego porozumienia, jak właśnie muzyka" - dodał.

"Warto przy tej okazji podkreślić, że twórczość naszych polskich kompozytorów - ta dawniejsza z utworami Fryderyka Chopina czy Stanisława Moniuszki na czele, a także pisana w XX i XXI w. - jest artystycznym dziełem najwyższej próby i legitymuje się najwyższą pozycją na świecie. Polscy artyści są rozpoznawalni, a ich twórczość oryginalna i osobna jest wykonywana na estradach wszystkich kontynentów" - zaznaczył.

W programie koncertu znalazła się kompozycja "Beatus Vir op. 38" Henryka Mikołaja Góreckiego, powstała w 1979 roku na zamówienie metropolity krakowskiego, kardynała Karola Wojtyły, dla uczczenia przypadającej w 1979 roku 900. rocznicy męczeńskiej śmierci św. Stanisława, dedykowane ostatecznie Janowi Pawłowi II, wybranemu 16 października 1978 na papieża. Usłyszeliśmy także Koncert fortepianowy a-moll op. 17 Ignacego Jana Paderewskiego, zaliczany zarówno do najpopularniejszych utworów w jego dorobku, jak i w całej polskiej literaturze fortepianowej, oraz ukończone trzy tygodnie przed "polskim sierpniem" 1980 roku "Te Deum" Krzysztofa Pendereckiego, w którym kompozytor prócz pełnego tekstu pochwalnego, dziękczynnego i błagalnego hymnu, wykorzystał także fragment polskiej pieśni religijnej "Boże, coś Polskę".

Utwory wykonali Orkiestra i Chór Teatru Wielkiego Opery Narodowej pod dyrekcją Jacka Kaspszyka, a także Mariusz Godlewski (baryton), Garrick Ohlsson (fortepian), Iwona Hossa (sopran), Karolina Sikora (mezzosopran), Arnold Rutkowski (tenor) i Tomasz Konieczny (bas-baryton). Dyrygował Grzegorz Nowak.

Warszawski koncert finałowy jest jednym z jedenastu, które odbyły się dziś w Polsce. Po koncercie stołecznym oraz tych w Krakowie, Katowicach, Białymstoku, Olsztynie, Łodzi, Rzeszowie, Szczecinie, Poznaniu i Wrocławiu, odbędzie się jeszcze jeden. O godz. 22 w Europejskim Centrum Solidarności w Gdańsku elektronicy Stefan Wesołowski i Michał Jacaszek wykonają m.in. "Muzykę na taśmę nr 1" Andrzeja Dobrowolskiego, "Assemblage I" Bogusława Schaeffera, "Szeptet" Wojciecha Michniewskiego, "Samotność dźwięków" Tomasza Sikorskiego, "...pod jaworem" Pawła Szymańskiego oraz "Janek Wiśniewski-grudzień-Polska" Elżbiety Sikory.

Prócz tego podobne koncerty zaplanowano także poza granicami kraju - w Chicago, Frankfurcie nad Menem, Kopenhadze, Londynie, Lwowie, Mediolanie, Melbourne, Nowym Jorku, Paryżu, Tokio i Wiedniu.

Organizatorami wydarzenia, na którym pojawili się także m.in. marszałek Sejmu Marek Kuchciński, wiceminister kultury Jarosław Sellin, b. szef MON Antoni Macierewicz oraz dyrektor Muzeum Historii Polski w Warszawie Robert Kostro, było także Polskie Wydawnictwo Muzyczne, odpowiedzialne za projekt "100 na 100. Muzyczne dekady wolności". Celem inicjatywy jest utrwalenie i upowszechnienie w międzynarodowym obiegu kulturowym najnowszego dziedzictwa muzyki polskiej.