epa06576752 French screenwriter and director Robin Campillo poses with the Best Feature Film award during the 43rd annual Cesar awards ceremony held at the Salle Pleyel concert venue in Paris, France, 02 March 2018.  EPA/ETIENNE LAURENT 
Dostawca: PAP/EPA. PAP/EPA © 2018 / ETIENNE LAURENT
                                        

            Dramat marokańskiego reżysera Robina Campillo "120 uderzeń serca", opowiadający o walce z AIDS w latach 80. XX wieku, otrzymał od francuskiej Akademii Sztuki i Techniki Filmowej nagrodę Cezara w kategorii najlepszy film.
      
            Na odbywającej się w piątek wieczorem 43. gali wręczenia nagród film ten, nominowany w 13 kategoriach, zdobył w sumie sześć statuetek uważanych za francuski odpowiednik amerykańskich Oscarów - m.in. za najlepszy scenariusz oryginalny, drugoplanową rolę męską (dla Antoine'a Reinartza) oraz za muzykę.

Drugim zwycięzcą wieczoru był dramat "Au revoir la-haut" Alberta Dupontela, zrealizowany na podstawie wielokrotnie nagradzanej powieści Pierre'a Lemaitre'a o tym samym tytule, opowiadający historię dwóch mężczyzn w czasie pierwszej wojny światowej i po niej. Dzieło zdobyło pięć Cezarów, m.in. dla najlepszego reżysera, za najlepszy scenariusz adaptowany i zdjęcia (Vincent Mathias).

Za najlepszą aktorkę francuska akademia uznała 49-letnią Jeanne Balibar, grającą w filmie "Barbara" Mathieu Amalrica. Balibar wciela się tam w postać piosenkarki Barbary, o której powstaje film.

Z kolei statuetkę dla najlepszego aktora zdobył 36-letni Swann Arlaud za film Huberta Charuela "Cierpkie mleko", w którym zagrał pracującego na farmie Pierre'a. Dzieło to zdobyło także Cezara za najlepszy film debiutancki, a grająca w nim Sara Giraudeau - za drugoplanową rolę żeńską.

Najlepszym filmem zagranicznym francuska akademia okrzyknęła dzieło Rosjanina Andrieja Zwiagincewa, "Niemiłość". Dramat ten nominowany jest także do Oscara w kategorii "najlepszy film nieanglojęzyczny".

Ok. 1700 zaproszonych na paryską galę zostało poproszonych o założenie białej wstążki, która była wyrazem wsparcia dla ludzi walczących z molestowaniem seksualnym. "Tego wieczoru, jak wielu obecnych tu, założyłam białą wstążkę jako wyraz wsparcia dla walki z przemocą, której doświadczają kobiety, oraz z każdą przemocą wyrządzaną komukolwiek" - powiedziała francuska piosenkarka i aktorka Vanessa Paradis, której występ otworzył uroczystość.

Na gali poświęconej m.in. zmarłej w lipcu 2017 roku francuskiej aktorce Jeanne Moreau honorowego Cezara za całokształt twórczości otrzymała hiszpańska aktorka, laureatka Oscara, Penelope Cruz. Nagrodę wręczył jej również pochodzący z Hiszpanii słynny reżyser Pedro Almodovar, z którym artystka wielokrotnie współpracowała.