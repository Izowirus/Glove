Warszawa, 03.09.2017. Ulica Próżna w ostatnim dniu festiwalu Warszawa Singera, 3 bm. (mr) PAP/Jakub Kamiński PAP © 2018 / Jakub Kamiński
                                        

            Koncerty, spektakle, projekcje filmowe, wystawy, spotkania literackie i warsztaty kulinarne - to niektóre z atrakcji XV Festiwalu Kultury Żydowskiej "Warszawa Singera". Impreza rozpocznie się w stolicy 25 sierpnia i potrwa do 2 września.
      
            Jak powiedziała PAP dyrektor Teatru Żydowskiego w Warszawie i pomysłodawczyni Festiwalu "Warszawa Singera" Gołda Tencer, w tegorocznym programie znalazł się dzień poświęcony poecie getta warszawskiego Władysławowi Szlenglowi. "Zorganizujemy go obok domu przy ul. Waliców 14, w którym mieszkał Szlengel. Obecnie ten budynek to już ruina. Na szczęście konserwator zabytków wziął go pod opiekę. Zaplanowaliśmy m.in. koncert aktorów Teatru Żydowskiego, spacer po ul. Waliców, wystawę pt. +Okno na Waliców+ i występ izraelskiego zespołu El Hameshorer. Także na mapie festiwalu przybyło nam jedno miejsce" - podkreśliła przed wtorkową konferencją prasową.

Dyrektor Teatru Żydowskiego przypomniała, że celem imprezy jest "ukazanie wspaniałej kultury żydowskiej". "Mamy co pokazywać. Kiedy piętnaście lat temu przygotowaliśmy pierwszy festiwal to trwał on cztery dni, a teraz trwa dziewięć i to wciąż za mało. Wydarzenia festiwalowe przyciągają mnóstwo osób, także z zagranicy. +Warszawa Singera+ jest nazywana festiwalem przyjaciół" – dodała Tencer.

Obecna podczas konferencji wiceprezydent m.st. Warszawy Renata Kaznowska poinformowała, że w ramach festiwalu odbędzie się uroczystość upamiętniająca noblistę Isaaca Bashevisa Singera, który 110 lat temu zamieszkał wraz z rodziną przy ul. Krochmalnej. "Na budynku przy ul. Krochmalnej będziemy chcieli umieścić tablicę upamiętniającą Isaaca Singera (…). To dla nas ważne, ponieważ Singer rozsławił ulicę Krochmalną w świecie m.in. dzięki takim słowom: +pisarz potrzebuje adresu. Tam są jego korzenie. Kiedy jadę dorożką w Montrealu to tak jakbym był w Warszawie i jechał dorożką po Krochmalnej. Zawsze wracam do ulicy Krochmalnej+” – zacytowała.

Wśród atrakcji muzycznych zaplanowano koncerty m.in. izraelskiego piosenkarza Davida Brozy, Sławy Przybylskiej, Marcina Wyrostka & Corazon, zespołu Klezmersi, Sashy Strunin i Gary Guthman Quartet. Festiwal otworzy koncert kantoralny "The Lemmers" z udziałem Yaakova "Yanky" Lemmera, jego brata Shulema Lemmera, Menachema Bristowskiego oraz chóru Kolot Israel pod dyrekcją Yakova Rotnera.

W cyklu Singer Jazz Festival zagrają m.in.: jazz band Młynarski-Masecki, Oleś Brothers & Theo Joergensmann, międzynarodowy kwintet Kennetha Dahla Knudsena, Theo Joergensmann i Sundial Trio, trio RGG wraz z finlandzkim trębaczem i kompozytorem Vernerim Pohjolą. Finał imprezy uświetni występ hiszpańskiego skrzypka pochodzenia ormiańskiego Ara Malikiana, który razem z zespołem muzyków wykona zarówno arcydzieła muzyki klasycznej, piosenki popularnych twórców współczesnych, jak również własne utwory.

W teatralnej części imprezy organizatorzy zapraszają m.in. na pokazy spektakli izraelskich teatrów Nephesh i Yiddishpiel. Pierwszy z nich zaprezentuje przedstawienie "Hana’s suitcase" w reż. Howarda Ryppa na podstawie książki Carol Levine i monodram Ryppa "Gimpel The Fool" według opowiadania Isaaca Bashevisa Singera. Natomiast Yiddishpiel wystawi muzyczny spektakl "Baj Mir Bistu Szejn" w reż. Lihi Barzel-Melamed, oparty na historii amerykańskich piosenkarek klezmerskich Barry Sisters, i "Only Fools Are Said" w reż. Dana Almagora.

Podczas festiwalu pokazane zostaną także popularne spektakle Teatru Żydowskiego , m.in. "Chumesz lider" na podstawie wierszy Icyka Mangera, "Ida Kamińska" na podstawie sztuki "Mój teatr" Henryka Grynberga, "Wiera Gran" w reż. Jędrzeja Piaskowskiego i "Szabasowa dziewczyna" w reż. Marcina Sławińskiego.

Program filmowy obejmuje m.in. przegląd sześciu produkcji Marii Hirszbein: "Zew morza" (1927 r.), "Policmajster Tagiejew" (1929 r.), "Kłamstwo Krystyny" (1939 r.), "Ślubowanie" (1937 r.), "10 proc. dla mnie" (1933 r.) i "Papa się żeni" (1936 r.). Pokazom towarzyszyć będą prelekcje m.in. dr hab. Małgorzaty Radkiewicz z Uniwersytetu Jagiellońskiego, filmografa Michała Pieńkowskiego i Magdaleny Wójcik z Żydowskiego Instytutu Historycznego.

Zaplanowano również wykłady, warsztaty kulinarne, spotkania z pisarzami, m.in. Krystyną Naszkowską, Włodzimierzem Paszyńskim, Magdaleną Kicińską i Marcinem Dziedzicem, a także spacery m.in. po dawnym żydowskim Lesznie, Cmentarzu Żydowskim na Okopowej i Cmentarzu Wojskowym na Powązkach. Organizatorzy zapraszają także na spotkania m.in. z Naczelnym Rabinem Polski Michaelem Schudrichem, historykiem i dziennikarzem Marianem Turskim, wnuczką Isaaca Bashevisa Singera Meirav Hen, a także przedstawicielami władz Polskiego Towarzystwa Sprawiedliwych Wśród Narodów Świata.

Festiwal, zorganizowany przez Fundację Shalom we współpracy z Teatrem Żydowskim, potrwa do 2 września. Wydarzenia odbywać się będą w tymczasowej siedzibie Teatru Żydowskiego w Warszawie przy ul. Senatorskiej, w Klubie Dowództwa Garnizonu Warszawa, a także m.in. w Teatrze Kwadrat, Austriackim Forum Kultury, Kinie Iluzjon, Synagodze im. Nożyków, Muzeum Historii Żydów Polskich POLIN i w rejonie pl. Grzybowskiego.

Patronem medialnym festiwalu jest Polska Agencja Prasowa.

Szczegółowy program imprezy dostępny jest pod adresem: www.festiwalsingera.pl.