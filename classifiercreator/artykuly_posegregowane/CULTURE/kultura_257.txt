epa06304123 British actress Vanessa Redgrave poses on the red carpet during the 12th annual Rome Film Festival, in Rome, Italy, 02 November 2017. The film festival runs from 26 October to 05 November.  EPA/CLAUDIO ONORATI 
Dostawca: PAP/EPA. PAP/EPA © 2018 / CLAUDIO ONORATI
                                        

            Brytyjska aktorka Vanessa Redgrave odbierze prestiżową nagrodę Złotego Lwa św. Marka za całokształt dokonań artystycznych i wkład w kinematografię światową podczas tegorocznego 75. Międzynarodowego Festiwalu Filmowego w Wenecji.
      
            O nagrodzie dla aktorki poinformowała agencja Associated Press.

Jak przypomniała AP, co roku Biennale w Wenecji przyznaje dwie nagrody za całokształt dokonań artystycznych i wkład w kinematografię - jedną dla reżysera filmowego i jedną dla aktora lub aktorki. W tym roku nagrodę Złotego Lwa obok Redgrave odbierze kanadyjski filmowiec David Cronenberg. W ubiegłym roku nagrodę tę otrzymali Robert Redford i Jane Fonda.

W oświadczeniu wydanym w Rzymie przez organizatorów festiwalu, 81-letnia Redgrave napisała, że dowiadując się o nagrodzie, poczuła się "niezwykle szczęśliwa".

Aktorka za role filmowe była sześciokrotnie nominowana do Oscara. Zdobyła go w 1978 r. za drugoplanową rolę tytułową w filmie "Julia" w reż. Freda Zinnemanna.

Redgrave dwukrotnie zdobyła Złotą Palmę w Cannes. W 1994 r. aktorka odebrała w Wenecji Puchar Volpiego za kreację Iriny Shapiry w filmie "Mała Odessa" w reż. Jamesa Graya. Jest również laureatką nagrody Emmy i Złotego Globu.

Międzynarodową sławę zdobyła rolą w filmie "Powiększenie" w reż. Michelangela Antonioniego (1966).

Redgrave z sukcesami grała i nadal występuje w teatrze. W 2003 r. otrzymała nagrodę Tony dla najlepszej aktorki za rolę w przedstawieniu "Podróż do kresu nocy" na Broadwayu.

W 1999 r. została odznaczona komandorią Orderu Imperium Brytyjskiego (CBE).

Jak informuje AP, w środę organizatorzy festiwalu w Wenecji mają ogłosić program imprezy. 75. Międzynarodowy Festiwal Filmowy odbędzie się w Wenecji w dniach 29 sierpnia - 8 września.