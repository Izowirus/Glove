Gdynia. 20.09.2014. Laureat nagrody specjalnej Platynowe Lwy reżyser Sylwester Chęciński, w trakcie gali finałowej 39. Festiwalu Filmowego 20 bm., w Teatrze Muzycznym w Gdyni. (mgo) PAP/Piotr Wittman PAP © 2017 / Piotr Wittman
                                        

            Sylwester Chęciński - scenarzysta i reżyser, twórca m.in. "Samych swoich", "Rozmów kontrolowanych" i "Wielkiego Szu" - został laureatem Polskiej Nagrody Filmowej Orły 2017 za Osiągnięcia Życia. Werdykt Polskiej Akademii Filmowej ogłoszono we wtorek.
      
            Orła za Osiągnięcia Życia przyznają członkowie Polskiej Akademii Filmowej (PAF). Nagroda ta, jak podkreślił na wtorkowym spotkaniu z nominowanymi prezydent PAF Dariusz Jabłoński, "nie ma sobie równych w Polsce". "Każdy z członków Akademii musi nie postawić krzyżyk przy czyimś nazwisku, a odpowiedzieć na pytanie +komu chciałbyś przyznać tę nagrodę w tym roku+. Większość wyborów decyduje o tym, kto dostanie tę nagrodę" - przypomniał.

"Ta nagroda ma takie znaczenie, że polskie środowisko filmowe konsoliduje się wokół osób, które stają się pewnego rodzaju azymutem. Wśród laureatów tej nagrody jest wiele nazwisk obecnych, jak i nieobecnych - np. Andrzej Wajda, Danuta Szaflarska i Tadeusz Chmielewski, którzy niestety odeszli od nas w ubiegłym roku. W tym gronie jest też Janusz Gajos, Franciszek Pieczka oraz operatorzy Witold Sobociński i Jerzy Wójcik. To są ludzie, którzy może nie są dla opinii publicznej najsławniejsi, ale dla nas są najważniejsi, ponieważ pokazuje to, w co wierzymy, że polski filmowiec powinien być: powinien być osobą zaangażowaną, która emanuje dobrym człowieczeństwem i wysoką sztuką. I to jest właśnie Sylwester Chęciński" - powiedział Jabłoński.

Tegoroczny laureat, jak podkreślił Jabłoński, "scenarzysta, wychowawca młodych filmowców, szef jednego ze studiów państwowych to fantastyczna postać, która dostaje tę nagrodę nie tylko za swój dorobek, ale również za to, kim jest i jaki jest". "Może teraz nie jest osobą z pierwszych stron gazet, chociaż był jednym z najpopularniejszych reżyserów kiedyś, ale ciągle jest ważną osobą w środowisku" - dodał.

Sylwester Chęciński urodził się 21 maja 1930 r. w Suścu (powiat Tomaszów Lubelski). W 1956 r. ukończył Wydział Reżyserii w PWSFTviT w Łodzi. Następnie przez kilka lat pracował jako asystent reżysera i jako II reżyser - m.in. przy "Lotnej" Andrzeja Wajdy (1959).

Jako reżyser debiutował w 1961 r. "Historią żółtej ciżemki". W jego dorobku znajdziemy takie tytuły, jak m.in. "Agnieszka 46", film "Rozmowy kontrolowane" oraz trylogię o Kargulach i Pawlakach: "Sami swoi", "Nie ma mocnych", "Kochaj albo rzuć". Chęciński wyreżyserował także komedię sensacyjną "Wielki Szu" nagrodzoną w 1984 r. Złotą Kaczką za najlepszy film.

Reżyserował także spektakle teatralne - m.in. w Bałtyckim Teatrze Dramatycznym w Koszalinie oraz warszawskim Teatrze Kwadrat - oraz przedstawienia Teatru Telewizji, w tym np. "Próbę generalną" Andrzeja Mularczyka i "Samoobronę" Feliksa Falka.

W 2003 wystąpił jako aktor w "Baśni o ludziach stamtąd", wg scenariusza i w reżyserii Władysława Sikory.

W latach 1976-80 był zastępcą kierownika artystycznego Zespołu Filmowego "Iluzjon", a w latach 1988-91 zastępcą kierownika artystycznego zespołu filmowego "Kadr".

W 1983 roku został odznaczony Krzyżem Oficerskim Orderu Odrodzenia Polski. W 2007 r., podczas 32. Festiwalu Polskich Filmów Fabularnych w Gdyni, przyznano mu Honorową Nagrodę Stowarzyszenia Filmowców Polskich. Trzy lata temu, także w Gdyni, otrzymał także Platynowe Lwy za całokształt twórczości.

Nagrodę za Osiągnięcia Życia w poprzednich latach otrzymali m.in. Wojciech Jerzy Has, Tadeusz Konwicki, Roman Polański, Kazimierz Kutz, Jerzy Kawalerowicz, Janusz Morgenstern, Janusz Majewski i Kazimierz Karabasz.

W konferencji prasowej, na której ogłoszono laureata Orła za Osiągnięcia Życia, obecni byli także nominowani w pozostałych kategoriach Polskiej Nagrody Filmowej, w tym Wojciech Smarzowski, Maciej Pieprzyca, Jan P. Matuszyński, Agata Kulesza, Aleksandra Konieczna, Agata Buzek, Izabela Kuna, Michalina Łabacz, Jacek Braciak, Arkadiusz Jakubik, Mirosław Haniszewski, Paweł Dyllus, Łukasz Palkowski, Karolina Bielawska, Wojciech Staroń.

Zwycięzców tegorocznych "polskich Oscarów" - w tym za najlepszy film, reżyserię, scenariusz, zdjęcia, pierwszo- i drugoplanowe role kobiece i męskie - poznamy w poniedziałek, 20 marca.

Polskie Nagrody Filmowe zostaną w tym roku przyznane po raz 19.

Konkurs o Polskie Nagrody Filmowe Orły 2016 odbywa się pod honorowym patronatem wicepremiera, ministra kultury i dziedzictwa narodowego prof. Piotra Glińskiego.