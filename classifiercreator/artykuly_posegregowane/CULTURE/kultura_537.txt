Wrocław zwyciężył w konkursie na najlepszy europejski kierunek turystyczny, który co roku organizuje European Best Destination - międzynarodowa instytucja zajmująca się promocją kultury i turystyki w Europie. Wrocław wygrał m.in. z Atenami, Amsterdamem i Paryżem.
      
            Stolica Dolnego Śląska była jedynym polskim miastem biorącym udział w tegorocznej edycji konkursu European Best Destination. Zwycięzca został wybrany w internetowym głosowaniu, w którym brali udział mieszkańcy miasta oraz turyści go odwiedzający. Wrocław otrzymał głosy ze 146 krajów.

„Jestem niezwykle dumny. Chcę serdecznie podziękować wszystkim wrocławianom oraz kochającym to miasto turystom za każdy oddany głos. Zwycięstwo w tak prestiżowym konkursie świadczy o tym, że Wrocław już jest wśród najatrakcyjniejszych kierunków turystycznych na mapie Europy” - powiedział prezydent Wrocławia Rafał Dutkiewicz.

Wrocław wygrał z takimi miastami jak hiszpańskie Bilbao, francuski Colmar, chorwacki Hvar, łotewska Ryga, czy Mediolan, Amsterdam, Ateny i Paryż. W rywalizacji co roku bierze udział 20 miast.

Wioletta Samborska, dyrektorka Biura Promocji Miasta i Turystyki Urzędu Miejskiego Wrocławia, podkreśliła, że Wrocław uzyskał nominacje do konkursu, ponieważ kapituła konkursu zauważyła rozwój miasta, który miał miejsce w ostatnich latach. „Organizacja dużych przedsięwzięć, jak Europejska Stolica Kultury 2016 czy World Games 2017, udowodniła, że Wrocław jest gotowy na więcej” - powiedziała Samborska.

Dodała, że rocznie stolicę Dolnego Śląska odwiedza między 4 a 5 mln turystów „Otrzymanie tytułu European Best Destination 2018 z pewnością wpłynie na jeszcze większe zainteresowanie Wrocławiem. To z kolei przełoży się na wpływy branży hotelarskiej i gastronomicznej w mieście” – dodała Samborska.

Laureatami poprzednich edycji konkursu European Best Destination były m.in. Porto, Bordeaux, Lizbona i Kopenhaga.