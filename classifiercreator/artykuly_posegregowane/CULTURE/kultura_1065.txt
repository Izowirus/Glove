W konkursie głównym Międzynarodowego Festiwalu Filmowego w Cannes o nagrodę Złotej Palmy ubiegać się będzie 18 filmów. Festiwal odbędzie się w dniach 17-28 maja, a na czele międzynarodowego jury stanie hiszpański reżyser Pedro Almodovar.
      
            Dyrektor festiwalu Thierry Fremaux ogłosił w Cannes w czwartek, że podczas jubileuszowego 70. Międzynarodowego Festiwalu Filmowego w konkursie głównym o Złotą Palmę konkurować będzie 18 filmów.

Będą to m.in: "Happy end" austriackiego reżysera Michaela Haneke, "L'Amant double" Francuza Francoisa Ozona oraz filmy amerykańskich twórców "The Beguiled" Sofii Coppoli i "Wonderstruck" Todda Haynesa. O nagrodę powalczą także m.in. "Artysta" Michela Hazanaviciusa, "Rodin" Jacquesa Doillona oraz najnowszy film "Nelyubow" Rosjanina Andrieja Zwiagincewa.

Międzynarodowemu jury przewodniczyć będzie w tym roku znany hiszpański reżyser Pedro Almodovar.

Podczas konferencji prasowej organizatorzy festiwalu poinformowali również, że gośćmi specjalnymi, którzy przemaszerują po słynnym czerwonym dywanie będą gwiazdy światowego kina: Amerykanie Joaquin Phoenix i Colin Farrell, Australijka Nicole Kidman, Francuz Vincent Lindon, oraz dwie Francuzki Isabelle Huppert i Adele Haenel.