Warszawa, 09.08.2017. Premiera serialu TVN „Diagnoza”.
Nz. aktorka Sonia Bohosiewicz. (mk/jb)
PAP/StrefaGwiazd/Marcin Kmieciński Archiwum PAP/StrefaGwiazd © 2017 / Marcin Kmieciński
                                        

            W Święto Niepodległości Polski w sobotę w Iwano-Frankiwsku (d. Stanisławów) na zachodniej Ukrainie uroczyście zainaugurowano Przegląd Najnowszych Filmów Polskich "Pod Wysokim Zamkiem". Festiwal odbywa się po raz szósty.
      
            "Przegląd ten kojarzy się w Stanisławowie z Dniem Niepodległości i jest otwierany właśnie w to święto. Nasza impreza cieszy się ogromną popularnością i zainteresowaniem zarówno polskiej społeczności miasta, jak i ukraińskiej publiczności" - powiedział PAP rzecznik festiwalu Andrzej Leusz.

Przegląd "Pod Wysokim Zamkiem" jest częścią festiwalu o tej samej nazwie, który obywa się co roku we Lwowie. Widzowie w Iwano-Frankiwsku zobaczą 25 filmów. Gościem specjalnym jest aktorka Sonia Bohosiewicz. W czwartek zagra tu ona koncert "10 sekretów Marilyn Monroe".

Pierwszym obrazem, który obejrzą goście festiwalu, będą "Powidoki" Andrzeja Wajdy. "W ten sposób organizatorzy pragną uczcić pamięć zmarłego w 2016 roku reżysera" - mówiła wcześniej pomysłodawczyni festiwalu Barbara Pacan.

W ramach festiwalu widzom zaprezentowane zostaną znane i nagradzane polskie produkcje filmowe m.in. "Ostatnia rodzina" Jana P. Matuszyńskiego, "Jestem mordercą" Macieja Pieprzycy oraz "Czerwony pająk" Marcina Koszałki.

Przeglądowi towarzyszy szereg wydarzeń związanych z tematyką filmową. Organizatorzy zapraszają na nocny maraton filmowy "Noc w kinie", koncerty polskiej muzyki filmowej w aranżacji jazzowej oraz inne przedsięwzięcia.

"Pod Wysokim Zamkiem" organizuje Konsulat RP we Lwowie we współpracy z Centrum Kultury Polskiej i Dialogu Europejskiego w Iwano-Frankiwsku. Impreza potrwa do 19 listopada.

Z Kijowa Jarosław Junko