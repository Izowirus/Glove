Warszawa, 28.09.2015. Uczestnicy XVII Międzynarodowego Konkursu Pianistycznego im. Fryderyka Chopina podczas wyboru fortepianu, 28 bm. w Filharmoni Narodowej w Warszawie. Archiwum PAP © 2017 / Radek Pietruszka
                                        

            W sobotę i niedzielę w Filharmonii Śląskiej w Katowicach wystąpi 7 pianistów i 14 pianistek z Japonii. Młodzi muzycy zagrają fragmenty najsłynniejszych koncertów fortepianowych m.in. Fryderyka Chopina. Towarzyszyć im będzie orkiestra filharmonii.
      
            Koncerty odbywają się w ramach współpracy instytucji z agencją IMC Music Publisher, dzięki której śląscy filharmonicy pod batutą Mirosława Jacka Błaszczyka od 2010 r. co dwa lata koncertują w Japonii. W Tokio występują z laureatami Azjatyckiego Międzynarodowego Konkursu Chopinowskiego.

Teraz młodzi utalentowani pianiści m.in. ci laureaci, wystąpią w Katowicach. Soliści są w różnym wieku – niektórzy się jeszcze uczą, inni studiują bądź skończyli już edukację.

Pianiści zaprezentują się z towarzyszeniem śląskich filharmoników na dwóch koncertach zatytułowanych: "Talenty z kraju kwitnącej wiśni". W sobotę zagrają: Yosuke Shimizu, Momoka Tsutsumi, Monto Aritomi, Rio Isamoto, Yurika Shimizu, Karen Murayama, Hanon Mihara, Kyoko Izutsu, Ro Mizumura, Eri Ishii, Tomohiro Tsuruoka, Natsuki Kondo, Akihisa Arai i Dai Sugimoto, a w niedzielę: Satoshi Onda, Noriko Momii, Mikako Tsuruoka, Hikari Sahara, Hana Arita, Yui Onda i Mai Nakamichi.

W repertuarze występów znajdą się fragmenty najsłynniejszych koncertów napisanych na fortepian m.in. rozpoznawalne na całym świecie oba koncerty fortepianowe Fryderyka Chopina – kompozytora, którego utwory Japończycy bardzo chętnie wykonują.

Pianiści zagrają także pojedyncze części m.in. II Koncertu fortepianowego c-moll Siergieja Rachmaninowa, III Koncertu fortepianowego c-moll Ludwiga van Beethovena, I Koncertu fortepianowego Es-dur Ferenca Liszta, Koncertu fortepianowy a-moll Edvarda Griega, II Koncertu fortepianowego F-dur Dmitrija Szostakowicza czy Koncertu fortepianowego nr 11 D-dur Josepha Haydna.

Oba koncerty poprowadzi dyrektor Filharmonii Śląskiej Mirosław Jacek Błaszczyk.

Filharmonia Śląska rozpoczęła działalność artystyczną w 1945 r. w zaadaptowanych murach dawnej sali koncertowej. Od 2011 r. nosi imię Henryka Mikołaja Góreckiego. W każdym sezonie artystycznym zespoły filharmonii dają ok. 100 koncertów w kraju i za granicą oraz blisko tysiąc audycji muzycznych dla przedszkoli i szkół. Instytucja jest też organizatorem prestiżowego Międzynarodowego Konkursu Dyrygentów im. Grzegorza Fitelberga, którego najbliższa edycja odbędzie się jesienią tego roku.