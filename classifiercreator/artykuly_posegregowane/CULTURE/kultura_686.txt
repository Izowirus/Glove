Premierowym przedstawieniem "Baletów polskich" w wykonaniu Polskiego Baletu Narodowego rozpocznie się w piątek 10 listopada festiwal - IX Dni Sztuki Tańca w Teatrze Wielkim-Operze Narodowej w Warszawie.
      
            W inauguracyjnym wieczorze baletowym - w "Baletach polskich" - do muzyki trzech wybitnych polskich kompozytorów XX-lecia międzywojennego: Eugeniusza Morawskiego, Karola Szymanowskiego i Aleksandra Tansmana zaprezentowane zostaną układy choreograficzne zrealizowane przez choreografów z zespołu Polskiego Baletu Narodowego: Roberta Bondara, Jacka Przybyłowicza i Jacka Tyskiego.

Robert Bondara sięgnął do "Świtezianki" Eugeniusza Morawskiego według ballady Mickiewicza a Jacek Tyski podjął się choreografii nieznanego w Polsce baletu Aleksandra Tansmana "Sextuor", proponując autorski żart baletowy zatytułowany "Na pięciolinii". Z kolei Jacek Przybyłowicz zmierzył się z przepięknym II Koncertem skrzypcowym Karola Szymanowskiego, eksponując na scenie niemal wszystkich najlepszych tancerzy zespołu - poinformowali PAP organizatorzy festiwalu z Teatru Wielkiego-Opery Narodowej. W obsadzie znaleźli się m.in. Yuks Ebihara - jako Świtezianka, Kristof Szabo - Strzelec, Anna Lorenc, Carlos Martin Perez, Mai Kageyama.



Polski Balet Narodowy przedstawi "Balety polskie" trzykrotnie: 10, 12 i 14 listopada. Ponadto w czasie IX Dni Sztuki Tańca Polski - 21 i 22 listopada Polski Balet Narodowy przedstawi "Chopiniana/Bolero/Chroma" oraz "Jezioro łabędzie" - 24-26 listopada - w nowej wersji inscenizacyjnej Krzysztofa Pastora.

W programie festiwalu zapowiadany jest również spektakl Teatru Wielkiego z Łodzi, który 19 listopada przedstawi "Święto wiosny" Igora Strawińskiego a także "Krzesanego" Wojciecha Kilara w choreografii Henryka Konwińskiego. Zestawienie "wbrew pozorom jest trafne i wyjątkowe - zaznaczają muzykolodzy - dwaj znakomici kompozytorzy zainspirowani i obrzędami pogańskiej Rusi +Święto wiosny+ i niepowtarzalnością polskiego folkloru góralskiego – +Krzesany+ stworzyli dwa różne stylistycznie, a zarazem spójne klimatycznie dzieła muzyczne".

Ciekawym nurtem przeglądu będzie prezentacja choreografii amerykańskiej. 16 i 17 listopada po raz pierwszy w Polsce wystąpi słynny nowojorski Dance Theatre of Harlem. W dwóch zróżnicowanych programowo wieczorach afro-amerykański zespół przedstawi osiem baletów, w choreografii takich artystów, jak: Robert Garland, Darrell Grand Moultrie, Dianne McIntyre, Ulysses Dove i klasyk amerykańskiego tańca współczesnego Jose Limon. Wielokulturowy zespół działa od blisko 50 lat. Czternastu tancerzy wykonuje repertuar od dzieł klasycznych, po współczesne, odwołując się jednocześnie do afroamerykańskiej kultury.



Wszystkie przedstawienia odbywać się będą w Sali Moniuszki.

Natomiast, na kameralnej scenie im. Młynarskiego wystąpi 15 listopada włoska grupa Balletto di Roma. Włosi przedstawią współczesną wersję znanego romantycznego baletu "Giselle", którą przygotowali dwaj choreografowie: Chris Haring i Itamar Serussi Sahar. Zespół wziął na warsztat jeden z najlepiej znanych romantycznych baletów repertuaru klasycznego, przenosząc go we współczesny wymiar. W spektaklu balet klasyczny łączy się z tańcem współczesnym.

Krzysztof Pastor, wybitny choreograf, jest dyrektorem artystycznym Polskiego Baletu Narodowego od marca 2009 r. Przez lata był związany z prestiżowymi scenami światowego baletu. Przygotował ponad 50 przedstawień baletowych w Holandii, na Litwie, w Rosji, Turcji, Niemczech i Francji aż także w Stanach Zjednoczonych, Australii i Nowej Zelandii.

IX Dni Sztuki Tańca trwają do 26 listopada.

Partnerem IX Dni Sztuki Tańca jest Ambasada Stanów Zjednoczonych Ameryki. Polska Agencja Prasowa jest patronem medialnym wydarzenia.