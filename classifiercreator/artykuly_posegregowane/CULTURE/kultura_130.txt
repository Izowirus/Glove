Muzeum Tatrzańskie w Zakopanem odkupiło od spadkobierczyń dawnych właścicieli dwór w Łopusznej, należący niegdyś do trzech patriotycznych rodziny szlacheckich: Lisickich, Tetmajerów i Lgockich. Muzeum planuje utworzenie tu stałej ekspozycji prezentującej  związki dworu i wsi.
      
            „Dwór w Łopusznej to wyjątkowa i unikatowa perła dawnej szlacheckiej kultury na Podhalu. Choć już od 40. lat obiekt jest użytkowany przez nasze muzeum, teraz staliśmy się jego właścicielami. Dwór stanie się przestrzenią wystawienniczą, edukacyjną, badawczą, rekreacyjną i turystyczną” – powiedziała PAP dyrektorka Muzeum Tatrzańskiego Anna Wende–Surmiak.

Dyrekcja muzeum zapowiada przeprowadzenie niezbędnego remontu konserwatorskiego obiektu wraz z zabudowaniami oraz rewitalizację otoczenia dworu. Władze Muzeum Tatrzańskiego planują stworzenie w dworze w Łopusznej stałej ekspozycji, która będzie prezentowała „źródła dworskiego mitu narodowego, a także opowiadać o związkach dworu i wsi”.

„Przewidujemy również organizowanie w dworze wystaw czasowych. W zabudowaniach okołodworskich planujemy ekspozycję tradycyjnych konnych pojazdów dworskich i wiejskich. Chcemy również w Łopusznej zlokalizować ośrodek prowadzący badania nad historią budownictwa dworskiego oraz dziejami rezydencji szlacheckich na Podhalu” – zapowiada dyrektorka Muzeum Tatrzańskiego.

Dwór w Łopusznej powstał około 1790 roku, jednak dzieje folwarku w Łopusznej sięgają XVI wieku. W dworze zamieszkiwały kolejno trzy szlacheckie, patriotyczne rodziny: Lisickich, Tetmajerów i Lgockich. Po wojnie majątek został znacjonalizowany i przekształcony w gospodarstwo rolne. Budynek przez lata popadał w ruinę. W 1978 r. majątek został przekazany pod zarząd Muzeum Tatrzańskiemu, a zniszczone obiekty poddano pracom konserwatorskim i udostępniono zwiedzającym. We wnętrzach dworu urządzono wystawę poświęconą dawnemu folwarkowi szlacheckiemu. Obok dworku stoi zabytkowa zagroda rodziny Klamerusów; można też zobaczyć piwnice domku-lamusa, w którym po powstaniu listopadowym schronił się poeta Seweryn Goszczyński.

Spadkobierczynie od kilkunastu lat zabiegały o zwrot majątku, który ich przodkowie utracili po wojnie, na mocy dekretu wywłaszczeniowego i w końcu w 2015 r. obiekty dworskie do niech wróciły. Urząd Marszałkowski Województwa Małopolskiego jako organ założycielski Muzeum Tatrzańskiego prowadził od wielu miesięcy negocjacje w sprawie odkupienia majątku w Łopusznej.

Obok dworu w Łopusznej znajduje się XV-wieczny późnogotycki drewniany kościół oraz Dom Pamięci ks. prof. Józefa Tischnera, tzw. Tischnerówka. Ks. Tischner pochodził właśnie z Łopusznej.