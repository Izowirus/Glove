Kraków, 10.06.2017. Laureat Nagrody im. Wisławy Szymborskiej Marcin Sendecki (L) podczas uroczystej gali wręczenia wyróżnień  w Centrum Kongresowym ICE w Krakowie. Doroczna międzynarodowa nagroda literacka, przyznawana przez Fundację Wisławy Szymborskiej za książkę poetycką wydaną po polsku w roku poprzedzającym jej przyznanie, została ustanowiona na mocy testamentu zmarłej 1 lutego 2012 r. noblistki. (zuz) PAP/Stanisław Rozpędzik PAP © 2017 / Stanisław Rozpędzik
                                        

            Marcin Sendecki za tomik poezji „W” został laureatem Nagrody im. Wisławy Szymborskiej. Została ona wręczona po raz piąty podczas sobotniej gali w Centrum Kongresowym ICE Kraków.
      
            "Sendecki włącza nas w +W+ w świadkowanie temu, jak świat zanika i rozmazuje się w pamięci, ledwo trzymającej się wersu, porządkującego pomysłu, znanego cytatu czy szlagieru powracającego nagle niczym z dalekiej podróży. +W+ jest książką o trudnym do opisania wrażeniu osuwania się świata, osuwania się pamięci istotnych kiedyś zdarzeń, odsuwania się od porządkujących doświadczenie pamiątek i zdjęć niosących w sobie wielką chwilę niezwykłej urody, kiedy wydawało nam się, że świat się zaczyna, podczas gdy on się właśnie kończył i nigdy nie miał wrócić" - powiedziała przewodnicząca międzynarodowej kapituły nagrody krytyk i historyk literatury Joanna Orska.

Do tegorocznej nagrody nominowani byli: Tomasz Bąk, Jerzy Kornhold, Tomasz Różycki, Marcin Sendecki i Eugeniusz Tkaczyszyn-Dycki.

Organizatorem konkursu jest Fundacja Wisławy Szymborskiej. Ze względu na małą liczbę zgłoszeń w tym roku nie została przyznana nagrody w drugiej równorzędnej kategorii - za tom poezji przełożony na język polski. Jej laureatami zostają poeta obcy oraz jego tłumacz lub zespół tłumaczy.