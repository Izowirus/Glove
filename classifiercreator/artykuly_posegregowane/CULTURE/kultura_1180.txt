Warszawa, 27.09.2016. Uroczysta premiera filmu „Ostatnia Rodzina”, 27 bm. w Warszawie. „Ostatnia Rodzina” to rozgrywająca się na przestrzeni 28 lat warszawska saga słynnej rodziny Beksińskich. (ls/dw) PAP/Leszek Szymański Archiwum, PAP © 2017 / Leszek Szymański
                                        

            Film "Ostatnia Rodzina" Jana P. Matuszyńskiego został uhonorowany główną nagrodą dla najlepszego filmu fabularnego na zakończonym w nocy z soboty na niedzielę we Wrześni (woj. wielkopolskie), XXIV Ogólnopolskim Festiwalu Sztuki Filmowej Prowincjonalia.
      
            Prowincjonalia mają charakter konkursu polskich filmów fabularnych, telewizyjnych i dokumentalnych, w których dominuje "świat prostych, uniwersalnych wartości, subtelność i estetyka narracji". Celem festiwalu jest wyróżnianie filmów o wysokich walorach artystycznych i humanistycznych. Patronem wydarzenia jest Jańcio Wodnik, filozof i uzdrowiciel, bohater filmu Jana Jakuba Kolskiego.

W tym roku nagrodą dla najlepszego filmu fabularnego uhonorowany został obraz "Ostatnia Rodzina" Jana P. Matuszyńskiego. Statuetką nagrodzono także grającego w tym filmie Andrzeja Seweryna, który otrzymał nagrodę w kategorii najlepsza rola męska. Za najlepszą aktorkę uznano natomiast Marię Mamonę za jej kreację w filmie "Zaćma" Ryszarda Bugajskiego.

Podwójnie doceniono także film "Wołyń" Wojciecha Smarzowskiego. Nagrodę otrzymał Piotr Sobociński Jr. za zdjęcia do filmu, a za największe odkrycie festiwalu uznana została Michalina Łabacz, odtwórczyni głównej roli w filmie Smarzowskiego.

Dwie nagrody trafiły również do twórców filmu "Szczęście świata" Michała Rosy. Obraz został doceniony zarówno nagrodą dziennikarzy, jak i za najlepszą muzykę - nagroda dla Janusza Wojtarowicza z zespołu Motion Trio.

Publiczność doceniła także filmy: "Dotknięcie Anioła" w reż. Marka Tomasza Pawłowskiego (pełnometrażowy film dokumentalny), "Więzi" w reż. Zofii Kowalewskiej (krótkometrażowy film dokumentalny), oraz "Baraż" w reż. Tomasza Gąssowskiego (film krótkometrażowy). Nagroda organizatorów trafiła natomiast do Krzysztofa Wierzbickiego za film "Jonasz w brzuchu Leviatana". Wyróżniono ponadto film "Cipka" w reż. Renaty Gąsiorowskiej, jako najlepszy film animowany.

Nagrodę honorową Prowincjonaliów, statuetkę "Jańcio Wodnik" za artystyczny dorobek życia, otrzymała w tym roku Anna Seniuk. "Za talent i wdzięk oraz umiejętność oddawania skomplikowanych postaci i tworzenie z nich symboli. Za dystans i poczucie humoru, dzięki którym nam, widzom, łatwiej się żyje. Jednym słowem - za markę. Jak mówimy Seniuk - to już wiemy o co chodzi" - podkreślono w uzasadnieniu.

W gronie laureatów honorowego wyróżnienia Prowincjonaliów są już m.in. Jerzy Gruza, Franciszek Pieczka, Andrzej Kondratiuk, Krystyna Feldman, Wiesław Gołas, Maja Komorowska, Janusz Morgenstern i Witold Pyrkosz.