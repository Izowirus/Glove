Stolica Dolnego Śląska - Wrocław - znalazła się w finale konkursu na najlepszą europejską lokację filmową. O tym, kto wygra, zdecydują internauci - podali organizatorzy.
      
            „Z dumą i radością informujemy, że Wrocław znalazł się w finale konkursu na najlepszą europejską lokację filmową, organizowanego przez Europejskie Stowarzyszenie Komisji Filmowych (EUFCN) z okazji 10-lecia jego istnienia. Celem jest wyłonienie najlepszego w ostatniej dekadzie pleneru lub obiektu filmowego w Europie” - napisano w komunikacie przesłanym PAP.

Jak podano, finalistów wybrało gremium ekspertów i krytyków współpracujących z portalem Cineuropa, spośród zgłoszeń nadesłanych przez komisje filmowe, członków Stowarzyszenia.

„Głosują widzowie, a główną nagrodą dla osób biorących udział w plebiscycie jest wycieczka do zwycięskiej lokacji” - napisała Natalia Stysło reprezentująca Wroclaw Film Commission Dolnośląski Konkurs Filmowy oraz Instytucję Kultury Samorządu Województwa Dolnośląskiego Odra-Film.

Podkreśliła, że Wrocław został zgłoszony do tej rywalizacji za sprawą lokacji do filmu „Mostu szpiegów” Stevena Spielberga, który dzięki współpracy z działającą w strukturze Odry-Film Wrocławską Komisją Filmową odwiedził Wrocław ze swoją ekipą w 2014 r. na 6 dni zdjęciowych w rejonie ul. Kurkowej i Ptasiej oraz Mierniczej.

„Rywalizujemy m.in. z „Grą o tron” czy „Mission: Impossible – Rogue Nation”! Głosować można na stronie: http://cineuropa.org/fela.aspx?t=index&l=en” - napisano w komunikacie prasowym.

Roman Skiba