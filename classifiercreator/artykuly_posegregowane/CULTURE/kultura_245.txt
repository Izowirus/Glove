Katowice, 26.07.2018.

                                        

            Pamiątki wojskowe, akcesoria toaletowe, ubrania i inne "męskie rzeczy" z okresu od XVII do końca XX w. znalazły się na wystawie pod takim tytułem, otwartej w piątek w Muzeum Śląskim w Katowicach.
      
            "Ta wystawa jest naszym wkładem, spojrzeniem z innej strony na dyskusję na temat ról odgrywanych przez mężczyznę we współczesnym świecie i stereotypów tworzonych przez kulturę. Choć planowaliśmy tę wystawę już wcześniej, to zapewne wpisze się też w kontekst akcji MeToo, rozpoczętej w październiku ubiegłego roku. Nie podejmujemy się ocen, nie zabieramy głosu w dyskusji o kryzysie tożsamości współczesnego heteroseksualnego mężczyzny, ale pokazujemy - poprzez obiekty pozyskane z kilkudziesięciu placówek - że te stereotypy nie tworzą się w próżni" - powiedziała PAP dyrektor Muzeum Śląskiego Alicja Knast.

Eksponaty pochodzą zarówno ze zbiorów Muzeum Śląskiego w Katowicach, jak i kilkudziesięciu polskich placówek muzealnych oraz kolekcji prywatnych. Klamrą spajającą ekspozycję jest oleodruk "Stopnie z życia mężczyzny" pokazujący stereotypowe role, które odgrywa on od dzieciństwa po starość.

Scenografia wystawy operuje metaforą fabryki; poszczególne etapy życia i dziedziny męskiej aktywności prowadzą widza niejako wzdłuż taśmy produkcyjnej. Osiem głównych modułów ekspozycji odpowiada różnym dziedzinom i etapom życia mężczyzny: wychowaniu i przygotowaniu do pełnienia przyszłych ról społecznych, funkcjom społecznym i rodzinnym, profesjom i działalności w stowarzyszeniach, formom spędzania wolnego czasu, miłości i rozrywkom, służbie wojskowej, modzie męskiej i podróżom.

Ekspozycję można oglądać w budynku łaźni głównej do 28 października. Zaplanowano również na wydarzenia towarzyszące wystawie - oprowadzenia kuratorskie, wykład dr Małgorzaty Kaganiec pt. "Męskie wybryki w historycznych źródłach XIX i XX wieku" i koncert Kwartetu Śląskiego "Męskie granie klasycznie" - zabrzmią utwory Ludwiga van Beethovena, Dymitra Szostakowicza i Grzegorza Ciechowskiego.

Uzupełnieniem wystawy "Męska rzecz" jest także repertuar tegorocznego plenerowego Kina Kuźnia: "Samotny mężczyzna" w reżyserii Toma Forda, "Jabłko Adama" Andersa Thomasa Jensena, "W imię" Małgorzaty Szumowskiej oraz "Pan od muzyki" Christophe'a Barratiera.