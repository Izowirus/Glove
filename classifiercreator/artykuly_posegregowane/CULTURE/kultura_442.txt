Bydgoszcz, 27.04.2017. Próba medialna przed premierą opery "Wesele Figara" - Wolfgang Amadeusz Mozart, inaugurującej XXIV Bydgoski Festiwal Operowy. Nz. Figaro - Janusz Żak (L), hrabina Almaviva - Gabriela Kamińska (P), Zuzanna - Krystyna Nowak (C). (tż/doro) PAP/Tytus Żmijewski PAP © 2018 / Tytus Żmijewski
                                        

            Balet "Romeo i Julia" Prokofiewa zainauguruje tegoroczny Bydgoski Festiwal Operowy. To już 25. edycja wydarzenia, które propaguje sztukę operową i balet. Bydgoski Festiwal Operowy w ciągu 25 lat istnienia zyskał renomę największego polskiego wydarzenia poświęconego sztuce operowej i baletowej.
      
            Jubileuszową odsłonę festiwalu zainauguruje 21 kwietnia premiera baletu Sergiusza Prokofiewa „Romeo i Julia” w wykonaniu zespołów Opery Nova.

Balet "Romeo i Julia” nie był wystawiany w bydgoskiej Operze od przeszło 30 lat. Tegoroczna inscenizacja została przygotowana przez twórców, którzy zrealizowali na bydgoskiej scenie tak głośne spektakle baletowe jak „Dziadek do orzechów” czy „Zniewolony umysł”. Choreografię stworzył Paul Chalmer, wybitny tancerz i choreograf, który akcję „Romea i Julii” przenosi do epoki elżbietańskiej. Scenografię stworzyła Diana Marszałek, zaś kostiumy są dziełem Agaty Uchman. Kierownictwo muzyczne baletu Prokofiewa sprawuje Maciej Figas.

Podczas bydgoskiego festiwalu zaprezentują się nie tylko polskie zespoły, ale także z Danii, Bułgarii, Niemiec, Austrii i Czech. Różnorodny repertuar operowy i baletowy ma szanse trafić w gusta wielu odbiorców. Wśród spektakli zobaczyć będzie można m.in musical autorstwa Krzesimira Dębskiego / Konrada Imieli / Marka Kocota "Trzej muszkieterowie”, operę Aleksandra Borodina "Kniaź Igor", którą zaprezentuje Opera i Balet z Sofii, Danish Dance Theatre (Dania) zaprezentuje współczesny balet Tima Rushtona "Kreda/Czarny diament".

Bydgoski Festiwal Operowy odbędzie się w dniach 21 kwietnia - 5 maja na deskach bydgoskiej Opery Nova. Do tej pory festiwalowa publiczność mogła podziwiać spektakle renomowanych zagranicznych zespołów operowych jak: Ukraińska Opera Narodowa z Kijowa, Lwowski Teatr Opery i Baletu, Łotewska Opera Narodowa, Moskiewska Opera Kameralna, Sofijska Opera Narodowa, Litewski Narodowy Teatr Opery i Baletu, Teatr Operowy im. Kołobowa z Moskwy czy znakomite rodzime Teatry z Warszawy, Łodzi, Poznania, Krakowa, Gdańska, Wrocławia.