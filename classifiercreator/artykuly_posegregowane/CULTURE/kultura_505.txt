epa05142137 Lead singer of British band The Rolling Stones Mick Jagger performs during a concert at National Stadium Julio Martinez in Santiago de Chile, Chile, 03 February 2016. The group started their tour "America Latina Ole Tour".  EPA/SEBASTIAN SILVA 
Dostawca: PAP/EPA. PAP/EPA © 2017 / SEBASTIAN SILVA
                                        

            8 lipca brytyjski zespół The Rolling Stones wystąpi na PGE Narodowym w Warszawie. W programie koncertu, który odbędzie się w ramach europejskiego tournee "Stones - No Filter", znajdują się takie przeboje jak: "Satisfaction", "Paint It Black", "Tumbling Dice" i "Brown Sugar".
      
            Na swojej stronie zespół poinformował, że ich trasa rozpocznie się 17 maja koncertem w Dublinie, potem zespół zawita do Londynu (gdzie zagra dwukrotnie), Manchesteru, Edynburgu i Cardiff. Następne koncerty The Rolling Stones dadzą w Berlinie, Marsylii, Stuttgarcie, Pradze i Warszawie.

Jak podała agencja Eventim.pl, "druga część tournee +Stones – No Filter+, którego sponsorem jest Jeep, sponsorujący europejskie koncerty zespołu od 2014 r, będzie kontynuacją cieszącej się ogromną popularnością trasy, jaką Mick Jagger, Keith Richards, Charlie Watts i Ronnie Wood odbyli w Europie jesienią 2017 r.".

W programie koncertów obecnej trasy znajdują się takie przeboje, jak: "Satisfaction", "Paint It Black", "Tumbling Dice" i "Brown Sugar". Organizatorzy zapowiadają ich spektakularną oprawę wizualną.

Zespół The Rolling Stones wystąpi w Polsce po raz czwarty. Na ponowny koncert polscy fani czekali 11 lat - ostatni raz w naszym kraju grupa zagrała w 2007 r. Wcześniej wystąpili w 1998 i 1967 r., kiedy grupa dała dwa koncerty w Sali Kongresowej Pałacu Kultury i Nauki w Warszawie.

The Rolling Stones to legendarny zespół rockowy, który powstał w 1962 r. z inicjatywy Briana Jonesa, nieżyjącego pierwszego lidera i gitarzysty.

Pierwszy oficjalny występ grupy w składzie: Jagger, Jones, Richards, Taylor i Stewart (ze wsparciem Micka Avoryego na bębnach) odbył się w lipcu 1962 r. w londyńskim Marquee Club. Zagrali jako "The Rollin’ Stones". Wkrótce do zespołu dołączyli Charlie Watts i Bill Wyman, a z nazwy zniknął apostrof.

Ich debiutancki album, wydany w 1964 r., zyskał ogromną popularność w Wielkiej Brytanii. W 1965 r. sukcesem zakończyła się ich amerykańska trasa, podczas której powstał kultowy przebój "(I Can’t Get No) Satisfaction".

W 1968 r. nagrali skandalizujący utwór "Sympathy For The Devil". Ich kolejna światowa trasa koncertowa odbyła się na początku lat 70. XX w.

W 1975 r. miejsce Micka Taylora w zespole zajął Ronnie Wood. Sześć lat później zespół nagrał album "Tattoo You" z hitem "Start Me Up".

W 1986 r. The Rolling Stones otrzymali nagrodę Grammy za całokształt twórczości, a trzy lata później zostali przyjęci do Rock And Roll Hall Of Fame. W 2001 r. Mick Jagger otrzymał tytuł szlachecki z rąk królowej Elżbiety II.

Ostatni album studyjny zespołu pt. "Blue & Lonesome" ukazał się w grudniu 2016 r.

Przedsprzedaż biletów na koncert w Warszawie rozpocznie się 1 marca.