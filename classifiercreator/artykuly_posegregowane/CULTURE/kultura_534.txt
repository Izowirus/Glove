epa04556291 Icelandic composer Johann Johannsson poses in the press room with his award for Best Original Score for 'The Theory of Everything' during the 72nd Annual Golden Globe Awards at the Beverly Hilton Hotel, in Beverly Hills, California, USA, 11 January 2015.  EPA/PAUL BUCK 
Dostawca: PAP/EPA. PAP/EPA © 2018 / PAUL BUCK
                                        

            Islandzki muzyk i kompozytor Johann Johannsson, znany m.in. jako autor ścieżki dźwiękowej do "Teorii wszystkiego" oraz zdobywca Złotego Globu i twórca dwukrotnie nominowany do Oscara, został znaleziony martwy w swoim mieszkaniu w Berlinie. Miał 48 lat.
      
            "Straciłem przyjaciela, który był jednym z najbardziej utalentowanych muzyków i najbardziej inteligentnych osób, jakie znałem i z którymi dane mi było pracować" - poinformował w wydanym w sobotę oświadczeniu menedżer Johannssona, Tim Husom. Jak przekazał, muzyk został znaleziony martwy w piątek w swym mieszkaniu w Berlinie.

Wytwórnia fonograficzna Redbird Music, z którą współpracował Johannsson, przekazała, że przyczyna jego śmierci nie jest znana oraz że niemiecka policja prowadzi w tej sprawie dochodzenie. Jak dodano, muzyk pozostawił córkę mieszkającą w Kopenhadze oraz rodzinę na Islandii.

Muzyczną karierę urodzony w Reykjaviku Johannsson zaczynał jako gitarzysta i autor muzyki w zespołach indierockowych. Sławny stał się dzięki skomponowanym przez siebie ścieżkom dźwiękowym do licznych filmów, choć jednocześnie uchodził za niezwykle obiecującego twórcę znajdującego się dopiero u progu światowej kariery.

Jego muzykę, łączącą w sobie klasyczne brzmienia z muzyką elektroniczną, można usłyszeć m.in. w dramacie "Teoria wszystkiego" o genialnym naukowcu Stephenie Hawkingu (za ten soundtrack otrzymał Złoty Glob), thrillerze "Sicario" o walce z narkobiznesem czy thrillerze science fiction "Nowy początek" o próbach porozumienia się mieszkańców Ziemi z przedstawicielami pozaziemskiej cywilizacji.

W ostatnim czasie pracował m.in. nad muzyką do biblijnego dramatu "Maria Magdalena" z Ronney Marą i Joaquinem Phoenixem. Był dwukrotnie nominowany do Oscara, za muzykę do "Teorii..." i "Sicario".

Johannsson wydał też kilka własnych płyt, w tym "Fordlandię" i "Orphee".