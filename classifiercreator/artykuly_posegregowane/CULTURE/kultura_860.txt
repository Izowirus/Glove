Kostrzyn nad Odrą, 03.08.2017. Inauguracja 23. Przystanku Woodstock w Kostrzynie nad Odrą, 3 bm. Woodstock, gromadzący co roku po kilkaset tysięcy uczestników i uznawany za jeden z największych festiwali muzycznych w Europie, potrwa do soboty, 5 sierpnia. W tym roku na czterech scenach zaprezentuje się kilkudziesięciu wykonawców z Polski i ze świata. Festiwal ma status imprezy podwyższonego ryzyka. Kostrzyn nad Odrą zabezpiecza ok. 1,6 tys. policjantów z całego kraju. (zuz) PAP/Lech Muszyński Archiwum PAP © 2017 / Lech Muszyński
                                        

            W Kostrzynie nad Odrą (Lubuskie) zakończył się 23. Przystanek Woodstock. Po godz. trzeciej w nocy z soboty na niedzielę z Dużej Sceny w emocjonalnym wystąpieniu uczestników festiwalu pożegnał szef Fundacji WOŚP Jerzy Owsiak.
      
            Owsiak dziękował młodym ludziom za udział w festiwalu; dziękował też osobom zaangażowanym w jego organizację. Życzył wszystkim szczęśliwego powrotu do domów.

Ostatniego dnia festiwalu serię koncertów otworzyła grupa Nocny Kochanek. Na głównej scenie wystąpili m.in.: DUB Inc., Nothing But Thieves, The Qemists i Frank Turner w towarzystwie zespołu The Sleeping Souls. Imprezę zakończył występ Piotra Bukartyka i młodych ludzi biorących udział w prowadzonych przez niego warsztatach.

W sobotę przed godz. 15, podczas ostatniej festiwalowej konferencji prasowej szef WOŚP Jerzy Owsiak wyraził zadowolenie, że chociaż tego dnia na placu przed Dużą Sceną udało się usunąć barierki, o co wnioskowali organizatorzy. W jego ocenie jedynie przeszkadzały ludziom bawiącym się na koncertach.

Poinformował, że szpital polowy pracował spokojnie i zanotował ponad 1300 interwencji medycznych. Zaznaczył, że wśród nich były też drobne, jak np. dotyczące prośby o tabletki, gdyż one tez muszą zostać odnotowane. Do szpitala przewieziono łącznie 53 osoby. Podczas festiwalu oddano honorowo 527 litrów krwi.

Owsiak zapowiedział, że 23. Przystanek Woodstock zostanie podsumowany w Warszawie.

W tym roku przez trzy festiwalowe dni na czterech scenach zaprezentowało się kilkudziesięciu wykonawców z Polski i ze świata. Wystąpili m.in.: Łąki Łan, Wilki, Hey, House Of Pain, Orange Goblin, New Model Army czy rockowa grupa The Dead Daisies wraz z Orkiestra Filharmonii Gorzowskiej. Przeważały mocne dźwięki, ale była też muzyka elektroniczna, rap i jazz.

W ramach festiwalowej Akademii Sztuk Przepięknych odbywały się spotkania ze znanymi postaciami świata kultury, polityki i sportu. Wśród nich byli m.in. gen. Mirosław Różański, Przemysław Kossakowski, Rzecznik Praw Obywatelskich Adam Bodnar, o. Paweł Gużyński, Bartłomiej Topa oraz Łukasz Kościuczuk. Akademia cieszyła się dużym powodzeniem wśród uczestników festiwalu.

Na terenie Akademii i w kilku innych lokalizacjach uczestnicy festiwalu mogli brać udział w różnych formach warsztatów artystycznych oraz angażować się w szereg inicjatyw społecznych i obywatelskich. W czasie Przystanku Woodstock prezentowały się liczne organizacje pożytku publicznego, realizowanych była gama projektów edukacyjnych oraz sportowych, funkcjonowało wiele stref aktywności przygotowanych przez sponsorów imprezy.

Organizatorem Festiwalu jest Fundacja Wielka Orkiestra Świątecznej Pomocy, która tym letnim koncertem chce podziękować wszystkim wolontariuszom i ludziom wspierającym jej styczniowe, finałowe działania. W tym roku Fundacja, że festiwal nie jest finansowany ze środków zebranych podczas Finału.

Podobnie jak przed rokiem, także i teraz impreza w wyznaczonych strefach ma status imprezy podwyższonego ryzyka. Dla organizatora oznacza to dodatkowe obowiązki, m.in. zapewnienie większych służb porządkowych i informacyjnych czy ograniczenia w spożywaniu alkoholu.

Woodstock, to jeden z największych festiwali muzycznych w Europie gromadzący co roku po kilkaset tysięcy uczestników. Jego 23. edycja rozpoczęła się w czwartek. W granicznym Kostrzynie nad Odrą w Lubuskiem impreza odbyła się po raz 14.

Obszar byłego poligonu, gdzie odbywał się festiwal, tradycyjnie zamienił się w polowe miasto z całą infrastrukturą. Według podanych w sobotę szacunków policji, na Woodstocku bawiło się ok. 220 tys. ludzi.

Pierwszy Przystanek Woodstock odbył się w lipcu 1995 roku w Czymanowie na Pomorzu, a następna edycja w Szczecinie-Dąbiu. Od 1997 roku festiwal jest niemal bez przerwy związany z Ziemią Lubuską. Do 2003 roku, z wyjątkiem 2000 r., odbywał się w Żarach. Później przeniósł się do Kostrzyna nad Odrą.