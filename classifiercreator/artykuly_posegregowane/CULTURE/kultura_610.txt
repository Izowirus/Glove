Wadowice, 15.05.2017. Muzeum Dom Rodzinny Jana Pawła II w Wadowicach. Nuncjusz apostolski w Polsce apb Salvatore Pennacchio zwiedził Muzeum w Wadowicach, 15 bm. (jb/nlat) Archiwum fot. PAP/Jacek Bednarczyk
                                        

            Użytkownicy smartfonów dzięki aplikacji mogą wirtualnie zwiedzić Muzeum Dom Rodzinny Jana Pawła II w Wadowicach - poinformowała placówka. Zbiory zostały zaprezentowane m.in. poprzez filmy prezentujące wybrane sale, animacje komputerowe i skany 3D.
      
            "Aplikacja umożliwia nie tylko przyjrzenie się muzealnym eksponatom, czy pomieszczeniom w domu rodzinnym Jana Pawła II, ale pozwala też poznać lub odkryć na nowo postać papieża, jego działalność i dziedzictwo" - podało muzeum w komunikacie.

Zasoby muzeum zostały udostępnione w formie aplikacji VR (wirtualnej rzeczywistości), która zawiera filmy 360 stopni, animacje komputerowe, skany 3D eksponatów, a także nagrania dźwiękowe i teksty.

Korzystający z aplikacji mogą zajrzeć do salonu w mieszkaniu Wojtyłów, gdzie toczyło się życie rodzinne, zobaczyć można też muzealną salę "Kościół zbudowany na skale miłości" i znajdującą się w niej replikę Drzwi Świętych z bazyliki św. Piotra w Rzymie. Oglądając aplikację można zobaczyć m.in. świadectwo dojrzałości Karola Wojtyły, jego dyplom magisterski z Uniwersytetu Jagiellońskiego oraz dokument kierujący Wojtyłę jako młodego księdza na jego pierwszą parafię w Niegowici. Zaprezentowano też wełniany sweter i trampki, w których przyszły papież wędrował z młodzieżą, a także jego sprzęt narciarski.

Nie zabrakło zbiorów ściśle związanych z pontyfikatem Jana Pawła II, a wśród nich sutanny z pierwszej pielgrzymki do Polski. Ciekawym eksponatem jest kamień z Przełęczy Południowej Mount Everestu zniesiony przez Wandę Rutkiewicz, która zdobyła szczyt 16 października 1978 r. Himalaistka ofiarowała go Janowi Pawłowi II. Wśród eksponatów jest pistolet, z którego Ali Agca strzelał do Jana Pawła II.

Bezpłatna aplikacja została przygotowana dla systemu Android oraz IOS.

Muzeum Dom Rodzinny Jana Pawła II mieści się w kamienicy, w której mieszkali Wojtyłowie i gdzie w 1920 r. urodził się Karol Wojtyła. Powstało w 1984 r. W 2010 r. rozpoczęła się jego przebudowa, placówka została ponownie otwarta wiosną 2014 r.To pierwsza ekspozycja narracyjna o Janie Pawle II na świecie.