Warszawa, 12.03.2016. Gitarzysta basowy Wojtek Pilichowski podczas koncertu z okazji 25-lecia swojej pracy artystycznej w Muzycznym Studio Polskiego Radia im. Agnieszki Osieckiej w Warszawie.  Archiwum fot. PAP © 2016 / Marcin Obara
                                        

            Najbardziej rozpoznawalny i uważany przez wielu za najlepszego polskiego basistę, Wojciech Pilichowski obchodzi jubileusz 25-lecia pracy scenicznej. Z tej okazji jego Pilichowski Band wystąpi 8 grudnia w klubie muzycznym New York w Łodzi.
      
            Wojtek Pilichowski Band, obok swojego lidera tworzą: Wojtek Olszak i Adrian Latosiewicz (keyboards), Tomasz Machański (perkusja), Michał Trzpioła (gitary) oraz wokalistka Kasia Stanek.

Wojciech Pilichowski - basista, kompozytor, aranżer - pierwszy solowy album nagrał w 1994 r. Od tego czasu wydał 14 solowych albumów, w tym trzy koncertowe. Łączny nakład jego płyt przekroczył 100 tys. egz.

Pilichowski jest także często zapraszany do projektów innych artystów i jako muzyk sesyjny nagrał ponad 200 płyt, których łączny nakład przekroczył 6 mln egzemplarzy.

Basista gościł na najważniejszych festiwalach tj. Bass Player Live 2006 i 2015, Euro Bass Day we Włoszech. W Polsce został wyróżniony wieloma prestiżowymi nagrodami, a aż 16 razy uznawany był za najlepszego polskiego basistę.

Muzyk jest liderem dwóch własnych projektów: Pilichowski Band i Pilichowski Quartet. Jest autorem dwóch podręczników nauki gry na gitarze basowej oraz jednej szkoły dvd. Prowadzi kursy na całym świecie.

W 2015 roku ukazał się jego album “Electro Step”, który jest połączeniem fusion jazz z muzyką electro, a w tym roku płyta "Early Tapes" zawierająca niepublikowane dotąd na CD kompozycje z lat 1992 –1994. Wiele z jego kompozycji wykonywanych jest przez artystów na całym świecie.