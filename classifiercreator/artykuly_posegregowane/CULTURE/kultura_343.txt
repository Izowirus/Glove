Olsztyn, 15.10.2013. Teatr im. Stefana Jaracza zaprezentowano 15 bm. po trwającym 3 lata remoncie, renowacji i przebudowie. Budynek z 1925 roku, autorstwa znanego niemieckiego architekta Augusta Federssena, nigdy wcześniej nie przeszedł gruntownego remontu. Rewitalicacja teatru kosztowała 43 milony zł. Pod nadzorem konserwatora zabytków wyremontowano i zmodernizowano 3 sceny, widownie, foyer i elewację. Zabytkowe wnętrze wyposażono w najnowocześniejsze urządzenia sceniczne i akustyczne. (tw/mr) PAP/Tomasz Waszczuk Archiwum PAP © 2018 / Tomasz Waszczuk
                                        

            Decyzję o ogłoszeniu konkursu na dyrektora Teatru im. Stefana Jaracza w Olsztynie podjął w poniedziałek Zarząd Województwa Warmińsko-Mazurskiego. Jak wyjaśnił, "decyzja ta jest wyrazem troski o dobro teatru jako instytucji kultury".
      
            Od 2004 r. dyrektorem olsztyńskiego Teatru im. Jaracza jest Janusz Kijowski, reżyser teatralny i filmowy, scenarzysta. Gdy w lutym  zarząd województwa podjął decyzję w sprawie zamiaru powołania go na następną kadencję bez przeprowadzaniu konkursu, zaostrzył się konflikt między częścią pracowników teatru zrzeszonych w związku zawodowym a dyrekcją.

Kijowskiemu zarzucano niepokojąco wysokie stawki pobierane za reżyserię, honoraria za "doradztwo artystyczne" przy realizowanych przez innych twórców spektaklach. Wątpliwości dotyczyły także drogich aut służbowych, w tym terenowego, przy jednoczesnym odmawianiu podwyżek najmniej zarabiającym pracownikom teatru. Kijowskiemu zarzucano także poniżanie i złe traktowanie pracowników. Dyrektor  odpowiadał, że zarzuty są pomówieniami i insynuacjami.

OPZZ i Partia Razem domagały się dymisji dyrektora i rozpisania nowego konkursu na to stanowisko.

W oświadczeniu przesłanym w poniedziałek PAP przez zarząd województwa napisano, iż po tym gdy zdecydowano o zamiarze przedłużenia umowy z dyrektorem bez przeprowadzaniu konkursu, zwrócono się do ministra kultury i ochrony dziedzictwa narodowego, związków zawodowych działających w teatrze, stowarzyszeń zawodowych i twórczych o opinię w tej sprawie.

"Po analizie przedłożonych opinii i postulatów, a także w związku z narastającym w instytucji konfliktem, który z uwagi na postawy stron nie gwarantuje szybkiego wygaszenia, a tym samym prawidłowego funkcjonowania teatru, oraz po przeprowadzeniu doraźnej kontroli celowej, zarząd województwa podjął decyzję o ogłoszeniu konkursu na kandydata na stanowisko dyrektora Teatru im. Stefana Jaracza w Olsztynie" - głosi oświadczenie.

Podano, iż "decyzja ta jest wyrazem troski zarządu województwa o dobro teatru jako instytucji kultury oraz całego społeczeństwa".

Zarząd województwa zaapelował jednocześnie do pracowników Teatru im. Stefana Jaracza "o szczególną rozwagę w zaistniałej niełatwej sytuacji, tak aby przygotowanie i przebieg konkursu następowały zgodnie z ustanowioną procedurą, w atmosferze wzajemnego zrozumienia i pracy twórczej w teatrze".