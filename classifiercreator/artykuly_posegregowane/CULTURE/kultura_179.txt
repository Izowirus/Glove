Warszawa, 02.10.2017. Uroczysty wieczór w Klubie Księgarza z okazji przyznania Joannie Czeczott (nz) Warszawskiej Premiery Literackiej za książkę sierpnia 2017 roku "Petersburg. Miasto snu" (ar/awol) PAP/Andrzej Rybczyński PAP © 2018 / Andrzej Rybczyński
                                        

            Pisarka Joanna Czeczott została laureatką Nagrody Fundacji im. Kościelskich za 2018 r. - poinformował przewodniczący jury, Francois Rosset. Nagrodzono ją za książkę "Petersburg. Miasto snu" opublikowaną przez Wydawnictwo Czarne w 2017 roku.
      
            "Książka ta, opowieść o dramatycznej historii niezwykłego miasta, stanowi wyjątkowe świadectwo historycznej i literackiej wyobraźni autorki" - zaznaczono w komunikacie Fundacji wydanym po zakończeniu obrad w sobotę 15 września.

Nagrodę przyznało jury obradujące w składzie: Ewa Bieńkowska, Włodzimierz Bolecki, Maria Bouvard, Anna Estreicher, Jerzy Jarzębski, François Rosset, Jacek Sygnarski, Ewa Zając i Jan Zieliński.

Uroczyste wręczenie Nagrody odbędzie się w sobotę 3 listopada w siedzibie Fundacji im. Jana Michalskiego w Montricher (Szwajcaria) - poinformował PAP przewodniczący jury, wybitny literaturoznawca i tłumacz literatury polskiej Francois Rosset.

Prestiżowa Nagroda Kościelskich przyznawana jest od 1962 roku przez Fundację im. Kościelskich - jedną z najstarszych polskich instytucji kulturalnych, działającą w Genewie. Celem Fundacji jest wspieranie rozwoju literatury polskiej poprzez przyznawanie nagród wybitnym młodym twórcom.

Wśród dotychczasowych laureatów tego prestiżowego wyróżnienia znaleźli się między innymi: Sławomir Mrożek, Zbigniew Herbert, Tadeusz Konwicki, Gustaw Herling-Grudziński, Jarosław Marek Rymkiewicz, Stanisław Barańczak, Edward Stachura, Ewa Lipska, Adam Zagajewski, Paweł Huelle, Jerzy Pilch, Wisława Szymborska, Marcin Świetlicki, Olga Tokarczuk, Jacek Podsiadło, Adam Wiedemann, Jacek Dehnel, Andrzej Franaszek, Szczepan Twardoch i Maciej Płaza.

W ubiegłym roku nagrodę zdobyła poetka, artystka wizualna, muzyk, a zarazem botaniczka - Urszula Zajączkowska, którą nagrodzono za tomik zatytułowany "Minimum".