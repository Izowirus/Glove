Śpiewaczka operowa Aleksandra Kurzak otrzymała w piątek złoty medal Zasłużony Kulturze Gloria Artis. Odznaczenie wręczył artystce wicepremier, minister kultury Piotr Gliński podczas koncertu "Arie Oper Świata" na wzgórzu wawelskim w Krakowie.
      
            "Nie zapomina pani nigdy o Polsce, jest pani artystką światową, ale i naszą polską, zawsze mile widzianą, oczekiwaną" - powiedział wicepremier, minister kultury i dziedzictwa narodowego Piotr Gliński podkreślając "wielki kunszt artystyczny" Aleksandry Kurzak.

"Jestem dumna i przeszczęśliwa, że tu, w miejscu chyba najważniejszym dla Polaka, w sercu Polski - na Wawelu, otrzymuję tę nagrodę" - wyznała sopranistka.

W przyszłym sezonie artystka kreować będzie Violettę w "Traviacie" oraz Desdemonę w "Otellu" w Paryżu, a także Micaelę w "Carmen" w Metropolitan Operze w Nowym Jorku. W planach ma także kolejne role w operach Verdiego: tytułową w "Luizie Miller" i Elżbietę w "Don Carlosie".

Aleksandra Kurzak ukończyła Akademię Muzyczną we Wrocławiu, studiowała także w Hamburgu w akademii muzycznej Hochschule fur Musik und Theater Hamburg. Jest laureatką licznych konkursów muzycznych m.in w Helsinkach, Barcelonie i Kantonie. W 1998 r. zwyciężyła Międzynarodowy Konkurs Wokalny im. Stanisława Moniuszki; w 2000 r. otrzymała Doroczną Nagrodę Ministra Kultury i Dziedzictwa Narodowego, a w 2015 r. od prezydenta RP Złoty Krzyż Zasługi.

Kurzak śpiewała na najważniejszych scenach operowych świata, m.in. w Metropolitan Opera w Nowym Jorku i w Royal Opera House w Londynie.

Wśród jej ról były m.in. Kleopatra w "Juliuszu Cezarze" Haendla, Norina w "Don Pasquale" Donizettiego, Fiorilla w "Turku we Włoszech" Rossiniego, Olimpia w "Opowieściach Hoffmanna" Offenbacha, Gilda w "Rigoletcie" Verdiego.

Podczas koncertu "Arie Oper Świata" Aleksandra Kurzak śpiewała m.in. arie z oper Giuseppe Verdiego - "Traviata", "Otello", "Don Carlos" - i Giacomo Pucciniego - "Madame Butterfly", "Tosca", "Gianni Schicchi" i "Turandot".

Koncert, dyrygowany przez Wojciecha Rajskiego, był jednym z punktów programu 22. Letniego Festiwalu Opery Krakowskiej.