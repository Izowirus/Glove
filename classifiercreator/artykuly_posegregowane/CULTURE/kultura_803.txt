epa06194809 Mexican director Guillermo Del Toro holds the Golden Lion award he received for his movie 'The Shape of Water' during the awarding ceremony of the 74th annual Venice International Film Festival, in Venice, Italy, 09 September 2017. The festival runs from 30 August to 09 September.  EPA/ETTORE FERRARI 
Dostawca: PAP/EPA. PAP/EPA © 2017 / ETTORE FERRARI
                                        

            Amerykański film "The Shape of Water" w reżyserii Guillermo del Toro otrzymał nagrodę Złotego Lwa na Międzynarodowym Festiwalu Filmowym w Wenecji. Nagrodę wręczono zwycięzcy podczas sobotniej gali zamknięcia 74. edycji festiwalu.
      
            Nagrodę przyznało jury głównego konkursu pod przewodnictwem amerykańskiej aktorki Annette Bening.

Zwycięski film w reżyserii urodzonego w Meksyku Guillermo del Toro był od początku weneckiego festiwalu wskazywany jako jeden z najmocniejszych kandydatów do Złotego Lwa i został bardzo wysoko oceniony przez krytykę. Jego gatunek określono jako "muzyczną bajkę", a rozgrywa się on w USA w latach zimnej wojny. Miejscem akcji jest rządowe laboratorium, w którym żyje tajemnicze stworzenie.

Twórcy filmu już mogą zerkać w stronę przyszłorocznych Oscarów - podkreślają media po festiwalu.

W "The Shape of Water" zagrali m.in. Sally Hawkins, Michael Shannon, Richard Jenkins i Doug Jones.

Nagrodę dla najlepszej aktorki otrzymała Charlotte Rampling za budzącą uznanie krytyków rolę w filmie "Hannah" młodego włoskiego reżysera Andrei Pallaoro. Włosko-francusko-belgijski dramat przedstawia historię kobiety, która musi zmierzyć się z samotnością, depresją i przeszłością po aresztowaniu męża.

Jako najlepszy aktor nagrodzony został Palestyńczyk Kamel el Basha, który zagrał we francusko-libańskim filmie "L'insulte" w reżyserii Ziada Doueiriego.

Wielką nagrodę jury przyznano dramatowi "Foxtrot" Samuela Maoza, powstałemu w koprodukcji izraelsko-niemiecko-francusko-szwajcarskiej. Opowiada on o rodzicach z Tel Awiwu, którzy dowiadują się o śmierci swego syna, żołnierza, na froncie.

Srebrnego Lwa za najlepszą reżyserię dostał Xavier Legrand z Francji, autor filmu "Jusqa'a la garde".

Film "Książę i dybuk" w reżyserii Elwiry Niewiery i Piotra Rosołowskiego otrzymał nagrodę jako najlepszy dokument o kinie w sekcji Venice Classics - Best Documentary on Cinema. Jest to portret polskiego filmowca Michała Waszyńskiego (1904-1965), tajemniczej postaci światowego kina. Autorzy dokumentu odebrali nagrodę podczas sobotniej gali w Pałacu Festiwalowym na Lido.

Sylwia Wysocka