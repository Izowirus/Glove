Lublin, 18.11.2017. Prace plakacisty i grafika Rosława Szaybo można oglądać na ogrodzeniu Ogrodu Saskiego. Plenerową wystawę otwarto, 18 bm., będzie czynna do 12 grudnia. Rosław Szaybo jest przedstawicielem tzw. Polskiej Szkoły Plakatu. Zajmuje się plakatem, ilustracją, fotografią, projektowaniem okładek płytowych i książek. (cat)
PAP/Wojciech Pacewicz PAP © 2017 / Wojciech Pacewicz
                                        

            Prace wybitnego plakacisty Rosława Szaybo można od soboty oglądać w Galerii Saskiej, czyli na ogrodzeniu Ogrodu Saskiego w Lublinie. Na ekspozycji zaprezentowano 60 prac artysty, m.in. plakaty do filmów, spektakli, festiwali, a także okładki płyt.
      
            Na wystawie prezentowane są prace z różnych okresów twórczości Szaybo. Można oglądać plakaty do wielu spektakli teatralnych i filmów, w tym m.in. do filmów Stanisława Barei czy Andrzeja Wajdy. Są też prace pokazujące okładki do płyt muzycznych m.in. płyty Milesa Davisa.

Podczas wernisażu w sobotę Szaybo powiedział, że do tej dziedziny sztuki zainspirował go plakat Jana Lenicy do filmu „Cena strachu”. „Ja stałem przed tym plakatem i powiedziałem: to jest sztuka największa, jaką można mieć, dlatego, że jest to sztuka, którą oglądają setki tysięcy ludzi na ulicy, nie w galerii, nie 20 osób, tylko po prostu tłumy na to patrzą” – wspominał.

Szaybo podkreślił, że dziś plakaty mogą być „zabawą każdego, kto ma komputer”. „Plakat kiedyś był inny przez to, że miasto było inne. Plakaty się oglądało z tzw. chodnika, a nie z okien samochodu” – dodał.

Pytany o współczesną tendencję dominacji fotografii nad plakatem, powiedział, że fotografia może zastąpić plakat, jest ona „równorzędnie ważna pod warunkiem, że jest to fotografia kreatywna, dobra i coś wyraża”. Podkreślił, że istotną częścią plakatu jest informacja, którą on przekazuje, a ta bywa obecnie pomijana lub nieczytelna.

„Ja uważam, że plakat to jest odpowiedź na pytanie. Ktoś zadaje pytanie, a ja muszę odpowiedzieć. Tego, kto zadaje pytanie trzeba szanować.(…) Trzeba brać pod uwagę nie tylko pomysł (artystyczny na plakat - PAP), ale też sugestię, do czego plakat ma służyć. Ja się uważam za bardzo dobrego rzemieślnika i to wszystko” – powiedział Szaybo.

Rosław Szaybo (ur. 1933 r.) studiował na wydziale malarstwa ASP w Warszawie, m.in. w pracowni plakatu Henryka Tomaszewskiego. W 1966 r. wyjechał do Wielkiej Brytanii, gdzie pracował jako niezależny projektant. W latach 1972-1988 był dyrektorem artystycznym w firmie fonograficznej CBS Records Great Britain, gdzie zaprojektował ok. 2000 okładek płyt, m.in. dla Eltona Johna, Roya Orbisona, Janis Joplin, Santany.

Szaybo zaprojektował m.in. słynną okładkę do płyty Krzysztofa Komedy „Astigmatic”, do płyty „British Steel” heavymetalowej grupy Judas Priest, do debiutanckiego albumu zespołu The Clash, a także do płyty Leonarda Cohena "Live Songs" z 1973 r.

Artysta projektuje też plakaty dla teatrów, oper i producentów filmowych, Polskiego Stowarzyszenia Jazzowego; zaprojektował m.in. logo legendarnej serii płytowej POLISH JAZZ.

Jest zaliczany do artystów z tzw. Polskiej Szkoły Plakatu (określenie powstałe w latach 60. XX w., używane wobec grupy polskich artystów-plakacistów, którzy zdobyli międzynarodowy rozgłos). Zajmuje się też ilustracją i fotografią.

Szaybo prezentował swoje prace na wielu wystawach indywidualnych, w muzeach na całym świecie. Jest laureatem licznych nagród oraz jurorem wielu konkursów polskich i zagranicznych.

Prace Szaybo w Galerii Saskiej w Lublinie można oglądać do 9 grudnia.

Organizatorem wystaw w Galerii Saskiej jest Centrum Spotkania Kultur w Lublinie. Kuratorem Galerii jest Leszek Mądzik.