Warszawa 10.09.2013 Empik Junior. Międzynarodowy Festiwal Muzyki Współczesnej "Warszawska Jesień". Konferencja prasowa. Nz. Jerzy Kornowicz - kompozytor. soa 
PAP / Andrzej Rybczyński Archiwum PAP © 2017 / Andrzej Rybczyński
                                        

            39 wydarzeń w tym 22 koncerty, występy kilkuset wykonawców, którzy interpretować będą dzieła blisko 80 kompozytorów składają się na program 60. Międzynarodowego Festiwalu Muzyki Współczesnej „Warszawska Jesień”, który rozpocznie się 15 września w Warszawie.
      
            Program tegorocznej jubileuszowej edycji podano podczas wtorkowej konferencji prasowej w Centrum Sztuki Współczesnej Zamek Ujazdowski w Warszawie. Program ujęty jest w kilka pasm: główne, „Mała Warszawska Jesień”, „Warszawska Jesień Klubowo” oraz wydarzenia towarzyszące.

Koncerty, które przez dziewięć dni festiwalu złożą się na jego nurt główny, przedstawił Jerzy Kornowicz, dyrektor artystyczny "Warszawskiej Jesieni".

Kornowicz podczas konferencji przywołał temat festiwalu, który brzmi „Trans / awangarda”, i podkreślił, że jubileusz jest dobrą okazją do rozważań nad tym, co było kiedyś awangardą, i co może stać się nią obecnie. Zaznaczył, ze program tej edycji festiwalu powstał na zasadzie przerzucania mostów pomiędzy wybranymi zagadnieniami artystycznymi, takimi, jakie one były w czasie pierwszych „Warszawskich Jesieni”, i jakimi są dziś.

Podczas festiwalu przywołani zostaną „młodzi gniewni” twórcy awangardy muzycznej z lat 60. I 70., m.in. Tadeusz Baird, Krzysztof Penderecki, Wojciech Kilar, Andrzej Dobrowolski, Bogusław Schaeffer i Witold Szalonka. Ich twórczość będzie zestawiona z utworami kompozytorów młodej i średniej generacji.

Program został tak skonstruowany, aby wydarzenia festiwalowe poruszały zagadnienia ważne dla tożsamości „Warszawskiej Jesieni” - zaznaczył Kornowicz.

Wydarzenia towarzyszące przedstawił Mieczysław Kominek, prezes Stowarzyszenia Kompozytorów Polskich, które jest głównym organizatorem festiwalu. W przeddzień festiwalu otwarta zostanie wystawa plakatów „Warszawskich Jesieni” w Kordegardzie. Odbędzie się też m.in. 11 koncertów, pośród nich: koncert Orkiestry Muzyki Nowej z utworami kompozytorów z krajów Grupy Wyszehradzkiej; cykl „Muzyczek Henryka Mikołaja Góreckiego, zaprezentowany w ramach wydarzenia zorganizowanego przez Instytut Adama Mickiewicza; koncert młodych kompozytorów „New Music Incubator” oraz koncert Koła Młodych przy Związku Kompozytorów Polskich. Odbędą się również panele dyskusyjne oraz konferencja europejskich festiwali muzyki nowej.

Po raz siódmy zorganizowana jest też „Mała Warszawska Jesień” - powiedziała Paulina Celińska, jej kuratorka. „Zabawimy się w parku w chowanego z dźwiękami. Sprawdzimy, czy da się je złapać lub rzucić jak piłeczkę. Przekonamy się, czy można jednocześnie grać wolno i szybko. Dowiemy się jak ze skrawków dźwiękowych można zbudować świat” - powiedziała.

„Mała Warszawska Jesień” rozpocznie się w Parku Muzeum Rzeźby w Królikarni plenerową instalacją dźwiękową. „Krzysztof Topolski przekona nas, że planeta Ziemia to olbrzymi instrument muzyczny, który bez przerwy gra i wydaje dźwięki. Czy to dźwięk samochodu, samolotu, a może to szum liści w koronach drzew lub padający deszcz – szukajmy, zgadujmy! Tadeusz Wielecki zaprosi do udziału w kolejnej przygodzie w parku: będzie można wziąć do ręki dźwięk, a nawet zobaczyć muzykę… Wszystko to za sprawą mima-czarodzieja i czterech muzyków, grających na trąbkach i puzonach lśniących w słońcu jak słoneczniki” - opisywała wydarzenia Celińska.

Po raz drugi na „Warszawskiej Jesieni” pojawi się pasmo „Warszawska Jesień Klubowo” z utworami powstałymi specjalnie z uwzględnieniem klubowej atmosfery i specyfiki. W ramach tego nurtu, zatytułowanego „Re:mix” publiczność usłyszy m.in. utwory nawiązujące do dorobku Studia Eksperymentalnego Polskiego Radia zamówione u Macieja Morusia „Morettiego”, Tadeusza Sudnika, Erharda Hirta i Clausa van Bebbera.

Szczegółowy program „Warszawskiej Jesieni”, która odbędzie się w dniach od 15 do 23 września, jest na stronie internetowej festiwalu: http://www.warszawska-jesien.art.pl

Patronami 60. Międzynarodowego Festiwalu Muzyki Współczesnej „Warszawska Jesień” są: wicepremier i minister kultury i dziedzictwa narodowego Piotr Gliński oraz prezydent m.st. stołecznego Warszawy Hanna Gronkiewicz-Waltz.