Szczecin, 16.04.2012. Inauguracja XLVII Przeglądu Teatrów Małych Form Kontrapunkt.  W pierwszym dniu festiwalu Kontrapunkt 2012, w hali Opery, 16 bm.  widzowie mieli okazję zobaczyć pozakonkursowy spektakl „The Curators’ Piece (ATrial Against Art.)” .  (mb/obm)
PAP/Marcin Bielecki Archiwum PAP © 2017 / Marcin Bielecki
                                        

            Widowisko plenerowe "Silence. Cisza w Troi" późnym wieczorem w piątek otworzy oficjalnie 52. Przegląd Teatrów Małych Form Kontrapunkt w Szczecinie. Na widzów czeka kilkadziesiąt spektakli teatralnych - w tym osiem konkursowych.
      
            Impreza potrwa do 28 kwietnia.

Szczecińska publiczność oceni m.in. spektakl "Biała siła, czarna pamięć" Teatru Dramatycznego z Białegostoku i przedstawienie "Drugi spektakl" Teatru Polskiego z Poznania. O nagrodę ubiegać się też będą: lubelski Teatr Provisorium, który przywiezie do Szczecina sztukę "Punkt Zero: Łaskawe", i "Każdy dostanie to, w co wierzy" stołecznego Teatru Powszechnego.

Spektakle oceniać będzie także trzyosobowe jury w składzie: Anna Burzyńska - krytyk teatralny, Edwin Bendyk - publicysta tygodnika "Polityka" i dyrektor Teatru Śląskiego Robert Talarczyk. Pula nagród wynosi 30 tys. zł.

Dwa przedstawienia widzowie będą mogli zobaczyć podczas podróży do Niemiec: w International Art Research Location w Schloss Broellinie zobaczą sztukę "Rewolucji 17, wspomnienia Aurelii" a w berlińskim Deutsches Theater spektakl "Uległość. Unterwerfung". W ramach Off Kontrapunktu publiczność obejrzy także kilka realizacji polskich teatrów niezależnych i alternatywnych.

"Tegoroczna edycja festiwalu otwiera się szeroko na widza i wychodzi z teatralnych sal do miasta" – powiedział PAP Daniel Źródlewski. "Postanowiliśmy zrezygnować z elitarnych karnetów na spektakle i przygotować dla widzów ok. 4,5 tys. biletów na poszczególne wydarzenia. Część biletów jest jeszcze do zdobycia" – dodał.

Jeszcze w piątek podczas Nocy Teatrów w ramach festiwalu widzowie będą mogli zobaczyć propozycje szczecińskich teatrów. Wśród nich m.in. "Projekt: Matka" Teatru Kana, "Disco macabre" Teatru Lalek Pleciuga i "Modliszka" przygotowana przez Teatr Kameralny.