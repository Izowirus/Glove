Witold Pyrkosz jako aktor umiał wszystko, był niebywałym fachowcem, pomagającym innym aktorom - powiedział PAP Krzysztof Zanussi który wyreżyserował m.in. film "Constans" z rolą Witolda Pyrkosza.
      
            O śmierci Witolda Pyrkosza poinformowano w sobotę na oficjalnym profilu serialu "M jak miłość" na Facebooku. Pyrkosz miał 90 lat.

"Znałem go jeszcze z czasów studenckich, bo był wtedy już bardzo głośnym, wielkim aktorem, a potem znaliśmy się prywatnie przez długie lata" - powiedział PAP Zanussi.

"Zagrał u mnie w +Constansie+ i bardzo to pamiętam, ponieważ była to szalenie taka sympatyczna, serdeczna współpraca z niebywałym fachowcem, bo ten człowiek naprawdę jako aktor umiał wszystko" - dodał.

Jak podkreślił Zanussi, Pyrkosz był bardzo sympatycznym, lojalnym wobec innych aktorem, który często pomagał na planie innym aktorom.

"Został mi w pamięci tak bardzo jasno zanotowany, zawsze jeszcze tak myślałem, żeby mu coś wymyśleć, szkoda, że nie zdążę" - powiedział Zanussi.