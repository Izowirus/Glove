Warszawa, 29.05.2015. Nowa siedziba Narodowego Instytutu Audiowizualnego, 29 bm. w Warszawie. NInA ma na celu utrwalanie, archiwizację i upowszechnianie najbardziej wartościowych przejawów kultury filmowej, muzycznej oraz teatralnej. (ukit) PAP/Rafał Guz  Archiwum PAP © 2016 / Rafał Guz
                                        

            Największe międzynarodowe forum, poświęcone przyszłości audiowizualności – Światowa Konferencja Archiwów Audiowizualnych FIAT/IFTA została otwarta w środowy wieczór w warszawskim gmachu Narodowego Instytutu Audiowizualnego.
      
            Uczestnicy 40. edycji konferencji, która trwać będzie do 15 października, dyskutować będą na temat dobrych praktyk w zakresie digitalizacji, archiwizacji i udostępniania materiałów audiowizualnych. Spotkania organizowane w ramach konferencji odbywać się będą w Centrum Konferencyjnym Kopernik oraz Teatrze Studio w Warszawie.

„Archiwa audiowizualne stoją współcześnie przed wielkim wyzwaniem prowadzenia podwójnej misji – zabezpieczania i opracowania dziedzictwa, ale również projektowania jego kształtu dla nadchodzących pokoleń, posługujących się nowymi technologiami” – napisał do uczestników konferencji wicepremier, minister kultury i dziedzictwa narodowego Piotr Gliński.

„Strategie i działania, które wydawały się być zorientowane na przyszłość i jej dokonania, muszą zmienić kierunek i z rozwojem technologii projektować drogi dotarcia do publiczności przyszłych pokoleń. Pokoleń, o przyzwyczajeniach stricte cyfrowych. Myślenie o archiwum przyszłości przez kuratorską opiekę nad nowymi zjawiskami kultury jest też jednym z wyzwań współczesnych instytucji archiwalnych. NInA od lat spełnia tę rolę. Dlatego cieszę się, że to dzięki staraniom instytutu, którego misją jest promocja dziedzictwa audiowizualnego, opartego na filarach digitalizacji i archiwizacji, podejmiecie państwo debatę o przyszłości archiwów audiowizualnych” – podkreślił w liście szef resortu kultury.

„Ta konferencja jest jak szczyt NATO w zakresie archiwów audiowizualnych – powiedział PAP dyrektor Narodowego Instytutu Audiowizualnego (NInA) Michał Merczyński. - FIAT/IFTA to najstarsza działająca organizacja tego typu, zrzeszająca wszystkich, od BBC po telewizję rosyjską; od stacji amerykańskich po media z Bliskiego Wschodu (…) My jesteśmy dziś dumni, że po 5 latach bycia członkiem tej organizacji, powierzono nam tę organizację tej konferencji. Widzimy, że ponad 350 osób, które przyjechały do Warszawy, myśli o tym, co dzieje się w zakresie przechodzenia z kultury analogowej do cyfrowej”.

Poprzednie zjazdy odbywały się w Nowym Jorku, Dubaju, Paryżu, Amsterdamie, Tokio, Wiedniu i Santiago de Chile. Warszawa jest pierwszą lokalizacją konferencji w rejonie Europy Środkowej.

„Archiwa audiowizualne są nośnikami naszej zbiorowej pamięci. Przechowują ją – dźwięki i obrazy. Możemy je odtwarzać, przetwarzać, uczyć się z nich lub po prostu dzielić się nimi ze sobą nawzajem. Gdyby nie one, utracilibyśmy ważne elementy naszej przeszłości, utracilibyśmy część naszej kulturowej tożsamości. To nasze zadanie – ratować przeszłość i napędzać nią przyszłość. Archiwa audiowizualne łączą ludzi z różnych krajów w sposób znacznie silniejszy niż polityka czy ekonomia” – mówił w środę w Warszawie szef FIAT/IFTA Jan Mueller.

Tematem tegorocznego spotkania – odbywającego się pod hasłem „Rethink the Future of AV” – będzie przyszłość kierunku rozwoju archiwów audiowizualnych z perspektywy zabezpieczenia dziedzictwa, związanego z rozwojem technologii, jak również nowych formatów produkcji audiowizualnych. Eksperci poruszą również tematy zastosowania materiałów audiowizualnych i znaczenia właściwej archiwizacji dla środowisk akademickich.
Organizatorem wydarzenia jest Światowa Federacja Archiwów Audiowizualnych FIAT/IFTA, globalna struktura zrzeszająca archiwa publiczne i nadawców publicznych. Obecnie jest ich 250.

Szczegółowy program 40. Światowej Konferencji Archiwów Audiowizualnych FIAT/IFTA dostępny jest na stronie internetowej www.nina.gov.pl

Polska Agencja Prasowa objęła konferencję patronatem.