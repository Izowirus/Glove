Warszawa, 10.10.2014. Publiczność, podczas uroczystej gali otwarcia 30. Warszawskiego Festiwalu Filmowego, 10 bm. (mr) PAP/Leszek Szymański PAP © 2016 / Leszek Szymański
                                        

            "Putin Forever?", "Kraina małych ludzi", "Noc przez tysiąc godzin", "Plac zabaw", "Słońce, to słońce mnie oślepiło", "Święty", "Rozjemca" - m.in. te tytuły obejrzą widzowie na 32. Warszawskim Festiwalu Filmowym.
      
            W programie jest ponad 170 produkcji z przeszło 60 krajów.

To m.in. filmy: polskie, izraelskie, palestyńskie, rosyjskie, jordańskie, irańskie, meksykańskie, chińskie, litewskie i amerykańskie. Wiele będzie mieć w Warszawie światowe lub europejskie premiery.

Program tegorocznej edycji, która potrwa od 7 do 16 października (projekcje w Kinotece i Multikinie Złote Tarasy) przedstawił w środę na konferencji prasowej dyrektor festiwalu Stefan Laudyn.

Przez zagranicznych specjalistów z branży Warszawski Festiwal Filmowy (WFF) zaliczany jest do najważniejszych na świecie dorocznych imprez poświęconych kinematografii - obok m.in. Cannes, Berlinale i Wenecji.

W tegorocznym Konkursie Filmów Dokumentalnych wystartują m.in. filmy: "Bestia wciąż żyje" (reż. M.Mileva, V.Kazakova; Bułgaria), "Putin Forever?" (reż. K.Nenaszew; Rosja;), "Sztuka i kara" (reż. J.Mitta; Rosja), "Cztery lata rewolucji" (reż. J.Deeter; USA), "Szukając schronienia" (reż. E.Orner, Australia), "Mało ważny człowiek" (reż. K.Ranka, V.Shukla; Indie), "Mój ojciec z Syriusza" (reż. E.Paakkanen, Finlandia), "Komunia" (reż. Anna Zamecka, Polska).

Reżyser filmu "Bestia wciąż żyje" przygląda się ideom socjalizmu w formie na wpół mistycznego "dialogu" między młodą kobietą i jej dawno zmarłym dziadkiem.

Dokument "Putin Forever?" jest próbą odpowiedzi na pytania: kim jest dla Rosjan Władimir Putin, czy Rosjanie nie chcą zmian, jak długo trwać będzie "era Putina".