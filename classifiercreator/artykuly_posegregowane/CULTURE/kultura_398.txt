Poznań, 16.04.2018. Leszek Możdżer (NZ), dyrektor artystyczny Enter Enea Festival podczas konferencji programowej zapowiadającej ósmą edycję Enter Enea Festival, który odbędzie się w dniach 28-30 maja 2018 nad jeziorem Strzeszyńskim w Poznaniu. (jk/awol) Archiwum fot. PAP/Jakub Kaczmarczyk
                                        

            Leszek Możdżer został laureatem Wielkiej Pomorskiej Nagrody Artystycznej za całokształt wybitnych osiągnięć artystycznych. Pomorską Nagrodę Artystyczną za 2017 otrzymali: Andrzej Stelmasiewicz, Piotr Pawlak, Henryk Cześnik, Leszek Kułakowski i Andrzej Szadejko.
      
            Ogłoszenie nazwisk laureatów i uroczystość wręczenia nagród przyznawanych przez samorząd województwa odbyły się w piątek wieczorem w Polskiej Filharmonii Bałtyckiej na Ołowiance w Gdańsku. Pomorska Nagroda Artystyczna honoruje najważniejsze wydarzenia w pomorskiej kulturze. Przy ocenie brana jest pod uwagę zarówno działalność artystyczna, jak i mecenat.

Marszałek Województwa Pomorskiego przyznał Wielką Pomorską Nagrodę Artystyczną (jest to indywidualna nagroda specjalna) za całokształt wybitnych osiągnięć artystycznych Leszkowi Możdżerowi, kompozytorowi, pianiście jazzowemu i producentowi muzycznemu. Jak podano w komunikacie, muzyk otrzymał wyróżnienie "za siłę talentu i niezwykłą wyobraźnię twórczą porywającą słuchaczy ku nowym obszarom muzycznej wrażliwości".

Honorowy tytuł Mecenasa Kultury otrzymał prezes Fundacji Wspólnota Gdańska Andrzej Stelmasiewicz - "za pomysł i stworzenie Oliwskiego Ratusza Kultury oraz popieranie wielu gdańskich projektów kulturalnych". W tej kategorii nagradzane są osoby lub firmy wspierające kulturę środkami niepochodzącymi ze źródeł publicznych.

Pomorską Nadzieją Artystyczną okrzyknięty został wybitnie utalentowany pianista z Gdańska Piotr Pawlak. Jak podał urząd marszałkowski, muzyk otrzymał wyróżnienie "za wirtuozerię docenioną głównymi nagrodami w III Międzynarodowym Konkursie Pianistycznym dla Młodych Wirtuozów im. Leopolda Godowskiego oraz XI Międzynarodowym Konkursie Chopinowskim w Darmstadt".

Natomiast Pomorska Nagroda Artystyczna w kategorii Kreacje artystyczne przyznawana jest za Kreację Artystyczną i honoruje wydarzenie artystyczne, jakie miało miejsce w minionym roku. Laureaci otrzymują statuetki Gryfa Pomorskiego, zaprojektowane przez Marię Kuczyńską. Nagrodę za 2017 rok otrzymał Henryk Cześnik za niezwykłe spotkanie "Henryk Cześnik i poeci" w Salonie Poezji Teatru Polskiego im. Arnolda Szyfmana w Warszawie, a także za wystawę "Niebezpieczne zabawy" w Narodowej Galerii Armeniw Erywaniu. Nagrodę otrzymał też Leszek Kułakowski za wydanie płyt: Love Songs, Copy &Insert, Chopin Impressions, a także Cassubian Folk Songs (zbiór pieśni kaszubskich na chór mieszany i kwartet jazzowy). Laureatem nagrody został też Andrzej Szadejko za festiwal ORGANy PLUS+, próbę odtworzenia muzyki dawnych mistrzów poprzez użycie oryginalnych dawnych instrumentów i techniki wykonawczej, przy niezmienionej od stuleci akustyce gotyckiego kościoła św. Trójcy w Gdańsku. W tej kategorii nominowanych było dziesięcioro artystów.

Pomorska Nagroda Artystyczna została ustanowiona w 1998 roku. Jest wyróżnieniem przyznawanym za wybitne kreacje artystyczne w dowolnej dziedzinie kultury i sztuki na terenie województwa w roku poprzedzającym jej wręczenie. Kandydatury zgłaszają środowiska twórcze, instytucje kulturalne, uczelnie wyższe, media i samorządy. Ze względu na prestiż i sposób typowania kandydatów Pomorska Nagroda Artystyczna określana jest mianem regionalnych "Oscarów".