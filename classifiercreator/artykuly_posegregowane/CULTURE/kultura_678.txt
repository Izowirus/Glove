Lusławice, 14.01.2017. Kompozytor, dyrygent i pedagog muzyczny Krzysztof Penderecki podczas sesji w dworku Pendereckich. (mk/mgut) PAP/Maciej Kłoś PAP © 2017 / Maciej Kłoś
                                        

            Uroczystość wręczenia Krzysztofowi Pendereckiemu tytuł doktora honoris causa przez Radę Naukową Uniwersytetu Indiany oraz Rektora McRobbie odbędzie się w poniedziałek, 13 listopada w Auer Hall w Simon Music Center w Bloomington w USA - ­poinformował PAP Instytut Adama Mickiewicza.
      
            "Krzysztof Penderecki jest jednym z najbardziej wpływowych kompozytorów i dyrygentów ostatniego półwiecza. Jego znakomity dorobek oraz wyjątkowy talent nadal kształtują kulturę muzyczną na świecie, z pewnością jego twórczość będzie mieć ponadczasowy charakter" - stwierdził Rektor Uniwersytetu Indiany, McRobbie, który wręczy kompozytorowi i dyrygentowi tytuł doktora h.c.

Podobnie napisali w uzasadnieniu przyznania honorowego doktoratu Pendereckiemu Lee Feinstein, profesor studiów międzynarodowych w School of Global and International Studies oraz Gwyn Richards, dziekan Jacobs School of Music i profesor dyrygentury chóralnej: "Penderecki to jeden z najczęściej wykonywanych i znaczących kompozytorów przełomu XX i XXI wieku, który wywarł ogromny wpływ na kompozytorów, wykonawców i krajobraz muzyczny ostatnich 50 lat".

Uroczystości towarzyszyć będzie sympozjum School of Global and International Studies, w ramach, którego Krzysztof Penderecki będzie mówił na temat "Spotkania polityki z kulturą: Politycznego i historycznego znaczenia +Pasji według Świętego Łukasza+".

Prof. Penderecki poprowadzi także uniwersytecki Chór Oratoryjny i Orkiestrę Symfoniczną Jacobs School of Music, które wykonają jego dzieło "Pasja według Świętego Łukasza".

Wizytę i koncert Pendereckiego w Bloomington zorganizowała Jacobs School of Music i School of Global and International Studies w uznaniu istotnego wkładu kompozytora we współczesną muzykę oraz znaczącego wpływu jego dzieł na kulturę i politykę Europy Środkowo-Wschodniej - poinformował PAP Instytut Adama Mickiewicza.

Krzysztof Penderecki jest doktorem h.c. i profesorem wielu uniwersytetów, m.in. w Rochester, Bordeaux, Leuven, Belgradzie, Madrycie, Poznaniu, Lucernie, Lipsku, Sankt Petersburgu, Yale, Seulu, St. Olaf College, Georgetown University, Duquesne University.

Spośród licznych osiągnięć Pendereckiego należy wymienić cztery Nagrody Grammy, Nagrodę Grawemeyera (1992), Nagrodę Międzynarodowej Rady Muzycznej UNESCO (1993) oraz tytuł „Najlepszego Żyjącego Kompozytora” w Cannes (2000). Penderecki jest członkiem Królewskiej Akademii Muzycznej w Dublinie (1995), Amerykańskiej Akademii Sztuki i Literatury, Bawarskiej Akademii Sztuk Pięknych w Monachium (1998). Odznaczony Orderem Orła Białego w 2005 roku, jest Komandorem Orderu Trzech Gwiazd (Łotwa, 2006).

"Pasja według Świętego Łukasza" - Passio et Mors Domini Nostri Jesu Christi secundum Lucam - Krzysztofa Pendereckiego uznana jest za jedno z najważniejszych dzieł sakralnych XX wieku. Dzieło powstało (1963-1966) na zamówienie niemieckiej stacji Westdeutscher Rundfunk. Autor wykorzystał w tej pasji fragmenty łacińskiego tekstu Ewangelii Łukasza, a także, w mniejszym stopniu, Ewangelii Jana oraz wielkopostnych hymnów, psalmów i trenów.

Utwór przeznaczony jest na chór chłopięcy, trzy chóry mieszane, trzy głosy solowe: sopran, baryton i bas, recytatora i wielką orkiestrę symfoniczną. W jego wykonaniu w Simon Music Center w Bloomington weźmie udział ok. 300 osób - podał Instytut Adama Mickiewicza.

Jak można przeczytać na stronie internetowej artysty "Pasją według Świętego Łukasza" Krzysztofa Pendereckiego w wykonaniu Montreal Symphony Orchestra zainaugurowany zostanie 20 czerwca 2018 r. przyszłoroczny festiwal w Salzburgu.

Krzysztof Penderecki, przedstawiciel tzw. polskiej szkoły kompozytorskiej w latach 60., wielki odkrywca dźwięków, eksperymentator, "wysunięta szpica muzycznej awangardy" - jak artystę określali krytycy - urodził się 23 listopada 1933 r. w Dębicy.

Początkowo uczył się grać na skrzypcach i pobierał lekcje kompozycji u Franciszka Skołyszewskiego. Następnie w latach 1955-58 studiował kompozycję w Państwowej Wyższej Szkole Muzycznej w Krakowie w klasie Artura Malawskiego. Do pierwszego publicznego występu Pendereckiego doszło w 1959 r. na Międzynarodowym Festiwalu Warszawska Jesień; zostały wykonane wówczas "Strofy", za które, obok "Psalmów Dawida" i "Emanacji", otrzymał pierwsze nagrody na II Ogólnopolskim Konkursie dla Młodych Kompozytorów Związku Kompozytorów Polskich.

W 1959 r., powstał "Tren Ofiarom Hiroszimy", jedna z najbardziej znanych i najczęściej wykonywanych kompozycji, uhonorowana nagrodą UNESCO.

Wykonanie 30 marca 1966 r. "Pasji według Świętego Łukasza”, utworu napisanego dla uczczenia 700-lecia katedry w Muenster stanowiło punkt zwrotny w karierze artysty.