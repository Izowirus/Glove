Andrzej Seweryn otrzymał w sobotę Grand Prix XIII Międzynarodowego Festiwalu Gombrowiczowskiego w Radomiu. Aktor zagrał Witolda Gombrowicza w konkursowym spektaklu "Deprawator" Macieja Wojtyszki, z którym przyjechał do Radomia Teatr Polski im. Arnolda Szyfmana w Warszawie.
      
            Seweryn odebrał Grand Prix, czyli Nagrodę Prezydenta Miasta Radomia w formie rzeźby dłuta prof. Krzysztofa Nitscha. W ocenie jury, któremu przewodniczył krytyk teatralny Jacek Wakar, nagroda została przyznana artyście "za kreację, która sama w sobie jest Gombrowiczowskim spektaklem".

Nagrodzony został także Grzegorz Jaremko za reżyserię spektaklu "Iwona, księżniczka Burgunda" w wykonaniu Teatru Dramatycznego im. Jerzego Szaniawskiego w Wałbrzychu. Nagrodę za rolę kobiecą w tym spektaklu otrzymała Rozalia Mierzicka, odtwórczyni roli królowej Małgorzaty.

Trzy równorzędne nagrody za role męskie otrzymali: Artur Barciś (Poseł), Przemysław Bluszcz (Gombrowicz) i Krzysztof Dracz (Gonzalo) gający w spektaklu "Trans-Atlantyk" w reżyserii Artura Tyszkiewicza z Teatru Ateneum im. Stefana Jaracza w Warszawie.

Nagrodę zespołową jury przyznało Agnieszce Grębosz, Natalii Samojlik, Karolinie Węgrzyńskiej, Przemysławowi Boskowi, Adamowi Majewskiemu, Mateuszowi Michnikowskiemu, Mateuszowi Paluchowi, Michałowi Węgrzyńskiemu - aktorom spektaklu "Ferdydurke" w reżyserii Aliny Moś-Kerger z Teatru Powszechnego im. Jana Kochanowskiego w Radomiu.

Trzy równorzędne wyróżnienia aktorskie przyznano: Annie Gorajskiej za role Myzdrala, Zuty i Hurleckiej oraz Annie Steli za rolę Zosi w spektaklu "Ferdydurke" w reżyserii Magdaleny Miklasz z Teatru Dramatycznego i Teatru Malabar Hotel w Warszawie oraz Paulinie Walendziak za rolę księżnej Himalaj w spektaklu "Operetka" ze Szkoły Filmowej w Łodzi.

W czasie trwającego od 20 października w Radomiu XIII Międzynarodowego Festiwalu Gombrowiczowskiego jury obejrzało 11 przedstawień z Polski, Austrii i Argentyny.

Międzynarodowy Festiwal Gombrowiczowski zainaugurowano w 1993 roku - jest organizowany w Radomiu co dwa lata. Wybór miejsca nie jest przypadkowy. W pałacyku w podradomskiej Wsoli w latach 1924-39 mieszkał brat Gombrowicza - Jerzy, u którego autor "Ferdydurke" spędzał wakacje. Tutaj rodziły się jego pierwsze literackie pomysły, a dziś znajduje się Muzeum Witolda Gombrowicza.

Organizatorami festiwalu są Teatr Powszechny im. Jana Kochanowskiego w Radomiu i miasto Radom. Impreza jest współfinansowana ze środków Ministerstwa Kultury i Dziedzictwa Narodowego.