Warszawa, 17.05.2015. 6. Warszawskie Targi Książki na Stadionie Narodowym. Nz. pisarz, dziennikarz Jakub Żulczyk. soa 
PAP/Rafał Guz Archiwum PAP © 2018 / Rafał Guz
                                        

            Powieść "Wzgórze psów" Jakuba Żulczyka została nagrodzona Literacką Nagrodą Warmii i Mazur Wawrzyn - ogłoszono we wtorek w Olsztynie. Nagrodę od 14 lat przyznaje Kapituła powołana z inicjatywy Wojewódzkiej Biblioteki Publicznej w Olsztynie.
      
            Żulczyk został nagrodzony Wawrzynem przyznanym przez Kapitułę oraz nagrodą czytelników. Obowiązki zawodowe nie pozwoliły mu przyjechać do Olsztyna, a w jego imieniu laury odebrali rodzice - Irena i Wojciech Żulczykowie.

"Jestem bardzo szczęśliwy i dumny z nagród. Czuję się uhonorowany i doceniony. Jest to Nagroda Literacka Warmii i Mazur, a ja jestem z Warmii i Mazur. +Wzgórze psów+ jest książką o Warmii i Mazurach. Choć jest mroczna, z jednej strony fantasmagoryczna, z drugiej strony dotykająca realnych problemów, nawet bezwzględna, to mimo to znalazła swoich czytelników i znalazła ich w naszym regionie, za co jestem wdzięczny"- powiedział pisarz do gości wtorkowej gali w zaprezentowanym nagraniu.

Marszałek województwa Gustaw Brzezin podkreślił znaczenie czytelnictwa i nagrody literackiej regionu. "Książka z pewnością jest najlepszym przyjacielem człowieka, na nią można zawsze liczyć. Ona pomoże, nauczy, uzdrowi, ukoi, pomoże zrozumieć często trudne sytuacje i chwile osobiste czy ogólnospołeczne. Jestem wdzięczny za fakt istnienia Wawrzynu Literackiego i za to, że jest mnogość nominacji"- wskazał marszałek.

Dyrektor Wojewódzkiej Biblioteki Publicznej w Olsztynie Andrzej Marcinkiewicz przypomniał, że kandydatów do nagrody mogą zgłaszać dziennikarze, wydawcy, księgarze, bibliotekarze, instytucje kultury oraz czytelnicy.

W 2018 r. nominacje do XIV edycji nagrody Wawrzyn - Literacka Nagroda Warmii i Mazur za 2017 r. otrzymały książki: "Kroniki z życia ptaków i ludzi" Aidy Amer, "Zakładnik" Przemysława Borkowskiego, "Notes kurlandzki" Kazimierza Brakonieckiego, "Plankton" Mariusza Sieniewicza oraz "Wzgórze psów" Jakuba Żulczyka. Nominowane książki zostały wybrane spośród 300 tytułów.

Literacka Nagroda Warmii i Mazur jest przyznawana książkom, które biograficznie, tematycznie lub twórczo mają związek z regionem Warmii i Mazur. W poprzednich latach laureatami Wawrzynu zostali m.in. Włodzimierz Kowalewski za powieść "Excentrycy", Michał Olszewski - autor książki "Najlepsze buty na świecie", Mariusz Sieniewicz za "Miasto szklanych słoni", Kazimierz Orłoś za "Dziewczynę z ganku", dwukrotnie Erwin Kruk za "Nieobecność" i "Znikanie".

Powieść "Wzgórze psów" Jakuba Żulczyka to mroczny thriller, którego akcja dzieje się w niewielkim mieście, w zamkniętej hermetycznie społeczności.