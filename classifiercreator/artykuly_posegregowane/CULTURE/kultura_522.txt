Międzyzdroje (Zachodniopomorskie), 06.07.2013. Kompozytor, dyrygent i reżyser Jerzy Satanowski odcisnął swoją dłoń, 5 bm. na Promenadzie Gwiazd w Międzyzdrojach, gdzie trwa 18. Festiwal Gwiazd. (mb/awol)  Archiwum PAP/Marcin Bielecki 
                                        

            Twórca muzyki filmowej i teatralnej Jerzy Satanowski odebrał w sobotę w Poznaniu złoty medal Zasłużony Kulturze Gloria Artis. Satanowski komponował muzykę m.in. do tekstów Agnieszki Osieckiej, Edwarda Stachury, czy filmów Marka Koterskiego, w tym do produkcji „Dzień Świra”.
      
            Uroczystość wręczenia odznaczenia odbyła się w sobotę wieczorem w Teatrze Nowym, po premierze najnowszego spektaklu słowno-muzycznego w reżyserii Jerzego Satanowskiego „Kanapka z człowiekiem” na podstawie tekstów Jacka Kaczmarskiego.

Wicewojewoda wielkopolski Marlena Maląg wręczając odznaczenie podziękowała twórcy – także w imieniu wicepremiera, ministra kultury i dziedzictwa narodowego Piotra Glińskiego – za „wszystkie kompozycje, które przede wszystkim przyczyniły się do takiej chwili zatrzymania się i refleksji nad sobą, nad życiem i zastanowienia się, w jakim kierunku idziemy”.

Kompozytor podkreślił w sobotę, że czuje się niezmiernie wzruszony i zaszczycony wyróżnieniem. Odbierając odznaczenie Satanowski podziękował szczególnie zespołowi Teatru Nowego w Poznaniu, z którym – jak wskazał – „czuje się związany jakimiś zupełnie metafizycznymi nićmi”. „Pracuję tu już ponad 40 lat i mimo, że nie mieszkam w Poznaniu, to wracam do tego miejsca jak do swojego drugiego domu” – podkreślił.

Sobotnia premiera „Kanapki z człowiekiem”, była 43 premierą reżysera zrealizowaną w poznańskim Teatrze Nowym.

Dyrektor teatru Piotr Kruszczyński zaznaczył, że „polska muzyka teatralna, filmowa, telewizyjna i rozrywkowa wiele zawdzięcza Jerzemu Satanowskiemu”.

„Kompozytor zadebiutował w teatrze 45 lat, 8 miesięcy i 9 dni temu. Jest to bardzo ważny jubileusz także dla Teatru Nowego, ponieważ jest on jedną z najtrwalszych ikon tego teatru” – powiedział Kruszczyński.

Jerzy Satanowski urodził się 23 sierpnia 1947 r. w Warszawie. W 1972 r. ukończył filologię polską na Uniwersytecie Adama Mickiewicza w Poznaniu.

Jako kompozytor muzyki teatralnej zadebiutował w 1972 kompozycjami do spektaklu "Trucizna, miłość i śpiew" do tekstów Edwarda Stachury. Od tego czasu napisał muzykę do ok. trzystu spektakli dla krajowych teatrów dramatycznych, Teatru TV, Burg Theater w Wiedniu, Schauspielhaus w Zurychu, Narodowego w Helsinkach, Schillertheater w Berlinie, Teatru Towstonogowa w Leningradzie, oraz teatrów w Bon, Genewie, Kassel i Grazu.

Satanowski jest twórcą autorskich musicali - "Miłość, czyli życie, śmierć i zmartwychwstanie" i "Decadance", oraz muzyki do spektakli m.in. "Kordian", "Czajka", "Na dnie", "Zbrodnia i kara", "Operetka", "Wiśniowy sad", "Dziady", "Noc listopadowa" i "Hamlet".

Twórca skomponował muzykę do wszystkich spektakli w reżyserii Janusza Wiśniewskiego, które zdobyły liczne nagrody na zagranicznych festiwalach teatralnych, m. in. Grand Prix krytyki i publiczności na festiwalu BITEF w Belgradzie w 1983, Grand Prix na festiwalu Teatrów w Nancy w 1984 i Fringe First w 1985 na festiwalu teatralnym w Edynburgu.

Jest także autorem muzyki do programów TV i recitali estradowych m.in. Krystyny Jandy, Jacka Różańskiego, Hanny Banaszak, Ewy Błaszczyk, Piotra Fronczewskiego, Magdy Umer i Edyty Geppert. Komponuje także muzykę do filmów, jego utwory można usłyszeć m.in. w obrazach Marka Koterskiego – „Dzień Świra”, czy „Wszyscy jesteśmy Chrystusami”.

Satanowski jest członkiem Polskiej Akademii Filmowej; został odznaczony m.in. Krzyżem Kawalerskim Orderu Odrodzenia Polski. W lipcu ub. roku twórca obchodził jubileusz 45-lecia pracy artystycznej.