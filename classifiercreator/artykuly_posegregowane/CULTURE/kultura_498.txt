Warszawa, 2.02.2016. Piotr Mitzner podczas spotkania "Wokół Leśmiana" poświęconego najnowszej książce Żanety Nalewajk "Leśmian międzynarodowy - Remacje kontekstowe. Studia Komparatystoczne" w Domu Literatury. (ar/abug) PAP/Andrzej Rybczyński Archiwum PAP © 2018 / Andrzej Rybczyński
                                        

            Cztery książki reporterskie autorów z zagranicy i sześć książek twórców polskich zostało nominowanych do Nagrody im. Ryszarda Kapuścińskiego za Reportaż Literacki 2017. Tytuły pięciu książek-finalistek zostaną ogłoszone w kwietniu, a laureata lub laureatów nagrody poznamy w maju.
      
            Jury pod przewodnictwem Piotra Mitznera - w składzie: Dorota Danielewicz, Magdalena Grochowska, Mariusz Kalinowski i Katarzyna Nowak, wyłoniło dziesięć najlepszych reportaży 2017 roku spośród 53 książek zakwalifikowanych do drugiego etapu konkursu. Łącznie do Nagrody zostało w tym roku zgłoszonych 99 pozycji.

Nominowani do Nagrody im. Ryszarda Kapuścińskiego za Reportaż Literacki 2017 to: "A co ja mam z tym wspólnego? Zbrodnia popełniona w marcu 1945 roku. Dzieje mojej rodziny" Sachy Battheyany'ego (z niemieckiego przeł. Emilia Bielicka, wyd. Czytelnik), "Porwane. Boko Haram i terror w sercu Afryki" Wolfganga Bauera (niemieckiego przeł. Elżbieta Kalinowska, wyd. Czarne), "Obcy we własnym kraju. Gniew i żal amerykańskiej prawicy" Arlie Russella Hochschilda (z angielskiego przeł. Hanna Pustuła, wyd. Krytyki Politycznej, "Miasto cierni. Największy obóz dla uchodźców" Bena Rawlence (z angielskiego przeł. Sergiusz Kowalski, wyd. Czarne).

Książki polskich autorów, które otrzymały nominację to: "Sendlerowa" Anny Bikont (wyd. Czarne), "Petersburg. Miasto snu" Joanny Czeczott (wyd. Czarne), "Nie hańbi" Olgi Gitkiewicz (wyd. Dowody na Istnienie), "Poznań. Miasto grzechu" Marcina Kąckiego (wyd. Czarne), "Mała zbrodnia. Polskie obozy koncentracyjne" Marka Łuszczyny (wyd. Znak) oraz "Święte prawo. Historie ludzi i kamienic z reprywatyzacja w tle" Iwony Szpali i Małgorzaty Zubik (wyd. Agora).

Pięć książek-finalistek zostanie ogłoszonych w kwietniu, a laureata lub laureatów Nagrody poznamy w maju br. podczas Warszawskich Targów Książki. Zwycięzca otrzyma nagrodę w wysokości 50 tys. złotych. Jury może także wyróżnić - nagrodą w kwocie 15 tys. zł - autora najlepszego przekładu roku.

Nagroda im. Ryszarda Kapuścińskiego ma charakter międzynarodowy i jest przyznawana co roku za najlepszy reportaż książkowy opublikowany w Polsce i po polsku między 1 stycznia a 31 grudnia poprzedniego roku.

Organizatorzy 9. edycji Nagrody im. Ryszarda Kapuścińskiego: Miasto Stołeczne Warszawa i "Gazeta Wyborcza".