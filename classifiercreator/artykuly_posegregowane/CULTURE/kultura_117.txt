Filmy "Girl" i "Kamerdyner" zdobyły nagrody - Złote Anioły - podczas XVI edycji Międzynarodowego Festiwalu Filmowego Tofifest w Toruniu. W koncercie wieńczącym, trwającą 8 dni imprezę, zaśpiewali Justyna Święs, Gaba Kulka, Buslav oraz Ten Typ Mes.
      
            Jury w konkursie filmów pełnometrażowych nagrodziło Złotym Aniołem film "Girl" w reżyserii Lucasa Dhonta. Nagrodę główną w konkursie filmów krótkometrażowych przyznano Raymundowi Ribayi Gutierrezowi za film "Judgement".

Jury młodych wskazało, jako najlepszy, film "Summer Survivor" Marijy Kavtaradze, a jury studenckie - podobnie jak główne - nagrodziło film "Girl".

W konkursie filmów polskich, w którym jurorami byli widzowie zwyciężył "Kamerdyner" Filipa Bajona. Złotym Aniołem za całokształt twórczości wyróżniona została Maja Komorowska.

Nagrody prezydenta miasta Torunia - flisaki otrzymali Dawid Janicki oraz Grażyna Szapołowska. "To zaszczyt i honor - otrzymać tę nagrodę. To tu narodziła się moja pasja podczas ucieczek na wagary m.in. do kina Orzeł. Krzysztof Kieślowski nauczył mnie ogromnej tolerancji dla ludzi innych niż my. On i kino nauczyli mnie tolerancji" - powiedziała Szapołowska.

Specjalnego Złotego Anioła otrzymał marszałek województwa kujawsko-pomorskiego Piotr Całbecki - za wkład w promocję regionu poprzez film. "Kolejne produkcje filmowe w naszym regionie takie jak +Ekscentrycy+ są możliwe" - powiedział Całbecki.

Gala zakończenia kolejnej edycji Tofifest odbyła się w sobotę w Centrum Kulturalno-Kongresowym Jordanki. Po niej odbył się koncert, w którym artyści śpiewali utwory znane z polskich filmów i inspirowane kinem. Pomimo oficjalnego zakończenia festiwalu, kolejne projekcje i spotkania z artystami odbędą się jeszcze w niedzielę.