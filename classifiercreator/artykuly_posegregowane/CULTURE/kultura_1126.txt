Tegoroczny, 21. Wielkanocny Festiwal Ludwiga van Beethovena odbywać się będzie pod hasłem "Beethoven i sztuki piękne" i prezentować będzie kompozycje, inspirowane sztuką. Koncerty odbywać się będą w Warszawie od 2 do 14 kwietnia.
      
            "Zabrzmią utwory, napisane pod wpływem wielkiego malarstwa" - zapowiedziała podczas wtorkowej konferencji prasowej w Warszawie Elżbieta Penderecka, prezes Zarządu Stowarzyszenia im. Ludwiga van Beethovena - organizator festiwalu. "Będzie to zarówno +Wyspa umarłych+ Rachmaninowa, a także utwory Maxa Regera czy +Les Fresques de Piero della Francesca+ Bohuslava Martinu, zainspirowane freskami, jakie zobaczył we włoskim Arezzo w latach 50." - dodała.

Pierwszego dnia tegorocznej odsłony festiwalu, w południe 2 kwietnia w sali koncertowej Filharmonii Narodowej w Warszawie zabrzmi "Etiuda b-moll" Karola Szymanowskiego, "Koncert potrójny C-dur" op. 56 Ludwiga van Beethovena oraz "Obrazki z wystawy" Modesta Musorgskiego. Dla warszawskiej widowni zagra Storioni Trio oraz Sinfonietta Cracovia pod batutą Jerzego Dybała. Podczas wieczornej uroczystej inauguracji imprezy wystąpi pianista Javier Perianes, a także Deutsche Radio Philharmonie Saarbruecken Kaiserslautern, którą dyrygować będzie Josep Pons. W programie koncertu znalazła się "Wyspa umarłych" op. 29 Siergieja Rachmaninowa, a także "V Koncert fortepianowy Es-dur" op. 73 i "VII Symfonia A-dur" op. 92 Beethovena.

"To orkiestra związana z nieżyjącym już wielkim polskim dyrygentem Stanisławem Skrowaczewskim. Przez ponad 40 lat jeździł do tej orkiestry, był jej honorowym dyrygentem. Chcemy poświęcić ten koncert naszemu wielkiemu artyście" - podkreśliła Penderecka.

3 kwietnia festiwalowa publiczność wysłucha "Koncertu skrzypcowego D-dur" op. 61 i "IV Symfonii B-dur" op. 60 Ludwiga van Beethovena w wykonaniu Yu-Chien Tsenga (skrzypce) oraz Hong Kong Sinfonietta pod batutą Wing-Sie Yipa. Następnego dnia w sali koncertowej Filharmonii Narodowej Narodowa Orkiestra Symfoniczna Polskiego Radia w Katowicach prowadzona przez Alexandra Liebreicha wykona "Żywot rozpustnika", operę Igora Strawińskiego.

"VIII Symfonię F-dur" op. 93, "Ah! Perfido" op. 65 oraz "Muzykę do tragedii +Egmont+ J. W. Goethego" op. 84 wykona 5 kwietnia Orchester Wiener Akademie pod batutą Martina Haselboecka. Wystąpi także Marie Arnet (sopran) i John Malkovich (narrator).

Do innych atrakcji 21. Wielkanocnego Festiwalu Ludwiga van Beethovena należą również występy skrzypaczki Veriko Tchumburidze oraz pianistki Aleksandry Świgut, które 7 kwietnia w Sali Wielkiej Zamku Królewskiego w Warszawie wykonają utwory van Beethovena, Szymanowskiego, a także Ernesta Blocha i Edvarda Griega.

7 kwietnia w gmachu Filharmonii Narodowej operę "Djamileh" Georgesa Bizeta wykona Orkiestra Filharmonii Poznańskiej pod batutą Łukasza Borowicza, Poznański Chór Kameralny, a także Jennifer Feinstein (mezzosopran), Eric Barry (tenor), George Mosley (baryton), Wojciech Pszoniak (narrator).

8 kwietnia wystąpi skrzypek Emmanuel Tjeknavorian wraz z Frankfurt Radio Symphony, którą poprowadzi Andres Orozco-Estrada.

W programie imprezy znalazły się także dzieła autorstwa takich kompozytorów jak m.in. Andrzej Panufnik, Feliks Nowowiejski, Mieczysław Karłowicz, Ghazaros Saryan, Aram Chaczaturian, Nikołaj Rimski-Korsakow czy Paul Hindemith.

Poza koncertami program tegorocznej imprezy wypełnią także wydarzenia towarzyszące, wykłady - m.in. Gabrielli Ravenni (Uniwersytet w Pizie) i Virgilia Barnardoni (Uniwersytet w Bergamo) - kursy mistrzowskie, a także wystawa manuskryptów muzycznych.

Festiwal objął honorowym patronatem prezydent RP Andrzej Duda. Impreza dofinansowana jest ze środków Ministerstwa Kultury i Dziedzictwa Narodowego, a także Miasta Stołecznego Warszawy.

Szczegółowy program 21. Wielkanocnego Festiwalu Ludwiga van Beethovena dostępny jest na stronie internetowej www.beethoven.org.pl