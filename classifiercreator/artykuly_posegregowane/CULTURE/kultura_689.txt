Kraków, 20.09.2016. Portret Maryny Pareńskiej autorstwa Stanisława Wyspiańskiego. Wystawę "Kacho-ga. Obrazy kwiatów i ptaków w sztuce Japonii i Zachodu" otwarto, 20 bm. w Muzeum Sztuki i Techniki Japońskiej Manggha w Krakowie. (jb/cat) PAP/Jacek Bednarczyk  Archiwum PAP © 2017 / Jacek Bednarczyk
                                        

            Około 40 prac Stanisława Wyspiańskiego, w tym pastele, szkice, rysunki, będzie można od piątku oglądać w Stalowej Woli na wystawie prezentującej „fenomen Stanisława Wyspiańskiego – twórcy totalnego”, przygotowanej w 110. rocznicę śmierci artysty.
      
            Ekspozycja „WYSPIAŃSKI”, prezentowana w Muzeum Regionalnym w Stalowej Woli, potrwa do 17 grudnia br.

„Interpretacja twórczości Stanisława Wyspiańskiego, artysty totalnego – twórcy dramatów, witraży i polichromii, portretów i krajobrazów, nowej typografii – stanowi, zarówno dla badacza, historyka sztuki, czy teatrologa, jak i dla widza zwiedzającego wystawę jego dzieł szczególną przygodę oka i wyobraźni” – oceniają twórcy ekspozycji.

Wystawa została podzielona według kilku kluczowych dla artysty wątków: Warsztatu, gdzie pokazano jego szkice i studia; Człowieka, w którym znalazły się portrety przyjaciół i nieznajomych; Sacrum/Natury prezentującym studia i szkice do dekoracji kościoła Franciszkanów w Krakowie; Antyku, pokazującym ilustracje do Iliady; Nowoczesnej typografii – Typograf, odnowiciel sztuki polskiej książki, gdzie zaprezentowano projekty okładek książek; Widok z okna pracowni artysty na kopiec Kościuszki, gdzie pokazano kilka rysunków i pasteli.

Na wystawie znalazły się też dwa drzeworyty z Japonii. Koordynatorka wystawy w stalowowolskim muzeum Magdalena Kołtunowicz przypomniała, że sztuka japońska ukształtowała język plastycznej twórczości artysty i pełniła w niej dominującą rolę.

Ekspozycję zamyka część poświęcona twórczości teatralnej Wyspiańskiego, w interpretacji sięgającego po nią często wielkiego, polskiego reżysera - Andrzeja Wajdy – „Wyspiański według Wajdy”.

Koordynatorka wystawy przypomniała, że Andrzej Wajda, zafascynowany twórczością Wyspiańskiego, wielokrotnie interpretował jego sztuki w teatrze i filmie, w Polsce i za granicą.

„Wystawa prezentuje nie tylko warsztat reżysera – szkice,  studia, rysunki przygotowawcze i rekwizyty teatralne, ale też fragmenty spektakli i filmu” – wymieniła.

W tej części eskpozycji pokazano, po raz pierwszy, 100 obiektów związanych z realizacjami „Wesela” (z lat 1963, 1973, 1991) i „Nocy listopadowej”(1974). Są tam szkice, studia, projekty kostiumów, m.in. kostiumy Panny Młodej z 1991 roku w interpretacji Doroty Segdy, rekwizyty teatralne, w tym słynny szal Racheli z filmowej wersji „Wesela”.

„Obiekty te tworzą wyjątkową sytuację, dzięki której możemy zobaczyć warsztat reżysera i scenografa” – dodała Kołtunowicz.

99 z prezentowanych w tej części eksponatów jest własnością Archiwum Andrzeja Wajdy – Muzeum Sztuki i Techniki Japońskiej.

Wystawę dopełniają prace współczesnego malarza - Adama Brinckena, inspirowane witrażami franciszkańskimi.

Zgromadzone na wystawie prace Stanisława Wyspiańskiego pochodzą z kilkunastu kolekcji, zarówno prywatnych, jak i publicznych: z Akademii Sztuk Pięknych w Krakowie, Archiwum Andrzeja Wajdy – Muzeum Sztuki i Techniki Japońskiej Manggha w Krakowie, Biblioteki Głównej Akademii Sztuk Pięknych w Krakowie, Muzeum im. Jacka Malczewskiego w Radomiu, Muzeum im. Stanisława Fischera w Bochni, Muzeum Interaktywnego Centrum Edukacji w Krakowie, Muzeum Narodowego w Gdańsku, Muzeum Narodowego w Szczecinie, Muzeum Narodowego w Warszawie, Muzeum Okręgowego w Tarnowie, Muzeum Okręgowego w Toruniu, Muzeum Śląska Opolskiego w Opolu, Muzeum Sztuki i Techniki Japońskiej Manggha w Krakowie, Opactwa Cystersów w Mogile, Zamku Królewskiego w Warszawie.

Patronatem medialnym wystawę objęła m.in. Polska Agencja Prasowa.

Wernisażowi wystawy w piątek towarzyszyć będzie wspólne śpiewanie pieśni patriotycznych „Dla Niepodległej” w wykonaniu grupy wokalnej „Pałacyk Michla” oraz chóru „Lasowiacy” przy akompaniamencie kwartetu smyczkowego.