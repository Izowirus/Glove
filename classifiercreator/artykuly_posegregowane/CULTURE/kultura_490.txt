1960. Scena z filmu "Krzyżacy" w reżyserii Aleksandra Forda. Nz. aktorzy Mieczysław Kalenik (L) jako Zbyszko z Bogdańca, Lucyna Winnicka (C) jako Księżna Anna Danuta i Grażyna Staniszewska (P) jako Danusia.
/bpt/
PAP/CAF - reprodukcja Archiwum PAP/CAF © 2018 / reprodukcja
                                        

            W niedzielę zmarła aktorka Grażyna Staniszewska - poinformował we wtorek PAP Jarosław Prytycki ze Związku Artystów Scen Polskich. Była znana m.in z filmów "Zamach", "Krzyż Walecznych" oraz roli Danusi Jurandówny w "Krzyżakach" Aleksandra Forda. Miała 81 lat.
      
            "W dniu 4 marca 2018 r. (niedziela) zmarła Grażyna Staniszewska" - podano w przesłanym PAP komunikacie.

Jej najbardziej znaną rolą była postać Danusi Jurandówny w filmie Aleksandra Forda "Krzyżacy". Ponadto grała między innymi w filmach: "Szkice węglem" (reż. Antoni Bohdziewicz), "Zamach" (reż. Jerzy Passendorfer), "Zazdrość i Medycyna" (reż. Janusz Majewski), "Krzyż Walecznych" (reż. Kazimierz Kutz) oraz "Popiół i Diament" (reż. Andrzej Wajda).

Jak poinformowano, po roli w "Krzyżakach" występowała głównie w teatrze. Była aktorką Teatru Narodowego i Teatru Dramatycznego w Warszawie. Karierę aktorską zakończyła na początku lat 90-tych.