Warszawa, 06.04.2013. Uroczystość wręczenia nagród dla wybitnych osobowości medialnych Wiktory 2012 na Zamku Królewskim w Warszawie. Nz. krytyk muzyczny Bogusław Kaczyński Archiwum fot. PAP © 2017 / Stach Leszczyński
                                        

            Opera Śląska w Bytomiu zaprasza 2 kwietnia na koncert poświęcony zmarłemu przed rokiem dziennikarzowi, krytykowi muzycznemu i popularyzatorowi muzyki poważnej Bogusławowi Kaczyńskiemu. Melomani wysłuchają jego ulubionych utworów operowych i operetkowych.
      
            Miłośnik i znawca opery Sławomir Pietras, który poprowadzi koncert, przypomniał, że Bogusław Kaczyński (1942-2016) miał wielkie zasługi dla propagowania sztuki operowej i operetkowej, choć nie tylko tej - również dla szeroko pojętej muzyki poważnej. "Poprzez swoją działalność przybliżał ją słuchaczom tak, że coraz więcej osób zaczęło się nią interesować" - powiedział.

Wspomnieniem jego osoby, jak i pewnego rodzaju kontynuacją jego pracy, są koncerty "Bogusław Kaczyński in memoriam", podczas których muzycy wykonują jego ulubione utwory operowe i operetkowe. "To muzyka, którą najbardziej kochał" - podkreślił Pietras.

2 kwietnia w Operze Śląskiej w Bytomiu zabrzmią m.in. fragmenty pochodzące z oper i operetek "Rycerskość wieśniacza", "Madama Butterfly", "Traviata", "Tosca", "Don Carlos", "Carmen", "Zemsta nietoperza" czy "Baron cygański". Wykonają ją soliści Joanna Cortes, Joanna Horodko, Marek Szymański, Sylwester Kostecki i Arkadiusz Anyszka. Kierownikiem muzycznym koncertu jest Agnieszka Nagórka.

Muzykę dopełnią opowieści Sławomira Pietrasa o życiu, dorobku i osobie Bogusława Kaczyńskiego.

Bogusław Kaczyński był publicystą muzycznym i konferansjerem, popularyzatorem opery, operetki i muzyki poważnej w Polsce, teoretykiem muzyki i pianistą, absolwentem Akademii Muzycznej w Warszawie.

Miał w swoim dorobku wiele programów telewizyjnych m.in. "Zaczarowany świat operetki", prowadził transmisje telewizyjne najważniejszych wydarzeń muzycznych w kraju i za granicą.

Specjalne sukcesy i dowody uznania międzynarodowej krytyki przyniosły mu prezentacje monodramu o Janie Kiepurze i Marcie Eggerth (ponad 1000 przedstawień), wykłady z dziedziny historii muzyki i sztuki operowej oraz galowe wieczory z cyklu "Bogusław Kaczyński przedstawia". Jego tournee wiodło po całym świecie.

Od 1970 r. Kaczyński był komentatorem muzycznym radia i telewizji. Prowadził transmisje telewizyjne kolejnych Konkursów Chopinowskich, Konkursów im. Henryka Wieniawskiego, koncerty noworoczne z Wiednia i wiele innych.

Kilkakrotnie zdobył statuetkę "Wiktora", został też nagrodzony "Superwiktorem". W plebiscycie "Koniec wieku" zorganizowanym przez "Politykę" zaliczony został do grona dziesięciu największych osobowości telewizyjnych XX stulecia.

W latach 1993-96 Kaczyński był prorektorem Akademii Muzycznej w Warszawie, a od 1994 do 1998 r. - dyrektorem Teatru Muzycznego Roma. Był twórcą Festiwalu Muzyki w Łańcucie, a także dyrektorem Europejskiego Festiwalu im. Jana Kiepury w Krynicy-Zdroju.

Jesienią 2002 r. podczas gali z okazji 50-lecia TVP otrzymał statuetkę i tytuł "Gwiazda Telewizji Polskiej". W 2011 r. otrzymał Złoty Medal "Zasłużony Kulturze Gloria Artis". Bogusław Kaczyński był założycielem Fundacji "ORFEO", której celem jest wspieranie kultury narodowej, propagowanie sztuki wśród dzieci i młodzieży oraz promowanie ambitnych inicjatyw artystycznych.

W marcu 2007 r. doznał udaru mózgu, czego skutkiem były częściowa utrata zdolności mówienia i paraliż prawej strony ciała. Zmarł w styczniu 2016 r.