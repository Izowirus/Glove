Szklarska Poręba, 05.01.2018. Wokalistka Ania Rusowicz podczas koncertu Bigbitowe Pastorałki. Zaproszeni muzycy zaśpiewali pastorałki w klimacie lat 60. i 70. (mk/doro) PAP/StrefaGwiazd/Marcin Kmieciński Archiwum PAP/StrefaGwiazd © 2018 / Marcin Kmieciński
                                        

            Koncert "Serge Gainsbourg. Piosenki" ma być najważniejszym punktem muzycznej strony festiwalu Łódź Czterech Kultur. Wystąpią w nim Maria Peszek, Ania Rusowicz, Daria Zawiałow, Ralph Kaminski, Fismoll, Natalia Grosiak, Tymon Tymański, Tomek Makowiecki, Łukasz Lach, Skubas, Kortez i John Mitko.
      
            Jak wyjaśniają PAP organizatorzy wydarzenia, artyści zinterpretują na nowo, przetłumaczone na polski "odważne teksty francuskiego barda", autora niezliczonych przebojów i równie licznych skandali. Przypominają, że Serge Gainsbourg był jednym z najwybitniejszych i najoryginalniejszych artystów estrady francuskiej XX wieku. Tworzył jazz, rock and roll, reggae, a nawet rap. W tym roku przypada 90. rocznica jego urodzin.

"To dobry moment, żeby przekonać się, że płyty Gainsbourga stanowią nieustające źródło inspiracji dla kolejnych generacji. O to, żeby wszystkie utwory zyskały nowoczesną, czasem zaskakującą oprawę zadba kolektyw producencki: Daniel Bloom i Bartosz Szczęsny" - informuje pomysłodawca wydarzenia i kurator muzycznej sekcji Festiwalu Marcin Tercjak.

Jednocześnie przypomina, że Bloom kojarzony jest przede wszystkim z muzyką filmową i produkcjami we współpracy z Tomkiem Makowieckim, Gabą Kulką czy Melą Koteluk. Drugi współtworzy uznany duet Rebeka.

Koncert "Serge Gainsbourg. Piosenki", odbędzie się 9 września w Teatrze Muzycznym w Łodzi. Repertuar został dobrany w taki sposób, by pokazać wszystkie etapy twórczości Serge’a Gainsbourga, także tej, powstającej z myślą o innych wykonawcach, takich jak France Gall czy Francoise Hardy. Przekładów piosenek na język polski dokonali Rene Koelblen, Piotr M. Cieński i Stanisław Waszak. Nad stroną wizualną koncertu czuwa Tomasz Filipiak.

Koncert będzie częścią Festiwalu Łódź Czterech Kultur, odwołującego się do wielokulturowych tradycji Łodzi - miasta, które przez lata było tyglem kultur i narodowości oraz do jej współczesnej otwartości. Hasło tegorocznej edycji wydarzenia jest "Kultura buntu". Festiwal odbędzie się w dniach 7-16 września.