Chorzów, 09.06.2017. Premierowy koncert multimedialny "INDUstrument. Historia rytmu" przy wieży wyciągowej Szybu Prezydent w Chorzowie zaingurował 9 bm. festiwal Industriada. Widowisko pod muzycznym kierownictwem Pawła Romańczuka i w scenografii Matyldy Sałajewskiej opowiada historię złożonej relacji człowieka, przyrody i maszyny. (ms/awol) PAP/Michał Szalast PAP © 2017 / Michał Szalast
                                        

            Ponad 84 tys. uczestników zgromadziły wydarzenia dorocznej Industriady - święta Szlaku Zabytków Techniki Województwa Śląskiego. W tym roku dla pasjonatów przemysłowej historii regionu przygotowano aż 537 rozmaitych imprez w 47 obiektach w 28 miejscowościach.
      
            Wstępne dane dotyczące frekwencji podczas tegorocznej Industriady podał w niedzielę koordynujący imprezę samorząd woj. śląskiego. Zainteresowanie było nieco mniejsze niż przed rokiem, kiedy wydarzenia przyciągnęły rekordowe ok. 90 tys. osób. Prawdopodobnie przyczyniło się do tego kilkugodzinne załamanie pogody.

Industriada to koordynowana przez samorząd województwa coroczna jednodniowa impreza promująca industrialne dziedzictwo regionu - wypełniona koncertami, wystawami, konkursami, prezentacjami czy warsztatami.

Władze regionu akcentują, że Industriada - początkowo związana jedynie z regionalnym produktem turystycznym, jakim jest Szlak Zabytków Techniki - faktycznie z czasem stała się świętem województwa. Obejmuje bowiem wszystkie jego części, opierając się o wspólny element: historię lokalnego przemysłu.

Pomysłodawcy imprezy podkreślają, że chociaż program tegorocznego święta Szlaku Zabytków Techniki powstawał „w rytmie maszyny”, to został stworzony z myślą o ludziach - zarówno tych, którzy kiedyś przyczyniali się do tworzenia przemysłowych tradycji województwa, jak i tych, którzy teraz chcą te tradycje poznawać. Sobotnia frekwencja pokazała, że Industriada ma bardzo wielu wiernych fanów.

„O skali zainteresowania festiwalem dobrze świadczy fakt, że blisko 700 miejsc na zwiedzanie Elektrociepłowni Szombierki rozeszło się w niespełna osiem godzin, a w pierwszej minucie po otwarciu rezerwacji organizatorzy otrzymali 200 e-maili” – skomentował w niedzielę marszałek woj. śląskiego Wojciech Saługa.

Większa część wydarzeń w ramach Industriady była bezpłatna, jednak także te odpłatne cieszyły się dużym powodzeniem. Np. 120 biletów na przedpremierowe zwiedzanie Sztolni Królowa Luiza w Zabrzu zostało wyprzedane w dwa dni. Jak zwykle oblegana była także zabrzańska kopalnia Guido, gdzie zwiedzanie trwało aż 14 godzin.

„Wszystko to pokazuje, że dobrze przygotowane wydarzenia są doceniane przez odbiorców” – ocenił marszałek Saługa, dziękując wszystkim uczestnikom i współorganizatorom święta Szlaku Zabytków Techniki oraz zapraszając na kolejną Industriadę za rok.

Dla uczestników tegorocznej Industriady Koleje Śląskie oraz organizatorzy komunikacji miejskiej: KZK GOP i MZK Tychy udostępnili możliwość bezpłatnych przejazdów pociągami, autobusami i tramwajami. Ze strony industriada.pl pobrano prawie 8 tys. kuponów upoważniających do bezpłatnego przejazdu liniami KZK GOP i ponad tysiąc kuponów na bezpłatną jazdę pojazdami MZK Tychy.

Wśród atrakcji tegorocznej Industriady było m.in. przedpremierowe zwiedzanie XIX-wiecznej sztolni w Zabrzu oraz podniebny spektakl wśród obiektów dawnej gliwickiej kopalni, gdzie dziś działają nowoczesne firmy. Pasjonaci przemysłowej architektury szczególnie cieszyli się z powrotu na Industriadę - po trzyletniej przerwie - monumentalnej Elektrociepłowni Szombierki w Bytomiu. Zabytkowy obiekt w piątek i sobotę wieczorem był podświetlony i znów można było go zwiedzić - na podstawie wcześniejszej rezerwacji.

Szlak Zabytków Techniki, którego świętem jest Industriada, to flagowy produkt turystyczny woj. śląskiego. Do końca ub. roku łączył 36, a obecnie 42 najważniejsze i najciekawsze obiekty przemysłowe w regionie związane z tradycją górniczą, hutniczą, energetyką, kolejnictwem, łącznością, produkcją wody i przemysłem spożywczym. W ub. roku obiekty szlaku odwiedziło blisko 764 tys. turystów, o 10 proc. więcej niż rok wcześniej.