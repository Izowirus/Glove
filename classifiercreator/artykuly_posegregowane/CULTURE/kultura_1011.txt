Kartki na żywność, instrukcje obsługi urządzeń, zabawki dla dzieci i modele dla kolekcjonerów - to przedmioty nietypowe dla Biblioteki Jagiellońskiej, ale obecne w zbiorach najstarszej i jednej z najważniejszych polskich książnic. Od poniedziałku można je oglądać na wystawie "Zbiory snów nieznanych - nietypowe zbiory BJ".
      
            "Pokazujemy nieoczywiste zbiory w Bibliotece Jagiellońskiej, czyli takie których istnienia nie podejrzewamy, kiedy myślimy: biblioteka. Tymczasem mamy zbiory specjalne, a w nich ciekawe i intrygujące dokumenty życia społecznego. Każdemu z nas zdarza się marzyć o powrocie do dawnych czasów, szczęśliwego dzieciństwa i młodości, stąd tytuł ekspozycji +Zbiory snów nieznanych+" - mówiła PAP kurator wystawy Katarzyna Maj.

Twórczynie wystawy prowadzą widza przez etapy życia człowieka: od okresu niemowlęcego do późnej starości. W gablotach można oglądać: dziennik ciąży, figurki bohaterów dobranocek, ulotki dla osób szukających pracy, a wreszcie nawiązujące do pierwszych poważnych, dorosłych zakupów: mieszkania i samochodu instrukcje obsługi samochodów fiata 126 p i syreny 105, kartki na benzynę z 1988 r.  i katalog IKEI. Znakiem, że weszliśmy w wiek podeszły są m.in. informator, gdzie leczyć się bezpłatnie, pocztówka z uzdrowiska w Ciechocinku oraz krzyżówki.

 Na wystawie są kartki żywnościowe z lat 80. oraz bon towarowy, który zastępował prawdziwe pieniądze, a można nim było płacić za towary w sklepach sieci Pewex. Są także dawne widokówki oraz ulotki reklamujące filmy i przedstawienia teatralne. Zwiedzający zobaczą kolekcjonerskie modele samochodów i pojazdów latających, lalki i mebelki dla lalek oraz gabloty z minerałami, owadami i insektami.

W nietypowych zbiorach Biblioteki Jagiellońskiej są różne formy książek (np. artystyczna książka z betonową okładką, książka dla dzieci, którą można czytać w kąpieli), kasety z nagraniami do nauki języków oraz różne wydania Konstytucji 3 maja, jak choćby przepiękny egzemplarz wydrukowany w 2011 r. na papierze czerpanym.

Z bibliotecznych magazynów na wystawę trafił model dinozaura - tyranozaura rex, dorośli i  dzieci będą mogli w konkursie wybrać dla niego imię.

"Zapraszamy na wystawę i młodszych, i starszych. Młodszych, żeby zobaczyli rozmaite wersje zabawek, a starszych, żeby być może z nutą nostalgii powspominali dzieciństwo i młodość" – mówiła Katarzyna Maj.

Ekspozycja ma także zachęcać czytelników do odkrywania zbiorów Biblioteki Jagiellońskiej, jeśli nie będą mogli znaleźć interesujących ich „nietypowych” przedmiotów w elektronicznym katalogu, mogą skorzystać z opcji „zapytaj bibliotekarza” na stronie www.bj.uj.edu.pl.

Wystawa "Zbiory snów nieznanych - nietypowe zbiory BJ" potrwa do 26 maja.