Kraków, 07.02.2015. Orkiestra Filharmonii pod dyrekcją Michała Dworzyńskiego podczas koncertu jubileuszowego 7 bm. Filharmonia Krakowska obchodzi 70-lecie, była pierwszą instytucją muzyczną w Polsce po II wojnie światowej. Sobotni koncert rozpoczął świętowanie jubileuszu, które potrwa przez cały obecny sezon artystyczny. (sr/cat)
PAP/Stanisław Rozpędzik Archiwum PAP © 2015 / Stanisław Rozpędzik
                                        

            Głównym punktem nowego sezonu artystycznego w Filharmonii Krakowskiej, który rozpoczyna się w piątek, będzie muzyka patrona filharmonii – Karola Szymanowskiego oraz koncerty muzyki oratoryjnej.
      
            Na inauguracyjnym koncercie w piątek zabrzmi monumentalne dzieło Gustava Mahlera – II Symfonia „Zmartwychwstanie”. Orkiestrę i Chór Filharmonii Krakowskiej poprowadzi jej dyrektor artystyczny Charles Olivieri-Munroe.

„Chciałem rozpocząć i zakończyć sezon mocnym akcentem muzycznym, dlatego podczas inauguracji gramy Mahlera, a kończymy sezon utworem Leonarda Bernsteina – Chichester Psalms, bo Bernstein propagował twórczość Mahlera" - zaznaczył dyrektor Munroe.

Sezon 2017/2018 będzie bardzo różnorodny, a wiele koncertów odbędzie się z okazji jubileuszowych rocznic związanych z Georgem Gershwinem, Charles'em Gounodem, Władysławem Żeleńskim, Leonardem Bernsteinem czy Claude'em Debussy. Ale najważniejszym wydarzeniem nadchodzącego sezonu będą koncerty z muzyką patrona tej instytucji - Karola Szymanowskiego, z racji przypadającej w tym roku 135. rocznicy urodzin i 80. rocznicy śmierci kompozytora. Za tydzień odbędzie się koncert kameralny z udziałem Kwartetu Śląskiego (kwartety Szymanowskiego i Góreckiego) oraz koncert pieśni Szymanowskiego, z udziałem Olgi i Natalii Pasiecznik. Natomiast 1 października w Zakopanem, Orkiestrę i Chór FK poprowadzi Gabriel Chmura; koncert odbędzie się w 40. rocznicę założenia Towarzystwa Muzycznego im. Karola Szymanowskiego.

"Jesienne występy to prolog festiwalu pod nazwą "Szymanowski - Polska - Świat". Jego punktem kulminacyjnym będą koncerty w marcu 2018 roku, w Krakowie i w Norymberdze” - powiedział PAP dyrektor naczelny Filharmonii Krakowskiej Bogdan Tosza. Zaznaczył, że w tegorocznym repertuarze koncertowym znajdą się nie tylko lubiane utwory, ale także dzieła nieznane, jak na przykład "Koncert na lewą rękę" Siergieja Bortkiewicza oraz wiele prawykonań, a wśród nich utwory młodych kompozytorów krakowskich. W repertuarze FK znajdzie się także znane dzieła oratoryjne takie jak: "Stworzenie Świata" Józefa Haydna, oratorium "Jeffte" Jerzego Haendla, czy "Symfonia Psalmów" Igora Strawińskiego.

„W Krakowie mamy nie tylko dobrą orkiestrę symfoniczną, ale i znakomity chór mieszany, dlatego w tym sezonie będzie u nas tak dużo muzyki chóralnej i oratoryjnej” - dodał Munroe. W tym sezonie wystąpi wielu znanych solistów: Julia Fischer, Henry Sigfridsson, Szymon Nehring, Guarneri Trio, Paul Esswood czy Jadwiga Rappe.

Koncerty w sali filharmonii zakończą się w tym sezonie już 2 czerwca, albowiem planowany jest gruntowny remont i modernizacja sali.

„Rozpoczynamy gruntowny remont budynku filharmonii. Ta decyzja urzędu marszałkowskiego związana jest z dyrektywą unijną, na mocy której UE nie daje już teraz środków na budowę nowej siedziby, ale tylko na jej remont i modernizację. W pierwszej kolejności chcemy poprawić widoczność i oświetlenie sali i polepszyć akustykę, bo to od lat najważniejszy problem w Krakowie. Chcemy także rozbudować foyer (w tym zbudować nowoczesne toalety) i w taki sposób poprawić zaplecze budynku, by zwiększyć komfort pracy artystów orkiestry i chóru. Dostosujemy także naszą filharmonie do potrzeb osób niepełnosprawnych, planujemy budowę windy” - powiedział PAP dyrektor Tosza.

Remont rozpocznie się na początku czerwca i planowany jest na 4 miesiące: w tym czasie wszystkie koncerty filharmoniczne będą się odbywać poza budynkiem Filharmonii. Według dyrektora Toszy, harmonogram prac remontowo - budowlanych w żaden sposób nie zakłóci codziennego rytmu prób i koncertów chóru i orkiestry, bo główne prace remontowe przewidziano na okres od 4 czerwca do końca września 2018 roku, a w tym czasie przewidziano wyjazdy zespołu FK poza Małopolskę oraz koncerty w siedzibie Opery Krakowskiej.

„Obecny budynek filharmonii jest własnością Kurii Metropolitalnej, ale mogę zapewnić, że podpisaliśmy bardzo korzystną umowę na dzierżawę tego budynku na kolejne 15 lat, możemy zatem spokojnie pracować” – zaznaczył Tosza. Jak podkreślił, podjęty generalny remont nie wyklucza starań o budowę nowej siedziby filharmonii, które prowadzi intensywnie Małopolski Urząd Marszałkowski.