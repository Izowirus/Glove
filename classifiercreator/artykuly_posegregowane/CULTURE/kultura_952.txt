Opole, 2005-11-04. Marcin Świetlicki (nz), wokalista i lider zespołu  "Świetliki" na koncercie w Miejskim Ośrodku Kultury. Zespół zaprezentował utwory ze swojej najnowszej płyty "Las Putas Melancólicas".
kś/ab
PAP/Krzysztof Świderski Archiwum PAP © 2017 / Krzysztof Świderski
                                        

            Poeta, pisarz i piosenkarz Marcin Świetlicki przygotował płytę - „Wojaczek” z utworami tragicznie zmarłego poety. Premiera albumu odbędzie się w czwartek w Pałacu Erazma Ciołka w Krakowie.
      
            Oprócz Świetlickiego utwory Rafała Wojaczka wykonuje aktorka i wokalistka Julia Kamińska.

Wśród 15 tytułów na płycie są m.in. „Życiorys", „List do nieznanego poety", „Prośba", „Kochanka powieszonego", „Te dziewczynki", „W pełni".

Świetlicki pytany przez PAP, dlaczego nagrał płytę właśnie z wierszami Wojaczka, odpowiedział: „Wiele wierszy Wojaczka nadaje się do zaśpiewania (…). Wierszy Czesława Miłosza lub Adama Zagajewskiego raczej nie da się ozdobić muzyką, są piękne same z siebie i żadnej muzyki nie potrzebują".

Muzykę do utworów skomponował Michał Wandzilak - na płycie gra na wielu instrumentach; na saksofonie gra Piotr Chęcki, na perkusji Przemysław Borowiecki, na gitarze Dariusz Dudziński.

Marcin Świetlicki debiutował tomikiem "Zimne kraje" (1992), choć jeszcze wcześniej, po publikacjach w "Tygodniku Literackim" i "Po prostu", został uznany przez krytyków za jednego z najwybitniejszych przedstawicieli młodego pokolenia poetów początku lat 90. Wydał ok. 20 tomików. Jest autorem powieści kryminalnych. Wystąpił także w kilku filmach, m.in. w „Małżowinie" W. Smarzowskiego i w „Aniele w Krakowie" A. Więcka.

W 1992 r. założył zespół muzyczny Świetliki, tworzący tło dla melorecytacji jego wierszy. W pierwszym występie uczestniczyli Czesław Miłosz i Wisława Szymborska. Świetlicki jest laureatem wielu nagród, m.in. nagrody Kościelskich, nagrody im. ks. Jana Twardowskiego, Paszportu "Polityki" (przyjęcia którego odmówił), Literackiej Nagrody Gdynia. Był kilkakrotnie nominowany do nagrody Nike.

Rafał Wojaczek urodził się w 1945 r. w Mikołowie. Po pierwszym semestrze na wydziale filologicznym Uniwersytetu Jagiellońskiego przyjechał w 1964 r. do Wrocławia. W maju 1965 r., cierpiąc z powodu silnych stanów lękowych, leczył się we Wrocławskiej Klinice Psychiatrycznej. Popełnił samobójstwo w nocy z 10 na 11 maja 1971 r.

Za życia opublikował tylko dwa tomy wierszy: "Sezon" (1969) i "Inną bajkę" (1970). Po jego śmierci wydano dziewięć jego tomów. W swojej twórczości poeta poruszał temat miłości, cielesności i kobiecości, śmierci i ludzkiej obłudy.Wojaczek jest zaliczany do poetów wyklętych, którzy byli outsiderami, skandalistami, sprzeciwiali się przyjętym normom społecznym. Często niedoceniani za życia, po śmierci zyskiwali rozgłos i szacunek.