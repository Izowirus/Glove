Kraków, 13.08.2014. Koronka klockowa.(sr/cat)
PAP/Stanisław Rozpędzik Archiwum PAP © 2018 / Stanisław Rozpędzik
                                        

            Dudziarze z Zakopanego i Domachowa oraz rękodzielnicy, których twórczość została wpisana na Krajową listę niematerialnego dziedzictwa kultury, zaprezentują w poniedziałek swój dorobek w siedzibie UNESCO w Paryżu.
      
            Wydarzenie odbędzie się w trakcie otwarcia wystawy poświęconej niematerialnemu dziedzictwu kulturowemu w Polsce. „Wystawa ta ma charakter prestiżowy, ponieważ do tej pory, od momentu powstania Konwencji UNESCO z 2003 roku, polskie dziedzictwo niematerialne nie gościło jeszcze w murach tej zacnej instytucji. Po raz pierwszy, ale mamy nadzieję nie ostatni, w Salle des Pas Perdu przy dźwiękach dud, złóbcoków i skrzypiec, na 30 plakatach zaprezentujemy zjawiska wpisane na Krajową listę niematerialnego dziedzictwa kulturowego” – powiedziała PAP Katarzyna Sadowska-Mazur z Narodowego Instytutu Dziedzictwa.

Goście z całego świata będą mogli na żywo zobaczyć sposób wytwarzania krakowskiej koronki klockowej, jak powstaje kaszubski haft czy też podejrzeć proces tworzenia drewnianych zabawek.

„Cieszy nas niezmiernie fakt, że udało nam się zabrać ze sobą aż tylu przedstawicieli polskich wpisów, którzy w godny i piękny sposób będą mogli zaprezentować swoje umiejętności, tradycje czy też przepiękne regionalne stroje” – dodała Sadowska-Mazur.

Wystawa oraz koncert dudziarzy z Zakopanego i Domachowa odbędą się podczas obrad Zgromadzenia Ogólnego Państw-Stron Konwencji UNESCO z 2003 r., które zbierze się w celu omówienia wielu zagadnień ważnych dla ochrony niematerialnego dziedzictwa kulturowego.

„Prezentacja polskiej sztuki ludowej w siedzibie UNESCO to dla nas sprawa bardzo prestiżowa. Przygotowaliśmy specjalnie na tę okazję koncert archaicznej muzyki góralskiej, podczas którego zagra czterech dudziarzy z towarzyszeniem złóbcoków i basów ósemkowych. To starodawne instrumenty” – powiedziała PAP Martyna Galica, która jedzie do siedziby UNESCO wraz z muzykantami z Tatrzańskiego Centrum Kultury „Jutrzenka” z Zakopanego.

Sesje zwyczajne Zgromadzenia Ogólnego, na które zjeżdżają przedstawiciele 177 krajów, odbywają się co dwa lata. Ważnym punktem polskiej prezentacji będzie występ dudziarzy. Polscy muzycy ludowi grający na dudach podjęli bowiem starania o wpisanie ich tradycji na listę UNESCO razem z grupami dudziarskimi z państw Europy Środkowej i Wschodniej.

Jak wyjaśniła przedstawicielka Narodowego Instytutu Dziedzictwa, jest to ostatnia szansa na zaprezentowani dud przed międzynarodowym gremium w siedzibie UNESCO, bowiem kolejne zgromadzenie odbędzie się za dwa lata, a wówczas wniosek dudziarski będzie już w trakcie ewaluacji. Wtedy już nie będzie można promować żadnych elementów związanych z przyszłym wpisem.

Na Krajowej liście niematerialnego dziedzictwa kulturowego znajduje się obecnie 29 pozycji. Obok tradycji dudziarskich na tej liście jest także m.in. rusznikarstwo artystyczne i historyczne, szopkarstwo krakowskie, pochód Lajkonika, procesja Bożego Ciała w Łowiczu oraz język esperanto jako nośnik kultury esperanckiej.