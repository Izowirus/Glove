Warszawa, 23.05.2017. Gabinet Syren w Muzeum Warszawy na Rynku Starego Miasta. Przedpremierowe zwiedzanie odnowionych kamienic Muzeum Warszawy i wystawy głównej „Rzeczy warszawskie” obdyło się 23 bm.. Przewodnikiem wycieczki był główny kurator wystawy – zastępca dyrektora ds. merytorycznych Jarosław Trybuś. (mr) PAP/Tomasz Gzell PAP © 2017 / Tomasz Gzell
                                        

            Ponad 3,8 tys. przedmiotów związanych z historią stolicy można zobaczyć w pierwszej części nowej wystawy głównej Muzeum Warszawy otwartej w piątek w wyremontowanych wnętrzach placówki na Rynku Starego Miasta.
      
            Podczas piątkowej uroczystości otwarcia nowej wystawy prezydent Warszawy Hanna Gronkiewicz-Waltz przypomniała, że Muzeum Warszawy było przez ostatnie cztery lata zamknięte, prowadzony był wtedy gruntowny remont i modernizacja jego siedziby. "Mamy nadzieję, że muzeum w nowej odsłonie będzie wspaniałą kulturalną ikoną Warszawy dla gości z Polski i z zza granicy. Niedługo otwarta zostanie kawiarnia i sklep muzealny" - zapowiedziała Gronkiewicz-Waltz.

Odczytano także list sekretarza stanu w ministerstwie kultury i dziedzictwa narodowego Jarosława Sellina. "W gruntownie zrewitalizowanych wnętrzach 11 zabytkowych kamienic czekają na nas eksponaty - świadkowie niełatwych dziejów miasta, przywróconego wbrew okrutnym wyrokom historii na mapę Europy. Zadaniem tych eksponatów jest jak najpełniejsze oddanie nie tylko warszawskiej historii, ale także jej imponderabiliów, składających się na niepowtarzalny genius loci naszej stolicy. Jestem przekonany, że Muzeum Warszawy stanie się jeszcze ważniejszym miejscem nie tylko dla warszawiaków, ale dla wszystkich, którzy zechcą zrozumieć fenomen tego miasta, miasta-Feniksa" - napisał Sellin.

Nowa wystawa główna Muzeum Historii Warszawy nosi tytuł "Rzeczy warszawskie". Podczas prac nad nią z liczących niemal 300 tys. eksponatów zbiorów wybrano prawie 8 tys. przedmiotów. Osiem sal udostępnionych gościom w piątek - z 21 docelowych gabinetów wystawy głównej - można zwiedzać dowolnej kolejności, oglądając 3,8 tys. udostępnionych eksponatów.

W gabinecie pomników warszawskich znalazły się miniatury stołecznych monumentów, zarówno istniejących, jak i takie, które zniknęły już z pejzażu miasta. W gabinecie syren warszawskich znalazło się blisko 90 przedstawień wizerunku herbu Warszawy. Są tu przedmioty wykonane w różnych technikach - od kafli przez guziki, klamkę uratowaną na początku powstania warszawskiego z dawnego ratusza po czepek sanitariuszki.

Specjalną salę poświęcono warszawskim suwenirom, które często są kolekcjonowane w muzeach, ale zwykle w różnych działach jako szkło, porcelana czy srebra. W kolejnym gabinecie prezentowane są warszawskie pocztówki. Z 9 tys. kart pocztowych, które są w zbiorach muzeum wybrano 130 sztuk m.in. pocztówki patriotyczne, nocne widoki Warszawy czy wizerunki gwiazd scen stołecznych. Największy z udostępnionych w piątek gabinetów to sala widoków Warszawy, gdzie zebrano przede wszystkim ułożone chronologicznie odrazy i grafiki, ale też np. makietę XVIII-wiecznej Warszawy, wykonaną na pierwszą wystawę Muzeum otwartą w 1955 r. W gabinecie portretów zaprezentowane zostały osoby, które wpłynęły na losy miasta. Można tu zobaczyć m.in. zestaw popiersie prezydenta Stefana Starzyńskiego czy maskę pośmiertną Romana Dmowskiego.

Gabinet sreber i platerów warszawskich liczy ok. tysiąca przedmiotów, które zostały pogrupowane według zakładów, które je wyprodukowały. W gabinecie archeologicznym są natomiast wydobyte na terenie miasta pochodzące z różnych okresów garnki w tym dwa wydobyte z ruin getta, butelki, słoiki, fajki, także buteleczki na leki z apteki królewskiej, w tym jedna - z zawartością.

Gabinetom tworzącym wystawę główną towarzyszą tzw. suplementy. W części poświęconej dziejom kamienic można zobaczyć makiety ukazujące stan zniszczeń wojennych, pokazano więc ich stan sprzed wojny, z okresu wojennego i z czasu po odbudowie. Drugi suplement to tzw. dane warszawskie. Historia miasta jest tu ukazana poprzez dane statystyczne z różnych okresów historycznych. Są tu zestawienia popularnych profesji, wyznań mieszkańców, pochodzenia osób przyjezdnych itp. Na osi czasu uwidoczniono m.in. zmiany demograficzne miasta. Widać tu na przykład ogromny spadek liczby po powstaniu warszawskim. Na wystawie są też makiety najwyższych budynków w mieście na przestrzeni wieków (obecnie najwyższym jest 300- metrowy komin Ciepłowni Kawęczyn).

Nowa wystawa Muzeum Historii Warszawy otwarta została w wyremontowanych przestrzeniach należących do muzeum jedenastu kamienic przy północnej stronie Rynku Starego Miasta. Podczas remontu doprowadzono je do stanu z okresu powojennej odbudowy: odtworzono kolorystykę, zakonserwowano stolarkę, elementy stalowe.

Uroczyste otwarcie Muzeum Warszawy odbyło się w piątek wieczorem. Ceremonię otwarcia uświetnił występ Sinfonii Varsovii na Rynku Starego Miasta. Przed muzeum stanął labirynt drewnianych przepierzeń z planszami, dającymi wyobrażenie o przyszłym kształcie wszystkich 21 gabinetów wystawy głównej muzeum. Otwarcie pozostałej części wystawy zaplanowano na drugo połowę br.

akn/ aszw/ pat/