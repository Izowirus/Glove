Gdańsk, 25.07.2015. Na ulicach Gdańska rozpoczął się 755. Jarmark św. Dominika, 25 bm. Na gdańskiej starówce stanęło ponad tysiąc stoisk z wyrobami rzemieślniczymi, artystycznymi, kolekcjonerskimi i gastronomicznymi. Sięgająca średniowiecza, najstarsza impreza handlowo-kulturalna w Polsce i zarazem jedna z największych w Europie, potrwa do 16 sierpnia br. (aw/zuz) PAP/Adam Warżawa Archiwum PAP © 2018 / Adam Warżawa
                                        

            Tysiąc kramów stanie na tegorocznym 758. Jarmarku św. Dominika w Gdańsku. Wystawcy przyjadą z 12 krajów. Podczas trwającej 23 dni imprezy, która rozpocznie się 28 lipca, zaplanowano też bogaty program artystyczny, w tym 29 koncertów.
      
            Na wtorkowej konferencji prasowej poświęconej programowi tegorocznego Jarmarku św. Dominika Andrzej Bojanowski, prezes Międzynarodowych Targów Gdańskich, które są organizatorem jarmarku, podkreślił, że jest to największa plenerowa impreza handlowo-kulturalna w Polsce i jedna z największych w Europie.

Dyrektor programowy Jarmarku św. Dominika Joanna Czauderna-Szreter poinformowała, że w tym roku, po raz pierwszy, na jarmarku nie będzie handlu wielobranżowego, który dotychczas był zlokalizowany w namiocie na ulicy Szerokiej. "Jego miejsce zajmą drewniane domki z rzemiosłem i kuchnią regionalną" - wyjaśniła.

Nowością podczas tegorocznego jarmarku będzie m.in. Karuzela Gdańska, która stanie na Targu Rybnym. Powstała ona specjalnie dla Gdańska w jednej z manufaktur k. Wenecji (Włochy) i będzie udekorowana najważniejszymi elementami architektury miasta nad Motławą. Wśród figur będzie m.in. symbol Gdańska - lew. Karuzela będzie dwupoziomowa, o wysokości 11,5 metra ści i 12 m średnicy. Pomieści 78 pasażerów.

Wśród jarmarkowych nowości będzie też strefa moda&design na ulicy Straganiarskiej.

W tym roku, na otwarcie i zakończenie jarmarku, nie będzie pokazu fajerwerków, który zostanie zastąpiony widowiskiem laserowym.

Jarmark odbędzie się tradycyjnie na 17 ulicach historycznego centrum Gdańska na powierzchni 41 tys. m kw.

Do Gdańska, oprócz krajowych sprzedawców, przyjadą wystawcy z 12 krajów: Austrii, Białorusi, Estonii, Francji, Hiszpanii, Indii, Litwy, Niemiec, Ukrainy, Węgier, Wielkiej Brytanii i Włoch.

Prawie 90 proc. kramów będzie miało charakter rzemieślniczy, kolekcjonerski i artystyczny; resztę stanowić będą przysmaki regionalne oraz gastronomia.

Jarmark św. Dominika to również wiele imprez kulturalnych. W programie tegorocznej imprezy jest 29 koncertów, m.in. takich zespołów i wykonawców jak: Mery Spolsky, Natalia Nykiel, Pola Rise, The Dumplings, Bovska, Barbara Wrońska, Jazz Band Młynarski-Masecki i Mesajah.

Dla miłośników głównie muzyki klasycznej przygotowano cykl "Koncerty pod gwiazdami" na Placu Kobzdeja, a także koncert na Targu Węglowym Królewskiej Orkiestry Salonowej.

Inne atrakcyjne imprezy podczas tegorocznego Jarmarku św. Dominika to m.in. XXIII Święto Chleba, Święto Kociewia, Dominik Design (prezentacja oryginalnego, unikatowego polskiego wzornictwa), Fishmarkt, Bajkowisko dla dzieci, Kuj żelazo póki gorące! (pokazy kucia tradycyjnego) oraz 25. Bieg św. Dominika.

Jarmark św. Dominika rozpocznie się 28 lipca, a zakończy 19 sierpnia.
Podczas ubiegłorocznego Jarmarku św. Dominika odnotowano ok. sześciu milionów odwiedzin.

Tradycja Jarmarku św. Dominika sięga 1260 r., kiedy to papież Aleksander IV zezwolił gdańskim dominikanom na udzielanie studniowych odpustów w dniu święta ich założyciela. Tej religijnej ceremonii towarzyszył jarmark.

W jednym z najstarszych zachowanych opisów jarmarku z XVI wieku, nuncjusz papieski Giulio Ruggieri pisał tak: "W miesiącu sierpniu odbywa się tu wielki Jarmark od św. Dominika czternaście dni i dłużej trwający, na który zbierają się Niemcy, Francuzi, Flamandy, Anglicy, Hiszpanie, Portugalczycy, i wtedy zawija do portu 400 okrętów naładowanych winem francuskim i hiszpańskim, jedwabiem, oliwą, cytrynami, konfiturami i innymi płodami hiszpańskimi, korzeniami portugalskimi, cyną i suknem angielskim".

Odbywający się przez wieki w Gdańsku Jarmark św. Dominika miał przerwę po II wojnie światowej. Impreza została reaktywowana w 1972 roku.