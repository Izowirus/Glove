Kraków, 22.06.2017. Uroczysty wernisaż wystawy "Dziedzictwo" w Muzeum Narodowym w Krakowie, 22 bm. Na czynnej do 7 stycznia ekspozycji zgromadzono ponad 650 obiektów - obrazów, książek, dzieł i zabytków kształtujących wyobraźnię Polaków. (jb/awol) PAP/Jacek Bednarczyk Archiwum PAP © 2017 / Jacek Bednarczyk
                                        

            Do młodzieży, seniorów, pielgrzymów, służb mundurowych i wszystkich innych zainteresowanych grup zwiedzających skierowana jest wakacyjna akcja Muzeum Narodowego w Krakowie – „Lato z #dziedzictwem”. To okazja, aby za jedyne 10 zł zwiedzić wystawę „#dziedzictwo”.
      
            Ekspozycja, która czynna będzie w gmachu głównym MNK do 7 stycznia, jest jedną z najgłośniejszych w ostatnich dekadach. Pokazuje bogactwo polskiej kultury, skłania do refleksji nad tożsamością. Kuratorem wystawy jest ceniony historyk sztuki Andrzej Szczerski, wicedyrektor MNK.

W ramach „Lata z #dziedzictwem” grupy zorganizowane, liczące od 10 do 30 osób, mogą zakupić bilet zbiorowy w promocyjnej cenie 10 zł. Wejście na wystawę jest możliwe tylko po wcześniejszej rezerwacji u koordynatora akcji – Moniki Filek. Rezerwacji należy dokonać drogą mailową, wysyłając wiadomość na adres mfilek@mnk.pl.

Akcją towarzyszącą „Latu z #dziedzictwem” są warsztaty edukacyjne „I po kim ty to masz?" Uczestnicy tych warsztatów zwiedzają wystawę „#dziedzictwo", a także inne wybrane galerie i oddziały MNK, a to, co zobaczą, traktują jak skrzynie pełne tajemnic – dowiadują się m.in. jaką wartość sentymentalną zyskały po latach poszczególne obiekty, czym są źródła historyczne, a także samodzielnie tworzą własne kapsuły czasu, przeznaczone na gromadzenie cennych pamiątek.

„Lato z #dziedzictwem” to jeden z pierwszych elementów bogatego programu towarzyszącego wystawie. W programie tym, rozłożonym na pół roku, są także oprowadzania kuratorskie (również w języku angielskim), warsztaty dla różnych grup wiekowych, spotkania (także dla osób z niepełnosprawnościami) z pracownikami muzeum, spacery i akcje miejskie.

Wystawa „#dziedzictwo” powstała w przededniu stulecia odzyskania przez Polskę niepodległości. Patronat honorowy nad ekspozycją, współfinansowaną przez resort kultury, objął prezydent RP Andrzej Duda.

Ekspozycja zajmuje trzy poziomy w Muzeum Narodowym w Krakowie i jest największą prezentacją w tej instytucji od pamiętnej wystawy „Polaków portret własny” (1979) Marka Rostworowskiego. Ekspozycja „Polaków portret własny” przyczyniła się do demontażu systemu komunistycznego.