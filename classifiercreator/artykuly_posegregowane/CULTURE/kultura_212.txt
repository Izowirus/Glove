epa06850714 Lebanese-born Spanish violinist Ara Malikian rehearses for his evening concert at Margaret Island Open Air Stage on Margaret Island in Budapest, Hungary, 29 June 2018.  EPA/Balazs Mohai HUNGARY OUT 
Dostawca: PAP/EPA. PAP/EPA © 2018 / Balazs Mohai
                                        

            Skrzypek i kompozytor, charyzmatyczny, nieprzewidywalny i jedyny w swojej ekspresji: Ara Malikian wystąpi 2 września na otwartym koncercie na Placu Grzybowskim. Będzie to koncert finałowy XV Festiwalu Kultury Żydowskiej Warszawa Singera.
      
            Ara Malikian wraz z profesjonalnym zespołem muzyków wykona światowe arcydzieła Vivaldiego, Mozarta, Paganiniego i innych wielkich kompozytorów. Nie zabraknie też utworów współczesnych, zabrzmią kultowe przeboje Led Zeppelin, Jimmiego Hendrixa i Davida Bowie w oryginalnych interpretacjach.

Przygotowywane show będzie nie tylko koncertem instrumentalnym, ale jednocześnie porywającym widowiskiem z jaskrawymi kostiumami i żywiołową choreografią. Koncerty Malikiana stawiają na brak granic i ram, to emocje na żywo i humor, a wszystko połączone jest z unikatową techniką gry na skrzypcach.

Urodzony w Libanie hiszpański skrzypek ormiańskiego pochodzenia Ara Malikian występował z prestiżowym orkiestrami symfonicznymi z Japonii, Niemiec, Hiszpanii, Portugalii, z orkiestrami kameralnymi ze Szwajcarii i Wielkiej Brytanii, z Armeńską Narodową Orkiestrą Filharmoniczną i wieloma innymi. Pierwszy koncert dał w wieku 12 lat, a kiedy miał 14 lat, został zaproszony na studia w Hochschule fur Musik und Theater Hannover w Berlinie. W wieku 15 lat był najmłodszym studentem, który został przyjęty do tej szkoły. Później kontynuował naukę w Guildhall School of Music & Drama w Londynie, jednocześnie pobierając lekcje od profesorów Franco Gulli, Ruggiero Ricci i członków Alban Berg Quartet.

Muzyk jest także znany ze współpracy z filmowcami. Malikian jest między innymi autorem ścieżek dźwiękowych cenionych w Polsce filmów Almodovara - "Porozmawiaj z nią" i "Złe wychowanie". Brał udział jako gość artysta w filmie "J: Beyond Flamenco" Carlosa Saury (2016).

Sam muzyk tak mówił o swych występach przed publicznością: "Nie jest łatwo stworzyć idealne widowisko, ale uważam, że publiczność potrzebuje nie tyle perfekcji, co raczej wyzwolenia gorących emocji, a to osiąga się nie przez biegłość techniczną, ale przez serce i duszę".

Tegoroczny Festiwal Kultury Żydowskiej Warszawa Singera ma szczególny, jubileuszowy charakter - odbywa się po raz piętnasty, Fundacja Shalom, organizator Festiwalu świętuje trzydziestolecie, a Gołda Tencer - pomysłodawca, dyrektor artystyczny i dusza wydarzenia obchodzi pięćdziesięciolecie pracy twórczej. Ten potrójny jubileusz powoduje, że jest to szczególna, wyjątkowo bogata, międzynarodowa edycja wydarzenia.