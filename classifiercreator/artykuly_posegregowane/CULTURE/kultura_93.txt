Po blisko dwóch latach zakończyła się gruntowna modernizacja zabytkowych budynków Muzeum Archeologiczno-Historycznego w Elblągu. W czwartek w dawnym Gimnazjum Elbląskim i południowym skrzydle Podzamcza zaprezentowano nowe wystawy i instalacje multimedialne.
      
            Elbląskie muzeum przygotowało trzy nowe wystawy stałe, które można oglądać w, oddanym ponownie po blisko dwóch latach remontu, budynku gimnazjum i najstarszych piwnicach południowego skrzydła Podzamcza, które udostępniono zwiedzającym po raz pierwszy.

Jak zapowiadają muzealnicy, dzięki instalacjom multimedialnym i zabytkowym obiektom zaprezentowanym w nowej odsłonie, zwiedzający "będą mogli dosłownie i w przenośni zagłębić się w historię miasta i regionu".

Na wystawie zatytułowanej "Żuławy - ziemia ujarzmiona. Między trzema gardzielami Wisły" prezentowane są wnętrza wiejskich domów i świat dawnych mieszkańców Żuław. Wyroby rzemieślnicze i inne zabytkowe przedmioty można natomiast zobaczyć na ekspozycji "Relikty chwały Elbląga i regionu".

W skrzydle południowym Podzamcza umieszczono interaktywną wystawę "Historia ukryta pod ziemią" pozwalającą poczuć się uczestnikiem badań archeologicznych. W piwnicach jest też tzw. escape room, czyli pokój zagadek, z którego można wyjść po rozwiązaniu zadań przybliżających czasy PRL.

Remont siedziby elbląskiego muzeum odbywał się w dwóch etapach. W latach 2012-2014 odnowiono budynek Podzamcza. Teraz przeprowadzono prace wykończeniowe podziemi, dzięki czemu uzyskano dodatkowe 300 m kw. powierzchni na cele ekspozycyjne i magazynowe. W drugim etapie zmodernizowano też budynek po dawnym gimnazjum.

Na dokończenie modernizacji swojej siedziby placówka zdobyła blisko 10,4 mln zł funduszy unijnych z Regionalnego Programu Operacyjnego Warmia i Mazury na lata 2014-2020, otrzymała też dotację od miasta.

Najstarsze fragmenty budynku gimnazjum pochodzą z czasów budowy zamku krzyżackiego, czyli połowy XIII w. O połowy XV w. do lat 20. XVI w. budynek był siedzibą zgromadzenia sióstr brygidek. Potem rady miejska przekazała gmach powstającemu Gimnazjum Elbląskiemu, które przez blisko dwa stulecia było uważane za najlepszą szkołę akademicką w Prusach. Budynek był wielokrotnie przebudowywany.

Skrzydło południowe Podzamcza, składa się z XIII/XIV-wiecznego muru obronnego i wspartej o niego kondygnacji piwnicznej dawnego budynku słodowni. Przed remontem nie było użytkowane ze względu na zły stan techniczny obiektu.