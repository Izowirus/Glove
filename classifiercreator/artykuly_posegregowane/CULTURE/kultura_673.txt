US jazz double bassist Ron Carter performs during a gala concert marking the Live Clean! Drug Free World Day on the Open-Air Stage of Margaret Island in Budapest, Hungary, 26 June 2015.  EPA/JANOS MARJAI HUNGARY OUT 
Dostawca: PAP/EPA. PAP/EPA © 2017 / JANOS MARJAI
                                        

            Ron Carter Trio oraz Krzesimir Dębski All Stars to bohaterowie Aquanet Jazz Legends - jesiennej gali Ery Jazzu 19 listopada w Poznaniu.
      
            Amerykański wybitny kontrabasista Ron Carter to współtwórca i muzyk legendarnych zespołów Cannonballa Adderleya, Herbiego Hancocka i Theloniousa Monka. Współtworzył słynną sekcję rytmiczną zespołu Milesa Davisa i wraz z genialnym trębaczem zrealizował kultowe albumy m.in. „Seven Steps To Heaven”, „E. S. P.” oraz „My Funny Valentine”.

Genialny basista koncertował i nagrywał z gigantami jazzu, takimi jak George Benson, Gato Barbieri, Stanley Turrentine, Sonny Rollins, McCoy Tyner, Wynton Marsalis, B.B. King, Richard Galliano, The Kronos Quartet, grupą VSOP. Archiwiści Księgi Guinessa doliczyli się 2221 autorskich nagrań Rona Cartera zarejestrowanych na płytach tylko do 2015 roku! Ta imponująca dyskografia dała podstawy, by nazwać legendarnego jazzmana "Most Recorded Jazz Bassist In History".

"Ron Carter należy do najwybitniejszych kontrabasistów w całej historii jazzu" – mówi dyrektor cyklu koncertowego Era Jazzu Dionizy Piątkowski. "Dysponuje oszałamiającą techniką, której jednak nie nadużywa, koncentrując się przede wszystkim na pracy w sekcji rytmicznej, grając z precyzyjnym, motorycznym wyczuciem rytmu" - dodaje.

"Carter, dzisiaj 80-latek, pozostaje jedną z najaktywniejszych legend jazzu i laureatem licznych nagród: od podwójnego Grammy po najważniejszą w USA +NEA Jazz Master+. W Poznaniu zagra wraz z gitarzystą Russellem Malone i pianistą Donaldem Vega i będzie to jedyny koncert w Polsce" - opowiada Piątkowski.

Krzesimir Dębski po eksplozji poznańskiego jazzu lat pięćdziesiątych oraz karierach takich muzyków jak Jerzy Milian, Jan Ptaszyn Wróblewski, Krzysztof Komeda-Trzciński, jest kolejnym ważnym muzykiem dla Poznania. "Kiedy powstawała np. grupa String Connection poproszono mnie bym napisał tekst do ich debiutanckiego albumu. Zespół już doskonale funkcjonował w środowisku, zjednywał sobie przychylność krytyków i zachwyt publiczność. Niezaprzeczalna w tym była rola i pozycja lidera Krzesimir Dębskiego, ale także doskonałych muzyków, którzy współtworząc styl zespołu byli jego najznamienitszymi kreatorami" - wspomina szef Ery Jazzu.

Dla projektu Aquanet Jazz Legends Dębski przygotował „all stars” czyli zespół gwiazd do którego zaprosił nie tylko swoich poznańskich przyjaciół – Krzysztofa Przybyłowicza i Zbigniewa Wrombla - ale także znamienitych gości, m.in. Kajetana Galasa – organy Hammonda, Macieja Kocińskiego – saksofony oraz Annę Jurksztowicz i Affabre Concinui – śpiew.