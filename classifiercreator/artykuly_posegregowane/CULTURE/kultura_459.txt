Wrocław, 24.03.2018. Od 24 bm. skwer przy Teatrze Muzycznym Capitol we Wrocławiu nosi nazwę skwer Wojciecha Młynarskiego.

                                        

            Skwerowi przy Teatrze Muzycznym Capitol we Wrocławiu nadano imię Wojciecha Młynarskiego. W sobotę, w przedostatni dzień 39. Przeglądu Piosenki Aktorskiej odbyła się uroczystość odsłonięcia tabliczki z imieniem nowego patrona skweru.
      
            Zmarły w marcu ubiegłego roku Wojciech Młynarski, poeta, autor tekstów piosenek, satyryk, artysta kabaretowy i reżyser teatralny, związany był z Przeglądem Piosenki Aktorskiej m.in. jako członek kapituły Nagrody im. Aleksandra Bardiniego.

Tabliczkę z imieniem nowego patrona skweru odsłonili Rafał Dutkiewicz i syn artysty, Jan Emil Młynarski, który mówił o związkach ojca z Wrocławiem. Młynarski zaznaczył, że Wrocław jako pierwszy nadał imię Wojciecha Młynarskiego w przestrzeni publicznej. Wyraził też nadzieję, że odwiedzający ten skwer będą przypominać sobie frazy z utworów ojca.

Prezydent Wrocławia Rafał Dutkiewicz zwrócił uwagę jak ważne są dziś dla młodzieży słowa Młynarskiego. Z kolei Paweł Krupski, główny producent Przeglądu Piosenki Aktorskiej podkreślił rolę jaką dla pokoleń odegrał artysta. "Wojciech Młynarski pomagał pokoleniom interpretować rzeczywistość, uczył i przypominał nam siłę i znaczenie słowa" - mówił.

Dyrektor Teatru Muzycznego Capitol Konrad Imiela wyraził nadzieję na zmianę adresu teatru na "skwer im. Wojciecha Młynarskiego 1.

W czasie uroczystości otwarcia skweru piosenki zmarłego artysty wykonali uczniowie Studium Musicalowego Capitol.