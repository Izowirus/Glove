Warszawa, 1981-10. Reprodukcje zdjęć do wystawy o Karolu Szymanowskim (1882-1937): portret kompozytora.
meg
PAP/Reprodukcja

Dokładny dzień wydarzenia nieustalony. Archiwum PAP © 2017 / Reprodukcja
                                        

            W sobotę w Zakopanem rozpocznie się jubileuszowy 40. festiwal poświęcony jednemu z najwybitniejszych polskich kompozytorów pierwszej połowy XX wieku - Karolowi Szymanowskiemu.
      
            Podczas koncertu inauguracyjnego 40. Dni Muzyki Karola Szymanowskiego w Teatrze Witkacego wystąpi Meccore String Quartet. Prologiem do koncertu będzie opowieść zatytułowana "Karol Szymanowski i doktor Olgierd Sokołowski – historia choroby i przyjaźni".

Jak wyjaśniła prezes Towarzystwa Muzycznego im. Szymanowskiego prof. Joanna Domańska, Szymanowski zmagał się z gruźlicą i wybór Zakopanego na stałe miejsce zamieszkania w latach 1930-1935 podyktowany był m.in. względami zdrowotnymi. „Ten wątek z życia kompozytora został wykorzystany jako oś tematyczna tegorocznego festiwalu, podczas którego będzie można oglądać wystawy +Polskie Davos+ i +Uzdrowisko Zakopane+” – mówiła.

Program festiwalu obejmuje 11 koncertów, projekcje filmowe, prelekcje, spotkania dyskusyjne i spektakle teatralne. Nie zabraknie także muzyki góralskiej, którą inspirował się twórca baletu „Harnasie”. „Podczas koncertów usłyszymy znakomitych artystów polskich i zagranicznych. Ich występy będą prawdziwą ucztą repertuarową i artystyczną” – zapewniła prof. Domańska.

Festiwal będzie okazją do wysłuchania m.in. jednego z najlepszych pianistów czeskich Ivo Kahanka, a także młodych i utalentowanych polskich pianistów - Jakuba Kuszlika, Andrzeja Wiercińskiego, Tymoteusza Biesa. Ciekawie zapowiada się także koncert skrzypcowego Duo Viennese z Austrii, wokalistek Anny Mikołajczyk - Niewiedział i Anny Radziejewsiej. Koneserów muzyki z pewnością przyciągnie Orkiestra Kameralna Polskiego Radia „Amadeus” pod batutą swojej legendarnej założycielki i kierownika artystycznego – Agnieszki Duczmal.

W bieżącym roku przypada 80. rocznica śmierci i 135. rocznica urodzin Karola Szymanowskiego. Kompozytor, pianista i krytyk muzyczny, przedstawiciel Młodej Polski, określany jako ojciec polskiej muzyki XX w. Karol Szymanowski urodził się w Tymoszówce (obecnie Ukraina) w 1882 r. Skomponował kilkadziesiąt dzieł solowych, kameralnych, symfonicznych i wokalno-instrumentalnych.

W październiku 1930 roku kompozytor osiadł w stolicy polskich Tatr na stałe. Wynajął willę „Atma”, gdzie – jak sam stwierdził – odnalazł dla siebie dom. Tutaj kompozytor wsłuchiwał się w góralskie muzykowanie kapeli Bartusia Obrochty. W „Atmie” powstawały m.in.: instrumentacja do ostatniego obrazu baletu „Harnasie”, „Pieśni kurpiowskie na głos i fortepian do słów ludowych”, „IV Symfonia koncertująca” na fortepian i orkiestrę „II Koncert skrzypcowy”, dwa fragmenty z „Litanii do Marii Panny” oraz jego dwa ostatnie fortepianowe Mazurki.

W listopadzie 1935 roku podupadający na zdrowiu z powodu gruźlicy Szymanowski opuścił Zakopane. Zmarł w sanatorium w Lozannie w 1937 roku. W 1976 roku powstało Muzeum Karola Szymanowskiego w jego zakopiańskim domu, willi „Atma”, które stanowi Oddział Muzeum Narodowego w Krakowie.

Rada Miasta Zakopanego ogłosiła 2017 rok Rokiem Szymanowskiego.