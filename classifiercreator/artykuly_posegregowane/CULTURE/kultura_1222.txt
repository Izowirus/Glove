Poznań, 18.05.2016. Reżyser Jan Komasa przemawia podczas konferencji prasowej zapowiadającej Malta Festival Poznań 2016 oraz multimedialne widowisko na 60. rocznicę Powstania Poznańskiego Czerwca 1956, 18 bm. w Fundacji Malta w Poznaniu. (pj/mgut) PAP/Paweł Jaskółka Archiwum PAP © 2017 / Paweł Jaskółka
                                        

            Jan Komasa, Katarzyna Klimkiewicz, Magnus von Horn i Łukasz Grzegorzek - to reżyserzy pokolenia trzydziestolatków, którym poświęcono cykl "Młodzi zdolni". W Narodowym Instytucie Audiowizualnym od środy, co dwa tygodnie, będą pokazy ich filmów i rozmowy z nimi.
      
            Celem cyklu "Młodzi zdolni" organizowanego przez Narodowy Instytut Audiowizualny jest pokazanie dorobku przedstawicieli pokolenia lat 80. w polskim kinie. Podczas spotkań zostaną zaprezentowane nie tylko najważniejsze dzieła młodych twórców, ale także ich etiudy szkolne, krótkie metraże i dokumenty.

Pokazom będą towarzyszyły rozmowy z reżyserami, które poprowadzi Kaja Klimek. Dziennikarka popkulturowa podkreśla, że trudno znaleźć wspólną nazwę pokolenia polskich twórców urodzonych w latach osiemdziesiątych.

"Ani forma, ani temat ich filmów nie pozwalają na sformułowanie gładkiego i okrągłego terminu, wspólnego mianownika. Należące do tego pokolenia reżyserki i reżyserzy eksplorują wszelkie zakamarki kina – od wielkich produkcji po małe, niezależne filmy artystyczne. Co zatem ich łączy? Są młodzi, zdolni, śmiało patrzą w przyszłość, ale jeszcze doskonale pamiętają swoje początki" - mówi Klimek. Jak dodaje, celem cyklu będzie "próba dowiedzenia się więcej o tych, którzy dziś rozdają karty w polskim kinie".

Bohaterem pierwszego, środowego spotkania, będzie Jan Komasa. Rozmowę z reżyserem, autorem m.in. "Sali samobójców" i fabularyzowanego dokumentu "Powstanie warszawskie", poprzedzą projekcje jego mniej znanych produkcji. Widzowie zobaczą "Warszawę", fabularny debiut reżysera z 2005 r. Nowela weszła w skład "Ody do radości", trzyczęściowego filmu "o młodych" zrealizowanego wspólnie z Anną Kazejak i Maciejem Migasem. Bohaterem epizodu Komasy jest Michał, młody raper, który wygrywa radiowy konkurs hip-hopowy. Jego dziewczyna - za namową ojca - ma wyjechać na studia do Londynu.

Prócz tego obecnym na spotkaniu zostanie przypomniany "Spływ", dokument Komasy sprzed dziesięciu lat. Reżyser zarejestrował spływ kajakowy na Mazurach, w którym uczestniczyła grupa nastolatków leczących się w MONAR-ze.

18 stycznia zaprezentuje się Katarzyna Klimkiewicz - laureatka m.in. nagrody Europejskiej Nagrody Filmowej za najlepszy europejski film krótkometrażowy oraz nagrody specjalnej jury Złotych Lwów za film "Hanoi-Warszawa". W programie spotkania znajdzie się pokaz "Wyspy", krótkometrażowego dokumentu nagrodzonego m.in. na festiwalu w Rotterdamie. Reżyserka nakręciła go z Chilijką Domingą Sotomayor. Film inspirowany wierszem Wisławy Szymborskiej "Wypadek drogowy" opowiada historię rodziny, która spotyka się w domu na wyspie Chiloe. Oczekując na brakujących gości, krewni wspominają chwile spędzone razem.

Przypomniana zostanie także "Zaślepiona" - zrealizowany w Wielkiej Brytanii erotyczno-polityczny thriller. Jego główną bohaterką jest odnosząca sukcesy czterdziestolatka, która nawiązuje romans ze studentem podejrzewanym o terroryzm.

Bohaterami lutowych spotkań będą: Magnus von Horn - nagrodzony za "Intruza", swój pełnometrażowy debiut, w kategoriach najlepszy reżyser oraz najlepszy scenarzysta na 40. Festiwalu Filmowym w Gdyni, wyróżniony za ten film Paszportem Polityki za rok 2015; oraz Łukasz Grzegorzek, który w "Kamperze" (2016) przedstawił parę trzydziestolatków, kiedyś zakochanych w sobie do szaleństwa, a teraz muszących zdecydować, czy kolejny krok w życiu zrobią razem czy osobno.

Spotkania będą się odbywały w siedzibie NInA w Warszawie. Wstęp na wszystkie wydarzenia jest bezpłatny.