Sopot, 26.05.2017. SuperHit Festiwal w Operze Leśnej w Sopocie (mk/jb) PAP/Strefa Gwiazd/Marcin Kmieciński Archiwum PAP/StrefaGwiazd © 2017 / Marcin Kmieciński
                                        

            Ponad 200 czarno-białych i kolorowych zdjęć, w tym archiwalnych dokumentów, projektów scenografii  i kostiumów, będzie można obejrzeć na wystawie plenerowej poświęconej historii Opery Leśnej. Ekspozycja, znajdująca się na terenie obiektu, zostanie otwarta w sobotę.
      
            Opera Leśna w Sopocie uważana jest za jeden z najpiękniejszych obiektów amfiteatralnych w Europie.

Dyrektor Muzeum Sopotu, Karolina Babicz powiedziała PAP, że wystawa "Historia Opery Leśnej" prezentować będzie nie tylko zdjęcia ale też druki związane z amfiteatrem np. plakat pierwszego spektaklu, jaki odbył się w Operze 11 sierpnia 1909 r. czyli "Obozu nocnego w Grenadzie" Conradina Kreutzera. Prezentowane będą też bilety wstępu, programy, okładki płyt, zdjęcia scenografii spektakli. Zwiedzający będą mogli obejrzeć zdjęcia z występów, zza kulis ale też przedstawiające obiekt - np. podczas czynu społecznego i malowania ławek.

Atrakcją wystawy - według Babicz - mogą być zdjęcia z albumu Georga i Friedy Potrek z lat 30. XX wieku, który Muzeum Sopotu kupiło kilka lat temu. "Dzięki ich fotografiom możemy zobaczyć w doskonałej jakości i skali stroje operowe i scenografie" – wyjaśniła.

Ekspozycja prezentowana będzie na 28 planszach umieszczonych na siedmiu stelażach (kubikach) o wysokości dwóch metrów. Obejmuje okres od początku istnienia Opery Leśnej w Sopocie po czasy współczesne. Na każdym ze stelaży, do wysokości ok. metra, będzie część adresowana do najmłodszych.

Wystawa przygotowana została w dwóch wersjach językowych: polskiej i angielskiej. Będzie się znajdować w pobliżu wejścia do Opery.

Babicz zwróciła uwagę, że wystawa jest pierwszym etapem prezentacji historii amfiteatru. "W przyszłości planujemy rozbudowę ekspozycji na terenie całego obiektu i w jego poszczególnych miejscach zamierzamy rozwijać różne wątki, np. plakatów na festiwale czy tego, co się działo przy garderobach" – wyjaśniła.



Program sobotniego otwarcia eskpozycji przewiduje m.in. spacer z przewodnikiem po całym obiekcie i spotkanie z Zofią de Ines – Lewczuk, scenografką i kostiumologiem. Organizatorami wystawy są Muzeum Sopotu, Bałtycka Agencja Artystyczna i Urząd Miasta Sopotu.

Opera Leśna to położony w leśnej dolinie amfiteatr otwarty w lipcu 1909 w Sopocie. W latach przedwojennych Opera Leśna, nazywana drugim Bayeruth (znane z festiwalu Wagnerowskiego miasto w niemieckiej Bawarii), zyskała międzynarodową sławę głównie dzięki prezentowanym na jej deskach operom Ryszarda Wagnera. Na leśnej scenie w Sopocie występowali wówczas najsławniejsi śpiewacy i światowej sławy dyrygenci. Powojenna historia Opery Leśnej to przede wszystkim Międzynarodowy Festiwal Piosenki. Na scenie Opery Leśnej występowali m.in. Karel Gott, Johny Cash, Charles Aznavour, Jose Feliciano, Annie Lennox, Paul Young, James Brown, Chris Rea, Whitney Houston, Bryan Adams, Zucchero, Garou, Paul Anka.