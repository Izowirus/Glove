The Frame to nowy telewizor Samsunga, który oprócz tradycyjnych funkcji pozwoli na obcowanie z dziełami sztuki z największych światowych galerii oraz młodych artystów. Jak obiecuje producent, zrewolucjonizuje również myślenie o wyposażeniu wnętrz.
      
            The Frame to według Samsunga pierwszy telewizor, który może oprócz tradycyjnych funkcji stać się również elementem aranżacji wnętrza, oferując dostęp do galerii dzieł artystycznych. Telewizor wyposażony jest w tryb Sztuka (Art Mode) pozwalający na wyświetlanie obrazów lub zdjęć w wysokiej rozdzielczości na ekranie urządzenia, gdy nie działa w trybie telewizyjnym.

Nowy telewizor Samsung zaprezentował na swojej konferencji, która odbyła się w piątek w Warszawie. Jednocześnie firma poinformowała, że produkt jest już w pełni dostępny na polskim rynku w oficjalnej dystrybucji za pośrednictwem sklepów marki, Samsung Brand Stores.

Na start użytkownik otrzymuje dostęp do kolekcji ponad 100 wyselekcjonowanych dzieł sztuki z galerii Samsung Collection. Ponadto, w ramach usługi abonamentowej możliwe jest wykupienie dostępu do innych dzieł poprzez Art Store, w którym znajdują się kolekcje stworzone we współpracy z największymi światowymi galeriami, takimi jak LUMAS, Saatchi Art, Sedition i Muzeum Albertina.

 
Ekran The Frame umożliwia również wyświetlanie personalizowanych treści, takich jak wybrane przez użytkownika zdjęcia. Jak mówi producent telewizora, firma Samsung, dzięki tym dodatkowym funkcjom przestaje być on jedynie przedmiotem użytkowym, a staje się elementem aranżacji wnętrza wnoszącym do niego wartość dodaną. Czarną ramę telewizora można dostosować do domowego wnętrza za pomocą mocowanych na magnesie ram w kolorze orzechowym, beżowym i białym.

Autorka bloga ewaiwnętrze.pl, Ewa Mierzejewska, w rozmowie z PAP zwraca uwagę, że myślenie o technologii w kontekście wnętrz zmienia się wraz ze stylem życia. Technologia jej zdaniem staje się coraz bardziej obecna w domu, co pociąga za sobą konieczność zmian w myśleniu o wnętrzach. Mierzejewska zwraca również uwagę na fakt, że kolekcjonowanie sztuki staje się coraz popularniejsze, a telewizor The Frame stwarza możliwość stworzenia unikalnych i zmiennych aranżacji wnętrz z wykorzystaniem nowoczesnej technologii pod względem zarówno estetycznym, jak i praktycznym.

The Frame jest telewizorem o rozdzielczości 4K (Ultra HD). Umożliwia oglądanie filmów i programów telewizyjnych w trybie Smart TV (wykorzystując połączenie z internetem dla możliwości korzystania z oferty treści strumieniowanych), a także tradycyjnym. Obraz wyświetlany jest w technologii HDR pozwalającej na zaawansowane renderowanie detali nawet w przypadku bardzo jasnych, bądź bardzo ciemnych scen. Tryb Sztuka dzięki czujnikom światła wrażliwy jest na zmiany otoczenia, dzięki czemu ekran telewizora The Frame dostosuje się do poziomu oświetlenia w pomieszczeniu, w którym się znajduje.