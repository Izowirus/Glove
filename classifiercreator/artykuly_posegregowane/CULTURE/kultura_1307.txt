Kraków, 27.10.2016. W Krakowie rozpoczęły się jubileuszowe, 20. Międzynarodowe Targi Książki, 27 bm. Gościem honorowym tegorocznych targów jest Izareal, a mottem tegorocznych targów są słowa zaczerpnięte z twórczości izraelskiego pisarza Etgara Kereta "Żeby czytać, trzeba być otwartym". (mr) PAP/Jacek Bednarczyk ***Zdjęcie do depeszy PAP pt. Izrael gościem honorowym jubileuszowych 20. Targów Książki w Krakowie*** PAP © 2016 / Jacek Bednarczyk
                                        

            Około 68 tysięcy osób odwiedziło zakończone w niedzielę 20. jubileuszowe Międzynarodowe Targi Książki w Krakowie. Święto literatury obfitowało w atrakcje i spotkania z autorami: zaprezentowało się ponad 700 wystawców z 25 krajów oraz 759 autorów.
      
            Grażyna Grabowska, prezes Targów w Krakowie oceniła, że tegoroczna edycja imprezy zakończyła się pełnym sukcesem. „Tłumy zwiedzających po raz kolejny udowodniły, że w Krakowie książka ma się bardzo dobrze” - podkreśliła.

Według niej sukces frekwencyjny przełożył się na sprzedaż książek przez wystawców. Wielu z nich już po trzecim dniu targów sprzedało o 20 proc. więcej książek niż w roku poprzednim przez wszystkie dni trwania imprezy.

W sumie w trakcie trwającego od czwartku wydarzenia zaprezentowało się ponad 700 wystawców z 25 krajów, m.in. z Australii, Austrii, Czech, Francji, Grecji, Gruzji, Hiszpanii, Izraela, Litwy, Łotwy, Niemiec, Rumunii, USA, Węgier, Wielkiej Brytanii, Włoch. 18 wystawców jest wiernych Targom Książki od ich pierwszej edycji w 1997 r.

Tym razem tradycyjna formuła oznajmiająca początek tego święta literatury zabrzmiała po hebrajsku, bo gościem honorowym był Izrael.

Z czytelnikami spotkało się 759 autorów z Polski i zagranicy. Do Krakowa przyjechali m.in. autor bestsellerowych "Godzin" Michael Cunningham i Australijczyk Richard Flanagan. Pojawiła się cała czołówka polskich pisarzy, w tym Katarzyna Bonda, Sylwia Chutnik, Małgorzata Kalicińska, Marek Krajewski, Andrzej Pilipiuk, Józef Hen, Filip Springer, Andrzej Stasiuk, Olga Tokarczuk, Szczepan Twardoch oraz Janusz L. Wiśniewski.

Targom towarzyszyły salony: Wydawnictw Akademickich i Naukowych, Wydawców Katolickich, Nowych Mediów, Książki Dziecięcej i Młodzieżowej oraz po raz drugi w historii tej imprezy Komiksów. Oprócz wydarzeń adresowanych do czytelników, zaplanowano spotkania branżowe z udziałem wydawców, hurtowników, księgarzy i bibliotekarzy.

W trakcie imprezy po raz 19. wręczona została Nagroda im. Jana Długosza – dla najlepszej publikacji naukowej lub popularnonaukowej z dziedziny humanistyki. Otrzymała ją Anna Machcewicz za książkę „Bunt. Strajki w Trójmieście. Sierpień 1980”. Machcewicz odebrała statuetkę autorstwa prof. Bronisława Chromego i 30 tys. zł ufundowane przez ministra kultury i dziedzictwa narodowego oraz spółkę Targi w Krakowie. Statuetką uhonorowano także Europejskie Centrum Solidarności, które wydało książkę.

Organizatorzy wydali też specjalną książkę. Poprosili 20 pisarzy, reprezentujących odmienne style pisarskie o napisanie krótkiego opowiadania inspirowanego słowami: "jesienny, mglisty poranek w Galicji", "autograf", "malinowa królowa" i "prezent". Wstęp do jubileuszowego wydawnictwa napisał prof. Jerzy Bralczyk. Część nakładu trafi do sprzedaży, a uzyskany dochód zostanie przeznaczony na zakup książek dla Schroniska dla Bezdomnych Kobiet w dzielnicy Czyżyny.

Równolegle do Targów Książki w Krakowie odbywał się literacki Festiwal Conrada.