Gdańsk, 15.09.2016. Prace wykończeniowe na budowie Muzeum II Wojny Światowej w Gdańsku, 15 bm. Jak podało 6 bm. MKiDN - Muzeum II Wojny zostanie połączone z Muzeum Westerplatte i Wojny 1939. Nowa instytucja zostanie utworzona 1 grudnia. (aw/awol) PAP/Adam Warżawa PAP © 2016 / Adam Warżawa
                                        

            Muzeum II Wojny Światowej oraz Muzeum Westerplatte i Wojny 1939 będą połączone - powiedział w piątek w Gdańsku wiceminister kultury Jarosław Sellin, komentując decyzję WSA o wstrzymaniu decyzji MKiDN w tej sprawie.
      
            „Muzeum II Wojny Światowej i Muzeum Westerplatte i Wojny 1939, oba ulokowane w Gdańsku, będą połączone. To będzie jedno muzeum należące do ministra kultury i dziedzictwa narodowego. Racje prawne ze względu na interes społeczny, ale także racje organizacyjne i ekonomiczne są po naszej stronie. I te muzea połączone będą, proszę być tego pewnym” – powiedział dziennikarzom Sellin, który był gościem I Pomorskiego Kongresu Pamięci Narodowej.

Wojewódzki Sąd Administracyjny w Warszawie - jak dowiedziała się w czwartek PAP - wstrzymał do czasu rozpoznania decyzję MKiDN o połączeniu Muzeum II Wojny Światowej z Muzeum Westerplatte. Postanowienie to jest nieprawomocne, dotyczy skargi dyrekcji muzeum na decyzję MKiDN. Termin połączenia muzeów minister kultury wyznaczył na 1 lutego 2017 r. W tym też terminie ma zostać otwarta wystawa stała Muzeum II Wojny Światowej.

„Sąd poprosił o więcej czasu na rozpatrzenie tej sprawy, ponieważ uznał, że w tym roku nie ma takiego planu, aby tę sprawę rozpatrzyć i chce to rozpatrzyć w przyszłym roku. Uruchomimy procedury prawne związane z zażaleniem na prośbę sądu – ale to jest prośba tylko o przesunięcie w czasie samego rozstrzygnięcia. Natomiast co do samego rozstrzygnięcia, to jestem spokojny” – mówił Sellin.

Dyrekcja Muzeum II Wojny Światowej w Gdańsku w drugiej połowie września zaskarżyła decyzję ministerstwa kultury o połączeniu tej placówki z Muzeum Westerplatte i Wojny 1939. Zdaniem skarżących decyzja została podjęta przez resort z naruszeniem prawa i przyniesie duże straty.

MKiDN chce przywrócić obu muzeom pierwotny cel

Skarga odnosi się do wydanego 6 września przez ministra kultury i dziedzictwa narodowego rozporządzenia, w myśl którego Muzeum II Wojny Światowej w Gdańsku zostanie połączone z gdańskim Muzeum Westerplatte i Wojny 1939. Resort poinformował, że celem tej zmiany jest "optymalne wykorzystanie potencjału placówek o zbliżonym profilu działalności zlokalizowanych w Gdańsku, przy optymalizacji wydatkowania środków finansowych pochodzących z budżetu państwa".

W niedawnym wywiadzie dla PAP minister kultury Piotr Gliński podkreślił, że MKiDN chce przywrócić obu muzeom pierwotny cel. "Bo przecież tzw. Muzeum II Wojny Światowej powołane zostało jako Muzeum Westerplatte. Jego celem było opowiadanie Polakom o II wojnie Światowej, a właśnie Westerplatte jest w Gdańsku symbolem tej wojny (...) My, łącząc te dwie instytucje, przywracamy stan pierwotny. Muzeum II Wojny Światowej zbudowane przez naszych poprzedników nikt nie zniszczy, chcemy z tego dorobku skorzystać, łącząc go z Muzeum Westerplatte. Chcemy dopełnić przekaz Muzeum II Wojny Światowej" - mówił Gliński.

Poza dyrekcją gdańskiej placówki w październiku decyzję MKiDN o połączeniu muzeów zaskarżył do WSA w Warszawie Rzecznik Praw Obywatelskich.

Zdaniem RPO Muzeum Westerplatte i Wojny 1939 zostało utworzone przez MKiDN dla pozoru, a rzeczywistym celem wydania tej decyzji było doprowadzenie do likwidacji funkcjonującego od ośmiu lat Muzeum II Wojny Światowej i całkowita zmiana profilu powstałej w ten sposób instytucji muzealnej. Według rzecznika zarządzenie ministra kultury o połączeniu muzeów może także spowodować naruszenie konstytucyjnego prawa obywateli do dostępu do dóbr kultury - MIIWŚ zebrało już w depozyt wiele eksponatów od darczyńców m.in. z Armii Krajowej, którzy zamierzają je zabrać, jeżeli dojdzie do połączenia muzeów.