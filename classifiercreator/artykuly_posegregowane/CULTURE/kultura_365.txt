Warszawa, 17.05.2018. 9. Warszawskie Targi Książki rozpoczęły się, 17 bm. na Stadionie PGE Narodowy w Warszawie. (soa) PAP/Tomasz Gzell PAP © 2018 / Tomasz Gzell
                                        

            Tytuły 20 książek, które w tym roku nominowane zostały do Literackiej Nagrody Nike ogłoszono w czwartek, pierwszego dnia Warszawskich Targów Książki. Finalistów nagrody poznamy we wrześniu, a laureata - w pierwszą niedzielę października.
      
            Wśród nominacji znalazły się tomiki wierszy: "Druga ręka" Wojciecha Bonowicza, "Stance" Jerzego Kornholda, "Pamięć operacyjna" Ewy Lipskiej, a także powieści: "Nieczułość" Martyny Bundy, "Lata powyżej zera" Anny Cieplak, "Toast na progu" Andrzeja Mencwela, "Duchy Jeremiego" Roberta Rienta, "Wymazane" Michała Witkowskiego. O nagrodę ubiegają się też tomy opowiadań: "Pan wszystkich krów" Andrzeja Dybczaka, "Po trochu" Weroniki Gogoli, "Rejwach" Mikołaja Grynberga, "Mikrotyki" Pawła Sołtysa, "Rzeczy, których nie wyrzuciłem" Marcina Wichy.

Nominowane książki reporterskie to: "Nie hańbi" Olgi Gitkiewicz, "Terremoto" Jarosława Mikołajewskiego i "Foucault w Warszawie Remigiusza Ryzińskiego. Listę nominacji zamykają: biografie "Ja, Gombrowicz" Klementyny Suchanow i "Sendlerowa. W ukryciu" Anny Bikont oraz tomy esejów: "Lesbos" Renaty Lis oraz "Poezja dla poczatkujących" Adama Zagajewskiego.

Nike to nagroda za najlepsza książkę roku. W konkursie startować mogą wszystkie gatunki literackie. Zwycięzca otrzymuje 100 tys. zł i statuetkę. Fundatorami Nike są "Gazeta Wyborcza" i Fundacja Agory. Wśród laureatów nagrody są m.in. Wiesław Myśliwski, Czesław Miłosz, Dorota Masłowska, Olga Tokarczuk, Jarosław Marek Rymkiewicz, Jerzy Pilch.