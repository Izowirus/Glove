Rząd Portugalii przekazał miastu Porto 85 obrazów zmarłego w 1983 r. katalońskiego malarza Joana Miro. Dzieła słynnego artysty, które jeszcze niedawno miały zostać zlicytowane, pozostaną tam przez okres co najmniej 25 lat.
      
            Władze w Lizbonie ujawniły, że w pierwszej kolejności malowidła Joana Miro będą wystawiane w Fundacji Serralvesa, największym ośrodku życia kulturalnego w Porto.

Portugalski pasjonat sztuki Antonio Fonseca uważa decyzję portugalskiego rządu za korzystną dla rodzimej kultury. Przyznał, że najbardziej na pozostawieniu dzieł Joana Miro w Portugalii zyskają turyści i lokalny budżet. "To, że udało się umieścić dzieła Miro na stałe w Porto jest bardzo dobrą wiadomością dla tego miasta - i to nie tylko dla pasjonatów sztuki. Porto przybędzie bowiem dodatkowa atrakcja turystyczna, która z pewnością przełoży się na wpływy finansowe" - powiedział PAP Life Fonseca.

W 2014 r. udało się zatrzymać licytację dzieł pochodzącego z Katalonii artysty, które znajdowały się w portugalskich rękach. Przeszły one na własność Portugalii po znacjonalizowaniu banku-bankruta BPN w 2008 r. Obrazy autorstwa Miro były własnością tej instytucji od 2003 r.

Centroprawicowy rząd Pedra Passosa Coelho, poszukujący pieniędzy na spłacanie zaciągniętego zewnętrznego długu rozważał sprzedaż posiadanych przez Portugalię dzieł Miro za pośrednictwem domu aukcyjnego Christies's. Po protestach różnych środowisk licytację odwołano.

W poniedziałek na 12 lat więzienia skazany został dawny prezes BPN Jose Oliveira Costa, który doprowadził ten bank do bankructwa, i niemal do zlicytowania obrazów Miro. Jak poinformowała sędzia, dwunastoletnia kara więzienia wynika z potwierdzonych przestępstw nadużywania stanowiska, fałszowania dokumentów, działań szkodzących interesowi spółki, a także nielegalnego nabycia akcji oraz oszustw podatkowych, których dopuścił się Oliveira Costa.

W 2016 r. Trybunał Obrachunkowy w Lizbonie poinformował, że w związku z koniecznością ratowania BPN przez państwo portugalscy podatnicy stracili łącznie 3,7 mld euro.

Z Lizbony Marcin Zatyka