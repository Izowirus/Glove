epa05993874 Iranian director Mohammad Rasoulof gives his speech after winning the award for his movie 'Lerd' ( A man of Integrity) during the Uncertain Regard Awards Ceremony of the 70th Cannes Film Festival, in Cannes, France, 27 May 2017.  EPA/SEBASTIEN NOGIER 
Dostawca: PAP/EPA. PAP/EPA © 2017 / SEBASTIEN NOGIER
                                        

            Dramat obyczajowy "Lerd" Irańczyka Mohammada Rasoulofa wygrał w sobotę w konkursie Un Certain Regard na 70. Międzynarodowym Festiwalu Filmowym w Cannes. Umacnia to reputację irańskich filmowców jako twórców bezkompromisowych i ambitnych - podkreśla Reuters.
      
            "Lerd" (angielski tytuł "A Man of Integrity") opowiada historię hodowcy ryb, który mimo nacisków odmawia wręczenia łapówki, by wyjść z trudnej sytuacji. Amerykański magazyn "Variety" opisuje go jako "pełen napięcia, rozwścieczający dramat (...), który przemawia do widza zarówno na konkretnym, jak i uniwersalnym poziomie".

To szósty film fabularny 45-letniego Rasoulofa, niezależnego reżysera, scenarzysty i producenta. Polskim widzom znany jest jako autor m.in. "Pożegnania" czy "Rękopisy nie płoną".

Nagrodzone w sobotę dzieło Rasoulofa powstało w Iranie, ale - jak zauważa Reuters - z uwagi na jego krytyczną wymowę nie trafi na ekrany kin w tym kraju, jednak - zdaniem "Variety" - ma bardzo duże szanse na dystrybucję międzynarodową.

Odbierając nagrodę, twórca wyraził nadzieję, że ułatwi ona pracę jego irańskim kolegom. "Kocham Iran, ale on jest jak ojciec alkoholik, czasem bije" - powiedział.

W 2010 roku Rasoulof został aresztowany wraz z innym znanym reżyserem Jafarem Panahim i skazany na karę więzienia. Obecnie przebywa na wolności za kaucją.

Rasoulof powiedział, że irańskie władze wydały zgodę na pracę nad "Lerd" dopiero, gdy podpisał zobowiązanie, że film nie będzie "zbyt mroczny". Nie dostał pozwolenia na pokazywanie swego dzieła w kraju, podobnie jak w przypadku swych wcześniejszych filmów fabularnych.

Wybór jury Un Certain Regard, z przewodniczącą Umą Thurman, umacnia reputację irańskich filmowców jako twórców ambitnych i niestroniących od trudnych tematów mimo niesprzyjających warunków w kraju. W lutym Oscarem dla najlepszego filmu nieanglojęzycznego nagrodzono dramat "Klient" innego Irańczyka, Asghara Farhadiego.

Un Certain Regard to sekcja canneńskiego festiwalu oddzielna od konkursu głównego. W tym konkursie nagradzani są przede wszystkim młodzi twórcy i innowacyjne spojrzenie na sztukę filmową.

Również w sobotę ogłoszono, że najlepszy film dokumentalny tegorocznego festiwalu to "Visages, villages", zapis podróży przez francuską prowincję i kiełkującej przyjaźni między twórcami obrazu, Agnes Vardą i fotografem oraz muralistą o pseudonimie J.R.

W tym roku o najważniejszą nagrodę w Cannes, Złotą Palmę, ubiega się 19 filmów; zwycięzca zostanie ogłoszony w niedzielę wieczorem. Jury przewodniczy hiszpański reżyser Pedro Almodovar.