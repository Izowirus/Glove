4 marca odbędzie się szósta edycja biegu "Tropem Wilczym". Okolicznościowy bieg organizowany jest w Polsce, ale także za granicą - w tym roku m.in. w Nowym Jorku - z okazji Narodowego Dnia Pamięci "Żołnierzy Wyklętych" - poinformowali w poniedziałek organizatorzy.
      
            "Projekt +Tropem Wilczym - Bieg Pamięci Żołnierzy Wyklętych+ realizowany przez Fundację Wolność i Demokracja (...) jest inicjatywą, która na stałe wpisała się do kalendarza imprez edukacyjno-historycznych" - powiedziała na konferencji prasowej Lilia Luboniewicz, sekretarz zarządu fundacji, która organizuje bieg.

W jej ocenie, wydarzenie to jest symbolicznym "biegiem ku historii". Jak mówiła, inicjatywa ta cieszy się ogromną popularnością. "Pamiętamy i właśnie w dniu 4 marca, zjednoczeni wszyscy, chcemy oddać hołd bohaterom, którzy walczyli o wolną Polskę" - dodała.

W ramach projektu odbędzie się tradycyjny bieg na dystansie 1963 metrów (odwołanie do roku 1963, w którym zginął ostatni żołnierz wyklęty - Józef Franczak, ps. Lalek).

W tym roku specjalna edycja biegu odbędzie się m.in. w Nowym Jorku, a jego otwarcia dokona zastępca prezesa IPN prof. Krzysztof Szwagrzyk. Jak zaznaczył, działalność naukowa instytutu to obowiązek, który IPN spełnia "w różny sposób". "Poprzez poszukiwania, poprzez ekshumacje; tu, w kraju, jak i poza granicami (...). Byłoby to znacznie mniej wartościowe, gdybyśmy nie próbowali o tych działaniach mówić w różny sposób. Pokazywać nasz szacunek do żołnierzy wyklętych, pokazywać jak my dzisiaj - Polacy początku XXI wieku - dbamy o ich pamięć" - powiedział Szwagrzyk.

Mówiąc o inicjatywie biegu "Tropem Wilczym", prof. Szwagrzyk pokreślił, że uczestniczy w niej od lat i jest to "piękna forma" upamiętnienia. "Bardzo się cieszę, że ta forma nabiera z roku na rok coraz piękniejszych barw; coraz więcej osób w niej uczestniczy. Za prawie tydzień będę miał możliwość uczestniczenia w otwarciu takiego biegu w Nowym Jorku. Kilka lat temu aż trudno było sobie wyobrazić taką sytuację, że setki Polaków w Nowym Jorku będą w taki oto sposób honorowało pamięć o naszych bohaterach, pamięć o żołnierzach wyklętych" - dodał.

Rzecznik projektu "Tropem Wilczym" Barbara Konarska zaznaczyła, że wydarzenie 5 lat temu miało zupełnie inny wymiar. "Pięć lat temu to było nawet mniej niż 20 osób, które pobiegło leśnym plenerem. Pan Michał Dworczyk, który dziś jest ministrem (szef Kancelarii Premiera - PAP) (...) wymyślił, że bieg w intencji żołnierzy wyklętych to będzie bardzo dobra aktywność" - wyjaśniła.

Według Konarskiej, najważniejsza w tej inicjatywie jest "moc robienia czegoś wspólnie". "Powinno się nie tylko wspólnie pobiec, nie tylko tak czynnie uczcić żołnierzy wyklętych, ale również opowiedzieć ludziom, dlaczego" - podkreśliła.

Konarska wyjaśniła, że w imprezie biegną nie tylko Polacy, ale ludzie różnych narodowości - przede wszystkim, różnej narodowości żołnierze. Dodała, że w projekt, poza polskimi miastami, włączane są także zagraniczne miasta, m.in. "w Stanach Zjednoczonych: Chicago, Nowy Jork".

W 2011 r. dzień 1 marca został ustanowiony świętem państwowym - Narodowym Dniem Pamięci "Żołnierzy Wyklętych". Jest to święto, honorujące i upamiętniające żołnierzy polskiego podziemia antykomunistycznego i antysowieckiego działającego w latach 1944-1963 w obrębie przedwojennych granic RP.

W 2013 grupa pasjonatów i działaczy społecznych postanowiła zorganizować "Tropem Wilczym. Bieg Pamięci Żołnierzy Wyklętych" w lesie koło Zalewu Zegrzyńskiego. Pierwsza edycja biegu miała charakter surwiwalowy, a wzięło w niej udział 50 uczestników. Rok później, dzięki wielkiemu zaangażowaniu ludzi z Fundacji Wolność i Demokracja, która organizuje go do dzisiaj, bieg zaczął nabierać rozpędu i został przeniesiony w miejsce znane z późniejszych edycji w Warszawie - Park Skaryszewski. Pobiegło wtedy 1500 biegaczy. Od 2015 bieg ma charakter ogólnopolski i na stałe wpisuje się w kalendarz wydarzeń biegowych.

W 2017 roku w Biegu wzięło udział ok. 60 tys. uczestników z 281 miast: 229 miast-partnerów, 6 miast zagranicznych (Wilno, Londyn, Nowy Jork, Chicago, Herdorf-Dermbach, Ingleburn), 41 miast (w ramach biegów garnizonowych) oraz 5 misji wojskowych za granicą (Kosowo, Afganistan, Irak, Kuwejt, Bośnia i Hercegowina), gdzie hołd Żołnierzom Wyklętym oddali nie tylko polscy żołnierzy, ale również żołnierze z USA, Węgier, Danii, Ukrainy itd.

Obecna edycja to 333 polskie miasta, dawne ziemie polskie na kresach, europejskie stolice, Nowy Jork, Chicago, Australia. 4 marca 2018 roku pobiegną żołnierze wszystkich narodowości stacjonujący na misjach wojskowych w Afganistanie, Iraku, Kuwejcie, Bośni i Hercegowinie.

VI edycja "Tropem Wilczym - Bieg Pamięci Żołnierzy Wyklętych" odbędzie się pod patronatem honorowym prezydenta RP Andrzeja Dudy.