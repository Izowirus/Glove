Warszawa, 17.09.2014. Wystawa Archiwum Polskiego Radia i Narodowego Centrum Kultury pt. "A muzyka wciąż grała - Polskie Radio 1939", 17 bm. w Warszawie. (mr) PAP/Jacek Turczyk Archiwum PAP © 2016 / Jacek Turczyk
                                        

            Pierwsza regionalna rozgłośnia w Polsce - Radio Kraków kończy w środę 90 lat. W roku jubileuszowym Radio zaplanowało szereg wydarzeń artystycznych i koncertów, m.in. premierę słuchowiska "Sceny z +Wyzwolenia+" Stanisława Wyspiańskiego.
      
            W środę, 15 lutego, od godz. 9 Radio Kraków zaprasza na jubileuszowy tort. Pracownicy rozgłośni czekają na słuchaczy w siedzibie radia w Krakowie oraz w studiach terenowych: w Tarnowie i Nowym Sączu.

Pierwsze oficjalne wydarzenie w ramach obchodów zaplanowano na 24 lutego. W tym dniu nastąpi prezentacja słuchowiska "Sceny z +Wyzwolenia+ Stanisława Wyspiańskiego" w reż. Agaty Dudy-Gracz.

"Premierą słuchowiska tak naprawdę dopiero zainaugurujemy obchody 90-lecia. W ciągu roku planujemy szereg różnych wydarzeń artystycznych, koncertów i to nie tylko w Krakowie. Chcemy, aby to 90-lecie brzmiało cały rok" - zapowiedział prezes, redaktor naczelny Radia Kraków Przemysław Bolechowski.

Premierą jubileuszowego słuchowiska "Sceny z +Wyzwolenia+ Stanisława Wyspiańskiego" Radio Kraków nawiązuje do tradycji teatru radiowego z udziałem publiczności. Premiera słuchowiska, w obsadzie z Anną Polony i Jerzym Trelą, zostanie zrealizowana na żywo, z udziałem publiczności. Uroczystość będzie także okazją do wręczenia kulturalnych nagród Radia Kraków za ubiegły rok: Marek i Supermarek Radia Kraków oraz nagrody Transfer 2016.

"Halo! Halo! Tu Polskie Radio Kraków, fala 42" - tymi słowami 15 lutego 1927 r. Lena Meyerholdowa zainaugurowała antenową działalność Radia Kraków. Nastąpiło to półtora roku po uruchomieniu Polskiego Radia w Warszawie.

90 lat historii Radia Kraków to równocześnie 90 lat historii Krakowa i Małopolski. To najważniejsze dla mieszkańców regionu wydarzenia, które Radio Kraków relacjonowało, w tym wszystkie pielgrzymki papieskie, transmisje najważniejszych wydarzeń kulturalnych czy wydarzeń sportowych.

Na antenie Radia Kraków nastąpiła m.in. pierwsza transmisja sportowa z boiska piłkarskiego (relacje z meczu Wisła-Cracovia rozegranego 22 września 1929). Za pośrednictwem Radia Kraków codziennie od 1 sierpnia 1927 r. (z wyjątkiem okresu II wojny światowej) w samo południe w Polskim Radiu nadawany jest hejnał z wieży Mariackiej.

Dziś Radio Kraków jest jednym z najważniejszych mediów w Małopolsce i najbardziej opiniotwórczym medium regionalnym w Polsce (wg rankingu Instytutu Monitorowania Mediów). W 2012 r. za zaangażowanie w wydarzenia ważne dla lokalnej społeczności oraz dbałość o najwyższą jakość programu i informacji otrzymało Medal Cracoviae Merenti, najważniejsze odznaczenie Miasta Krakowa.

Jubileusz 90-lecia - jak podała rozgłośnia w informacji prasowej - ma być okazją do nawiązania do najlepszych tradycji Radia Kraków, radia od zawsze związanego z Krakowem i Małopolską. Radia, z którym współpracowali i współpracują najwybitniejsi twórcy kultury i nauki, które jest miejscem realizacji ważnych wydarzeń społecznych i artystycznych.

Patronat nad jubileuszem objął prezydent RP Andrzej Duda.