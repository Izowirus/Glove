Bydgoszcz, 19.11.2016. Reżyser Jerzy Skolimowski podczas uroczystej gali zamknięcia 24. Festiwalu Sztuki Autorów Zdjęć Filmowych Camerimage w bydgoskiej Operze Nova, 19 bm. (zuz) PAP/Tytus Żmijewski Archiwum PAP © 2018 / Tytus Żmijewski
                                        

            Rozmowy z aktorami i reżyserami, projekcje filmowe, koncerty, wystawy, dziecięce warsztaty artystyczne oraz dziennikarskie - dla studentów, zaplanowano w ramach jubileuszowego 15. Festiwalu Filmów - Spotkań NieZwykłych, który we wtorek rozpocznie się w Sandomierzu.
      
            Poszczególne wydarzenia imprezy, która potrwa do niedzieli, będą się odbywały w kinie "Starówka", w Katolickim Domu Kultury, w galerii Biura Wystaw Artystycznych, w Iluzjon Art Cafe i w zabytkowych obiektach miasta – Domu Długosza, zamku i na Rynku.

Reżyserem NieZwykłym tegorocznej edycji festiwalu jest Jerzy Skolimowski, a Aktorką NiezWykłą – Stanisława Celińska.

Zaplanowano retrospektywę filmów Skolimowskiego, który w Sandomierzu będzie świętował swoje 80. urodziny. Będzie można zobaczyć m. in.: "Rysopis", "Walkower", "Barierę", "Ręce do góry", "11 minut", "Essenital Killing". Skolimowski podczas festiwalu odbierze Koronę Sandomierską, a Celińska - Kamień Optymizmu. Artystka wystąpi w Sandomierzu z koncertem piosenek ze swojej płyty "Atramentowa".

Odbędą się spotkanie autorskie z takimi artystami jak m.in. Magdalena Boczarska, Kinga Dębska, Maria Dębska, Marta Nieradkiewicz, Jakub Gierszał, Dawid Ogrodnik, Robert Gliński, Wojciech Staroń, Andrzej Sapija.

Podczas festiwalowych projekcji będzie można obejrzeć nagradzane w ostatnich miesiącach i docenione przez publiczność filmy, takie jak m. in.: "Sztuka kochania. Historia Michaliny Wisłockiej" (reż. Maria Sadowska), "Twarz" (reż. Małgorzata Szumowska), "Niemiłość" (reż. Andriej Zwiagincew), "Happy End" (reż. Michael Haneke), "Trzy billboardy za Ebbing, Missouri" (reż. Martin McDonagh), "Najlepszy" (reż. Łukasz Palkowski), "Cicha noc" (reż. Piotr Domalewski).

W Sandomierzu nie zabraknie filmów reprezentujących nurt kina studyjnego – debiutów filmowych ze Studia Munka, zrealizowanych w ramach programów Stowarzyszenia Filmowców Polskich: „Pierwszy dokument”, „Pierwsza animacja” i „30 minut”.

W roku obchodów 40-lecia pracy artystycznej Andrzeja Pągowskiego, podczas festiwalu prezentowana będzie wystawa jego plakatów filmowych - do obrazów bohaterów poprzednich edycji festiwalu. Z kolei wielbiciele twórczości Wojciecha Młynarskiego będą mogli obejrzeć film dokumentalny Alicji Albrecht o życiu twórcy "Młynarski. Piosenka finałowa" i posłuchać koncertu "Mój ulubiony Młynarski" w wykonaniu Piotra Machalicy.

Wśród festiwalowych propozycji są także "Rozmowy przy stole" – dialog prof. Jerzego Bralczyka i Krzysztofa Materny, "Czytanie dzieciom" przez Jacka Cygana własnych tekstów i koncert zespołu nawiązującego muzycznie do brzmień lat 60. - The Fruitcakes.

W roku jubileuszu idei festiwalu, na sandomierskim Rynku postawione zostaną Szklane Ławki Pilkingtona - każda opatrzona cytatem pochodzącym z filmów reżyserów NieZwykłych, honorowanych podczas imprezy.

Istotną częścią festiwalu są warsztaty filmowe dla dzieci i młodzieży - 10. edycja Filmowych Ogrodów Wyobraźni oraz 6. Edycja Szklanego Ekranu Pilkingtona, projekcje edukacyjne z prelekcjami autorów programu Akademii Filmowej "Otwórz oczy!" i seanse familijne, integrujące członków rodzin w różnym wieku. Przygotowano też warsztaty dziennikarskie dla studentów Uniwersytetu Warszawskiego.

Festiwalowi będzie towarzyszył projekt Polska Światłoczuła - pokazy filmów i spotkania z twórcami w miejscowościach i miejscach, w których nie ma kin. W programie znajdą się m.in. projekcje fabularnego debiutu Jana P. Matuszyńskiego „Ostatnia rodzina” w Zaklikowie i Zawichoście. Gościem pokazów będzie Andrzej Seweryn.

Szczegółowy program Festiwalu Filmów - Spotkań NieZwkłych można znaleźć na stronie internetowej www.festiwalniezwykly.pl

Pomysłodawczynią i producentem imprezy jest Katarzyna Kubacka–Seweryn - pedagog, producentka wydarzeń artystycznych, prezes Fundacji Kultury i Sztuki "Taki jestem".

Organizatorem wydarzenia jest Fundacja Kultury i Sztuki "Taki jestem" oraz firma Camfilm – we współpracy z Urzędem Miasta w Sandomierzu. Patronat nad festiwalem sprawują: Ministerstwo Kultury i Dziedzictwa Narodowego i burmistrz Sandomierza, Marek Bronkowski.