Seans "Soli ziemi czarnej" i rozmowa - tak przyjaciele i współpracownicy pożegnają w piątek wieczorem w Katowicach, już po uroczystościach pogrzebowych, zmarłego 18 grudnia wybitnego reżysera Kazimierza Kutza.
      
            Pogrzeb reżysera odbędzie się w południe na cmentarzu przy ul. Sienkiewicza w Katowicach. Wieczorem Instytucja Filmowa Silesia Film przygotowała w katowickim Kinie Kosmos pokaz cyfrowo zrekonstruowanej wersji jego filmu "Sól ziemi czarnej" z 1969 r., wchodzącego w skład trylogii śląskiej.

Jak poinformowała Agnieszka Skrzelowska z działu promocji Silesii Film, seans poprzedzi rozmowa z gośćmi - przyjaciółmi i współpracownikami Kazimierza Kutza. Będą to: aktor Olgierd Łukaszewicz, dr Krystyna Klaczkowska - wieloletnia współpracownica reżysera, autor filmu o Kutzu Wojciech Sarnowicz oraz przyjaciel reżysera Krzysztof Kuc. Spotkanie poprowadzi filmoznawca Mariusz Ciszewski.

Akcja "Soli ziemi czarnej" rozgrywa się na terenie Śląska w chwili wybuchu drugiego powstania śląskiego. Liczna rodzina Basistów, pod przywództwem najstarszego z braci Erwina (Jan Englert), wyrusza, by wspomóc powstańców w walkach. W trakcie zaciętego boju dochodzi do wielu niespodziewanych sytuacji: narodzin uczucia pomiędzy najmłodszym z braci, Gabrielem (Olgierd Łukaszewicz), a sanitariuszką niemiecką oraz przybycia z pomocą porucznika artylerii (Daniel Olbrychski).

Silesia Film planuje w przyszłym roku wiele wydarzeń upamiętniających postać i dorobek Kazimierza Kutza - w lutym artysta skończyłby 90 lat. Przygotowała też kalendarz na przyszły rok z dwunastoma kadrami z jego filmów.