epa05966419 People walk in front the official poster of the 70th annual Cannes Film Festival on the Palais des Festivals facade, in Cannes, France, 15 May 2017. The poster displays a photogram of Italian actress Claudia Cardinale. The film festival will run from 17 to 28 May. EPA/SEBASTIEN NOGIER Dostawca: PAP/EPA. PAP/EPA © 2017 / SEBASTIEN NOGIER
                                        

            Pokaz zrekonstruowanego cyfrowo "Człowieka z żelaza" Andrzeja Wajdy, krótkometrażowe filmy "Koniec widzenia" i "Najpiękniejsze fajerwerki ever" oraz koprodukcja francusko-litewsko-ukraińsko-polska "Szron" - to niektóre z propozycji polskiej kinematografii na 70. Festiwalu Filmowym w Cannes.
      
            Międzynarodowy Festiwal Filmowy w Cannes rozpoczyna się w środę. W programie znalazły się m.in. wydarzenia związane z polskim kinem.
Jak poinformował Polski Instytut Sztuki Filmowej, zrekonstruowany cyfrowo "Człowiek z żelaza" Andrzeja Wajdy zostanie zaprezentowany w prestiżowej sekcji Cannes Classics. Projekcja w Pałacu Festiwalowym odbędzie się 21 maja. Wezmą w niej udział m.in.: Krzysztof Zanussi, Jerzy Skolimowski, Ryszard Bugajski, Paweł Pawlikowski, Małgorzata Szumowska, a także bliscy współpracownicy Andrzeja Wajdy, którzy pracowali z nim przy realizacji "Człowieka z żelaza" – Krystyna Janda i Allan Starski.

"Człowiek z żelaza" zdobył w 1981 roku na festiwalu w Cannes Złotą Palmę, uzyskał także nominację do Oscara w kategorii Najlepszy Film Nieanglojęzyczny.

Na zaproszenie dyrektora MFF w Cannes Thierry'ego Frémaux w pokazie weźmie udział b. prezydent i przywódca "Solidarności" Lech Wałęsa - podał PISF.

"Koniec widzenia" w reżyserii Grzegorza Mołdy znalazł się wśród dziewięciu filmów z całego świata, które powalczą o Złotą Palmę w Konkursie Filmów Krótkometrażowych. Obraz powstał w Gdyńskiej Szkole Filmowej jako film dyplomowy i jest współfinansowany przez PISF. Natomiast krótkometrażowy film fabularny "Najpiękniejsze fajerwerki ever" w reżyserii Aleksandry Terpińskiej zakwalifikował się do konkursu krótkometrażowego sekcji Semaine de la Ciritique. W tej sekcji kinematografię niemiecką reprezentuje film "Ela - szkice na pożegnanie", zrealizowany przez urodzonego w Niemczech reżysera polskiego pochodzenia Olivera Adama Kusio. W zrealizowanym w języku polskim filmie wystąpili: Karolina Romuk-Wodoracka, Bartosz Sak, Karolina Porcari oraz Mikołaj Trzybiński.

Poza konkursem w głównej sekcji festiwalu zostanie zaprezentowany najnowszy film Romana Polańskiego "Prawdziwa historia" z udziałem Evy Green i Emmanuelle Seigner, prywatnie żony reżysera. Autorem zdjęć do filmu jest Paweł Edelman. Film jest adaptacją wydanej we Francji w 2015 r. powieści "Prawdziwa historia" Delphine De Vigan.

Natomiast w Konkursie Głównym będzie prezentowany nowy film Siergieja Łoźnicy "Łagodna", do którego kostiumy przygotowały Polki - Dorota Roqueplo i Beata Święcicka.

Do sekcji Quinzaine des Réalisateurs (Directors' Fortnight) zakwalifikowała się koprodukcja francusko-litewsko-ukraińsko-polska współfinansowana przez PISF - "Szron" w reżyserii Sharunasa Bartasa. W filmie występują m.in. Vanessa Paradis i Andrzej Chyra.

Izraelsko – polska koprodukcja ze wsparciem PISF "Scaffolding" - debiut w reżyserii Matana Yaira znalazła się w programie sekcji ACID (Association du Cinéma Indépendant pour sa Diffusion). Autorem zdjęć do filmu jest polski operator Bartosz Bieniek.

W programie New Horizons’ Polish Days Goes to Cannes zaprezentowanych zostanie pięć tytułów, w tym trzy pełnometrażowe debiuty: "Diagnoza" - film dokumentalny w reżyserii Ewy Podgórskiej, "Trzy upadki świętego" – debiut fabularny Jacka Januszyka, "Wieża. Jasny dzień" – debiut fabularny Jagody Szelc oraz film animowany Mariusza Wilczyńskiego "Zabij to i wyjedź z tego miasta" i najnowszy film Doroty Kędzierzawskiej "Żużel".

Podczas 70. Festiwalu Filmowego w Cannes, po raz 11. wręczona zostanie Nagroda im. Krzysztofa Kieślowskiego za Najlepszy Scenariusz, rozwijany w ramach współfinansowanego przez PISF mistrzowskiego programu ScripTeast dla najlepszych scenarzystów z Europy Środkowej i Wschodniej. W 11. edycji programu wzięło udział 11 scenariuszy z dziewięciu państw, w tym po raz pierwszy z Gruzji i Białorusi. O nagrodę ubiegają się trzy scenariusze z Polski: Anny Kazejak i Przemysława Nowakowskiego, Kuby Czekaja oraz Agnieszki Zwiefki.

W jury tegorocznego 70. festiwalu filmowego w Cannes znajdą się amerykańskie gwiazdy kina Jessica Chastain i Will Smith, a także włoski reżyser Paolo Sorrentino, aktorki Agnes Jaoui (Francja), Fan Bingbing (Chiny), południowokoreański reżyser Park Chan Wook i francusko-libański kompozytor Gabriel Yared. W sumie wśród dziewięciu jurorów są cztery kobiety. Przewodniczącym jury będzie słynny i wielokrotnie nagradzany hiszpański twórca filmowy Pedro Almodovar.

Jak co roku, głównym zadaniem jury będzie przyznanie najważniejszej nagrody festiwalu, czyli Złotej Palmy.

Festiwal potrwa od 17 do 28 maja.