Warszawa, 21.02.2017. Reżyser Agnieszka Holland (L) i Olga Tokarczuk (P) podczas polskiej premiery filmu "Pokot", 21 bm. w Warszawie. "Pokot" Agnieszki Holland został 18 bm. uhonorowany Srebrnym Niedźwiedziem 67. edycji Berlinale - Nagrodą im. Alfreda Bauera, przyznawaną filmom fabularnym wyznaczającym nowe perspektywy w sztuce filmowej. Scenariusz "Pokotu" powstał na motywach powieści Olgi Tokarczuk "Prowadź swój pług przez kości umarłych". (obm/dw) PAP/Marcin Obara Archiwum PAP © 2017 / Marcin Obara
                                        

            "Pokot" w reżyserii Agnieszki Holland i jej córki Kasi Adamik zostanie pokazany podczas Przeglądu Filmów Unii Europejskiej w American Film Institute (AFI). Przegląd rozpoczął się w piątek; odbywa się w historycznym kinie "Silver Theater" pod Waszyngtonem.
      
            "Pokot" - polski kandydat do oscarowych nominacji w kategorii Najlepszy Film Nieanglojęzyczny zrealizowany w roku 2017 jest doskonałym wyborem w przeglądzie filmów UE. Film ten  jest koprodukcją 5 państw członkowskich Unii Europejskiej: Polski, Niemiec, Czech, Szwecji i Słowacji.

"Pokot”, zrealizowany na podstawie powieści Olgi Tokarczuk, wcześniej został pokazany w Stanach Zjednoczonych we wrześniu podczas Międzynarodowego Festiwalu Filmowego w Chicago. Film można było także obejrzeć na 29. Festiwalu Filmów Polskich, który odbył się w listopadzie, również w Chicago.

Przegląd filmów Unii Europejskiej rozpoczął się w historycznym kinie zbudowanym w stylu art deco "Silver Theater", mieszczącym się na przedmieściach Waszyngtonu. "Silver Theater" jest zarazem siedzibą AFI na Wschodnim Wybrzeżu USA.

Festiwal odbywa się po raz 30, w tym roku przegląd zorganizowany jest pod patronatem delegacji Unii Europejskiej w Stanach Zjednoczonych.

Przegląd otworzył w piątek "Borg/McEnroe. Między odwagą a szaleństwem", utrzymany w stylu paradokumentalnym film, który jest koprodukcją szwedzko-duńsko-fińską. Jest to portret dwóch tenisistów uważanych za mistrzów wszechczasów: Szweda Björna Borga i Amerykanina Johna McEnroe, a akcja filmu osnuta jest wokół ich słynnego, emocjonującego pojedynku na kortach w Wimbledonie, w roku 1980.

Kinomani z amerykańskiej stolicy będą mogli obejrzeć w sumie 44 filmy z 27 (wszystkich państw członkowskich z wyjątkiem Malty) państw UE.

Amerykański Instytut Filmowy z siedzibą w Los Angeles i z oddziałem na Wschodnim Wybrzeżu USA, w Silver Spring pod Waszyngtonem jest organizacją pozarządową, założoną w roku 1965 z inicjatywy prezydenta Lyndona Johnsona. Celem działalności AFI jest zachowanie dorobku najbardziej amerykańskiej ze sztuk -  amerykańskiej kinematografii i szkolenie nowych pokoleń filmowców.

Wśród z absolwentów akademii filmowej AFI znajdują się m.in.  reżyser David Lynch, reżyser i scenarzysta Terrence Malik i urodzony w Polsce, dwukrotnie nagrodzony Nagrodą Akademii Filmowej, słynną statuetką Oscara - operator filmowy i reżyser Janusz Kamiński.

Z Waszyngtonu Tadeusz Zachurski