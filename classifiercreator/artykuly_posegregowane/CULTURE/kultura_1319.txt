Kraków świętuje w sobotę trzecią rocznicę przyznania tytułu Miasta Literatury UNESCO. Odbędzie się specjalna edycja Kiermaszu Książki, wymienione zostaną przytwierdzone do "literackich" ławek na Plantach tabliczki upamiętniające pisarzy.
      
            Na Rynku Głównym ponownie ułożony zostanie napis "Kraków miasto literatury UNESCO", ale wielkoformatowe litery będą mieć nową formę. Nawiązuje ona do dzieł twórców polskiej szkoły ilustracji prezentowanych w Bunkrze Sztuki na wystawie "Węże, sztylety i płatki róży". Litery zostały zaprojektowane i wykonane przez artystkę sztuk wizualnych z krakowskiej ASP, rysowniczkę, graficzkę i autorkę komiksów - Agnieszkę Piksę, której prace także można oglądać w Bunkrze.

Miłośnicy literatury powinni zajrzeć na Krakowski Kiermasz Książki przy Centrum Obsługi Ruchu Turystycznego na ul. Powiśle. Swoją ofertę prezentować będą tam antykwariusze z Krakowa i Katowic oraz bukiniści spod Hali Targowej. Dla dzieci zaplanowano warsztaty rysowania komiksów, a dla starszych czytelników pokaz i prelekcję o wydawnictwach emigracyjnych.

"Na krakowskich Plantach rozpocznie się w weekend akcja wymiany tabliczek na +literackich+ ławkach. Ponad 150 tabliczek upamiętniających najwybitniejszych pisarzy związanych z Krakowem oraz gości krakowskich festiwali literackich uzyska nową linię graficzną. Będą one bardziej czytelne" - powiedziała PAP Edyta Nowak z Krakowskiego Biura Festiwalowego.

Każda tabliczka posiada własny kod QR, odsyłający do multimedialnych treści związanych z danym pisarzem: fragmentów tekstów, archiwalnych nagrań, biogramu i fotografii.

Sobotnie obchody to wstęp do rozpoczynającego się w poniedziałek 8. Festiwalu Conrada, w którym wezmą udział pisarze i pisarki z całego świata, w tym m. in. autor bestsellerowych "Godzin" Michael Cunningham, wybitny australijski prozaik Richard Flanagan, najmłodsza w historii zdobywczyni nagrody Bookera - Eleanor Catton, węgierski pisarz, poeta i wykonawca głównej roli w filmie "Syn Szawła" Geza Roehrig. Motywem przewodnim festiwalu, który potrwa do 30 października, jest "intensywność", rozumiana jako pasja i niesłabnące zaangażowanie w literaturę.

Kraków uzyskał tytuł Miasta Literatury UNESCO w październiku 2013 r. UNESCO doceniło nie tylko dziedzictwo miasta, w którym tworzyli Szymborska, Miłosz, Lem, Mrożek i Kantor, ale także fakt, że Kraków jest ważnym ośrodkiem akademickim, miejscem koncentracji sektora wydawniczego i księgarskiego, gospodarzem festiwali literackich - Conrada i Miłosza, siedzibą Instytutu Książki i największych w kraju Targów Książki.

Tytuł ma głównie znaczenie prestiżowe. Nie wiąże się z koniecznością ponoszenia przez gminę opłat, a daje możliwość współpracy w międzynarodowej sieci miast oraz korzystania ze środków UE.

"Konsekwentnie pracujemy nad wzmacnianiem literackiego oblicza miasta" - mówił PAP wicedyrektor Krakowskiego Biura Festiwalowego Robert Piaskowski, odpowiedzialny za realizację literackich zobowiązań Krakowa wobec UNESCO, a także pierwszego w Polsce miejskiego programu wspierania literatury i czytelnictwa.

Jak podkreślił, władzom Krakowa zależy na integracji różnorodnych literackich środowisk oraz organizacji, stowarzyszeń i aktywistów, na promocji czytelnictwa i wspieraniu krok po kroku przemysłów kreatywnych związanych z literaturą.

"Nasze działania koncentrują się nie tylko na wydarzeniach o międzynarodowej renomie, jak zbliżający się Festiwal Conrada czy Targi Książki, ale też na długofalowych programach, takich jak przyjęty przez Radę Miasta Krakowa program wspierania działalności kulturalnej w księgarniach, system preferencyjnych czynszów dla księgarzy, czy realizowane od tego roku kiermasze książki używanej angażujące antykwariuszy. Jesteśmy dumni, że w ostatnim czasie powstają nowe księgarnie, często poza centrum miasta, które stają się małymi centrami kultury w dzielnicach" - mówił Piaskowski.

W Krakowie prowadzone są kursy kreatywnego pisania, ustanowiono też Nagrodę Conrada za najlepszy debiut prozatorski. Realizowane są filmowe dokumenty o literatach m.in. o Wisławie Szymborskiej, Ryszardzie Krynickim i Jerzym Pilchu. W ramach Międzynarodowej Sieci Miast Uchodźstwa ICORN w mieście znajdują schronienie literaci, którzy z powodu prześladowań nie mogą swobodnie żyć i tworzyć we własnym kraju. Obecnie stypendystą jest Felix Kaputu z Konga, wcześniej w Krakowie gościli pisarze z Egiptu, Iranu, Białorusi i Turcji.

Podczas kongresu najbardziej kreatywnych miast świata w szwedzkim Ostersund Kraków został ponownie wybrany na lidera komitetu sterującego siecią Miast Literatury.

Wszystkie miasta mające "tematyczne" tytuły przyznawane przez UNESCO (jak Miasta Filmu, Miasta Muzyki czy Miasta Designu) tworzą światową Sieć Miast Kreatywnych (Creative Cities Network).