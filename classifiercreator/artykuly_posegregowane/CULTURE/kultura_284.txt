Warszawa, 02.08.2004 r  Gmach Muzeum Powstania Warszawskiego.
PAP/Radek Pietruszka
rp / bp PAP © 2018 / Radek Pietruszka
                                        

            Udzielanie informacji o pomnikach związanych z Powstaniem Warszawskim i oddanie hołdu uczestnikom zrywu w godz. "W" 1 sierpnia będzie m.in. zadaniem wolontariuszy, których poszukuje Muzeum Powstania Warszawskiego do akcji społecznej "Wolność Łączy".
      
            Akcja społeczna "Wolność Łączy" będzie częścią tegorocznych obchodów 74. rocznicy Powstania Warszawskiego. Jej ideą jest upamiętnienie 1 sierpnia godziny "W", czyli godz. 17, w której rozpoczął się stołeczny zryw oraz upowszechnianie wiedzy o znaku Polski Walczącej.

Organizujące ją Muzeum Powstania Warszawskiego zaprasza do udziału osoby, które ukończyły 14 lat i są dyspozycyjne 1 sierpnia w godz. 15-19. Do zadań wolontariuszy będzie należało zwrócenie uwagi na miejsca związane z Powstaniem Warszawskim i udzielanie informacji o pomniku lub tablicy, przy której dana osoba będzie pełniła służbę. Wolontariusze będą również oddawać hołd powstańcom w godz. "W" oraz wręczać uczestnikom akcji przypinki ze znakiem Polski Walczącej.

Zainteresowani udziałem w akcji powinni wypełnić ankietę internetową dostępną na stronie rekrutacja.1944.pl wybierając opcję akcja "Wolność Łączy". Rekrutacja potrwa do 11 lipca. Z chętnymi przedstawiciele Muzeum skontaktują się mailowo po 15 lipca.

Godzina "W" była formalnym początkiem zrywu. Powstanie Warszawskie było największą akcją zbrojną podziemia w okupowanej przez Niemców Europie. 1 sierpnia 1944 roku do walki w stolicy przystąpiło ok. 40-50 tys. powstańców. Planowane na kilka dni, trwało ponad dwa miesiące.

W czasie walk w Warszawie zginęło ok. 18 tys. powstańców, a 25 tys. zostało rannych. Straty wśród ludności cywilnej były ogromne i wynosiły ok. 180 tys. zabitych. Pozostałych przy życiu mieszkańców Warszawy, ok. 500 tys., wypędzono z miasta, które po Powstaniu zostało niemal całkowicie spalone i zburzone.