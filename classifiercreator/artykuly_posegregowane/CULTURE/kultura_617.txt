Bursztynowy Ołtarz Ojczyzny w kościele św. Brygidy w Gdańsku powstaje dzięki ofiarodawcom, którzy przekazali bryły bursztynu – powiedział PAP jego współtwórca Mariusz Drapikowski. To wotum wdzięczności za pontyfikat Jana Pawła II, ale też za odzyskanie wolności przez naszą kochaną ojczyznę – dodał.
      
            W sobotę w kościele św. Brygidy w Gdańsku zaplanowano poświęcenie Bursztynowego Ołtarza Ojczyzny. Budowany od 2001 r. ołtarz liczy dziś 120 m kw., a najważniejszym jego elementem jest obraz Matki Boskiej - Opiekunki Ludzi Pracy z płaszczem wykonanym z białego bursztynu.

"Ołtarz jest rzeczywiście największą realizacja architektoniczną wykonaną w bursztynie" – powiedział PAP jego współtwórca Mariusz Drapikowski. Jak tłumaczył, jest on "mniej więcej o 50 porc. większy od Bursztynowej Komnaty, a trzykrotnie od niej wyższy".

Bursztynowy ołtarz w kościele św. Brygidy tworzy wkomponowany w prezbiterium metalowy stelaż, na którym zainstalowane są liczne bursztynowe elementy. Ołtarz zaprojektowali prof. Stanisław Radwański, były rektor gdańskiej Akademii Sztuk Pięknych oraz gdański bursztynnik Mariusz Drapikowski, którzy są także twórcami większości elementów.

Ołtarz jest wysoki na prawie 13 metrów, w sumie ma 120 m kw. powierzchni. Jego centralnym elementem jest obraz Matki Boskiej - Opiekunki Ludzi Pracy namalowany przez ks. Franciszka Znanieckiego niedługo po masakrze robotników, do której doszło w grudniu z 1970 r.



Drapikowski podkreślił, że suknia do Ikony Matki Bożej wykonana została z najrzadszego w przyrodzie białego bursztynu. „Zaledwie dwa promile całego wydobycia to jest biały bursztyn” - powiedział.

Współtwórca ołtarza zwrócił także uwagę na niezwykły entuzjazm osób, które włączyły się w tę realizację. "Ten bursztyn nie jest kupowany, jest ofiarowany przez bursztynników, mieszkańców Gdańska i Polski, którzy po prostu przekazywali przepiękne bryły bursztynu i dzięki tym ofiarodawcom ten ołtarz bursztynowy powstaje" - zaznaczył.

Jednocześnie podkreślił: "ołtarz jest realizowany również jako wotum wdzięczności za pontyfikat Jana Pawła II, ale też za odzyskanie wolności przez naszą kochaną ojczyznę sto lat temu". I dodał: "dzisiaj już widzimy tę hojną realizację i to jest akt naszej wdzięczności za odzyskaną wolność".
Poniżej Matki Boskiej w ołtarzu zainstalowano monstrancję z bursztynu, a powyżej - bursztynowego białego orła z rozpostartymi skrzydłami. Po dwóch stronach Matki Boskiej ustawiono figury św. Brygidy i św. Elżbiety Hesselblad (reformatorki zakonu brygidek). W ołtarz wkomponowano też dwa krzyże pełniące role relikwiarzy: w jednym umieszczono fragment kości ks. Jerzego Popiełuszki, w drugim – relikwiarz z krwi papieża Jana Pawła II.

Całość kompozycji ozdabiają wysokie na kilka metrów gałęzie winogron z bursztynowymi gronami. Na szczycie ołtarza umieszczone też różnej wielkości krzyże.

Drapikowski zaznaczył, że znane są przykłady innych bursztynowych ołtarzy, ale znacznie mniejszych. "Bardzo znanym ołtarzem jest Ołtarz Sobieskiego, który jest w Muzeum Watykańskim, zniszczony co prawda bardzo, ale z tym ołtarzykiem niewielkim, który miał 1,4 m wysokości, król Sobieski był również pod Wiedniem. On modlił się przed tym ołtarzem, bursztynowym ołtarzem" - mówił. Dodał, że drugi podobny ołtarz jest w Muzeum Wiktorii i Alberta w Londynie.

Powstanie Bursztynowego Ołtarza Ojczyzny zainicjował w 2000 roku nieżyjący już proboszcz kościoła św. Brygidy, kapelan "Solidarności" ks. Henryk Jankowski oraz gdańscy bursztynnicy.