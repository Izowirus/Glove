"Mazowsze" to zespół, który kultywuje to, co w polskiej kulturze najpiękniejsze, co pozwoliło nam przetrwać zabory - powiedział prezydent Andrzej Duda podczas poniedziałkowego koncertu upamiętniającego 70-lecie powstania Państwowego Zespołu Ludowego Pieśni i Tańca "Mazowsze".
      
            Prezydent Andrzej Duda wraz z małżonką Agatą Kornhauser-Dudą wzięli udział w koncercie "Mazowsze Niepodległej", który odbył się w Teatrze Wielkim - Operze Narodowej w Warszawie. Prezydent wyraził radość z faktu, że w roku 100-lecia odzyskania przez Polskę niepodległości, ten "najsłynniejszy i najświetniejszy polski zespół folklorystyczny, jakim jest +Mazowsze+" rozpoczyna świętowanie jubileuszu swojego 70-lecia koncertem nawiązującym do rocznicy polskiej niepodległości.

"Kiedy mówimy o 1918 roku, kiedy po 120 latach zaborów Polacy czynili wszystko, aby odzyskać ojczyznę i to się udało (...), to wszystko było możliwe, bo podczas zaborów w rodzinach trwała tradycja, kultura, mowa polska - to wszystko co czyni społeczność narodem. +Mazowsze+ to 70 lat tournee dla Rzeczpospolitej, dla polskiej kultury, rozwijania polskiej tradycji, tego, co w polskości najpiękniejsze, najbardziej barwne, to wszystko, co pozwoliło nam przetrwać. Niech żyje Mazowsze, niech żyje Niepodległa" - mówił prezydent Duda w poniedziałkowy wieczór.

Podczas koncertu wicepremier, minister kultury i dziedzictwa narodowego Piotr Gliński wręczył zespołowi "Mazowsze" najwyższe polskie odznaczenie w zakresie kultury - złoty medal "Zasłużony Kulturze Gloria Artis". "Wszyscy wiemy, za co. Za wybitne zasługi w zakresie krzewienia polskiej kultury, nie tylko kultury ludowej, ale kultury w ogóle i za popularyzację tej kultury na świecie. Dziękujemy bardzo za 70 lat, prosimy o następne" - powiedział wicepremier, wręczając medal.

W programie koncertu "Mazowsze Niepodległej" znalazły się najpopularniejsze piosenki zespołu oraz tańce narodowe - polonez, krakowiak, oberek, mazur, kujawiak i tańce regionalne z oryginalnymi przyśpiewkami. Wśród piosenek pojawiły się też utwory nawiązujące tematycznie do wydarzeń z 1918 r. i przeboje, do których muzykę stworzył Tadeusz Sygietyński, a słowa opracowała Mira Zimińska-Sygietyńska.

W koncercie uczestniczyli również m.in. marszałek Senatu Stanisław Karczewski, wicemarszałek Sejmu Beata Mazurek, sekretarz stanu w Kancelarii Prezydenta Adam Kwiatkowski, sekretarz generalny Konferencji Episkopatu Polski bp Artur Miziński i wicemarszałek województwa mazowieckiego Wiesław Raboszuk.

Zespół "Mazowsze" został powołany do życia dekretem Ministerstwa Kultury i Sztuki z 8 listopada 1948 roku, polecającym kompozytorowi i miłośnikowi folkloru prof. Tadeuszowi Sygietyńskiemu zorganizowanie zespołu ludowego, którego zadaniem miała być troska o tradycyjny repertuar ludowy, oparty na pieśniach, przyśpiewkach i tańcach wsi mazowieckiej i regionalnej tradycji artystycznej. Sygietyński i jego żona, aktorka przedwojennej sceny kabaretowej Mira Zimińska-Sygietyńska już podczas wojny planowali założenie zespołu ludowego. Uzdolnionej młodzieży małżeństwo poszukiwało w wiejskich chatach na Mazowszu.

Na siedzibę zespołu wybrano podwarszawską posiadłość Karolin. Występem na deskach warszawskiego Teatru Polskiego w 1950 roku "Mazowsze" uroczyście zainaugurowało swoją działalność. Pokaz w Paryżu w 1954 roku zapoczątkował tradycję zagranicznych podróży zespołu. Po śmierci Tadeusza Sygietyńskiego w 1955 roku rozważano zamknięcie zespołu. Mira Zimińska-Sygietyńska przejęła po mężu stanowisko dyrektora. Przez lata rozszerzała program "Mazowsza" o nieznane dotychczas szerszej publiczności pieśni oraz nowe regiony etnograficzne. Zmarła w 1997 roku. Obecnie dyrektorem "Mazowsza" jest Jacek Boniecki.