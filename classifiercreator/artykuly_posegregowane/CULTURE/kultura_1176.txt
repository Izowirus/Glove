Maciej Pieprzyca, Wojciech Smarzowski oraz Jan P. Matuszyński są wśród twórców, którzy powalczą w tym roku o Polskie Nagrody Filmowe Orły 2017. Nominacje do "polskich Oscarów" ogłoszono we wtorek w Warszawie.
      
            Polskie Nagrody Filmowe Orły przyznawane są w 19 kategoriach, w drodze głosowania, przez Polską Akademię Filmową.

O statuetki dla najlepszego filmu rywalizować będą w tym roku: "Jestem mordercą" w reż. Macieja Pieprzycy, "Ostatnia rodzina" Jana P. Matuszyńskiego i "Wołyń" Wojciecha Smarzowskiego.

Te same produkcje powalczą także o nagrody za najlepszą reżyserię i najlepszy scenariusz.

Do nagrody za najlepszą główną rolę kobiecą nominowane są: Aleksandra Konieczna ("Ostatnia rodzina"), Michalina Łabacz ("Wołyń") oraz Dorota Kolak ("Zjednoczone stany miłości").

Wśród aktorów, którzy mają szansę na nagrody za najlepszą rolę męską, znaleźli się: Mirosław Haniszewski ("Jestem mordercą"), Arkadiusz Jakubik ("Wołyń") oraz Andrzej Seweryn ("Ostatnia rodzina").

O nagrody za najlepsze zdjęcia powalczy Paweł Dyllus ("Jestem mordercą"), Jerzy Zieliński ("Letnie przesilenie"), Kacper Kwertacz ("Ostatnia rodzina"), oraz Piotr Sobociński ("Wołyń").

W kategorii "Najlepszy film dokumentalny" nominowani są: "Bracia" Wojciecha Staronia, "Komunia" Anny Zameckiej i "Mów mi Marianna" Karoliny Bielawskiej.

Odkryciem roku mogą zostać: reżyserka "Komunii" Anna Zamecka, reżyser "Ostatniej rodziny" Jan P. Matuszyński oraz Michalina Łabacz, odtwórczyni głównej roli w filmie "Wołyń" Wojciecha Smarzowskiego.

Monika Strzępka i Paweł Demirski ("Artyści") powalczą - wraz z Łukaszem Falkowskim ("Belfer") i Wojciechem Adamczykiem (za sezon 10. "Rancza") - o nagrody za najlepszy filmowy serial fabularny.

Pozostałe kategorie, w których ogłoszono nominacje, to: najlepszy film europejski, najlepsze zdjęcia, scenografia, kostiumy, montaż, muzyka, dźwięk oraz najlepsza drugoplanowa rola kobieca i męska.

Ogłoszenie nominacji odbyło się w warszawskiej Akademii Sztuk Pięknych z udziałem m.in.: Grażyny Torbickiej, Michała Czarneckigo, Bartosza Putkiewicza, Łukasza Palkowskiego, Artura Żmijewskiego, Olgi Frycz, Wiktora Zborowskiego, Kingi Dębskiej, Jacka Borcucha, Janusza Gajosa i Agnieszki Holland.

Polskie Nagrody Filmowe zostaną w tym roku przyznane po raz 19. W konkursie mogą startować wszystkie polskie filmy dłuższe niż 70 minut, które w okresie od 1 stycznia do 31 grudnia 2016 r. były wyświetlane przynajmniej przez tydzień na otwartych, płatnych pokazach kinowych. W tym roku do konkursu zostało zgłoszonych łącznie 51 filmów fabularnych oraz 92 dokumenty - z czego 8 kandydowało także do głównych nagród. O nominacje walczyło także 10 seriali.

Konkurs o Polskie Nagrody Filmowe odbywa się pod honorowym patronatem wicepremiera, ministra kultury i dziedzictwa narodowego prof. Piotra Glińskiego.

Wręczenie Orłów odbędzie się 20 marca w Warszawie.