27.10. 2018. Fragment haftowanej panoramy Warszawy prezentowanej w Muzeum Warszawskiej Pragi. Sześciometrowa, wyhaftowana panorama przedstawia obraz Warszawy z 1918 r. Znalazł się na niej m.in. Zamek Królewski, Pałac Saski czy Synagoga na Tłomackiem oraz postać marszałka Józefa Piłsudskiego. PAP/Tomasz Gzell 
                                        

            Odbudowę Pałacu Saskiego przeprowadzimy sprawnie - zapowiedział w poniedziałek wicepremier Piotr Gliński. Dodał, że pałac będzie odbudowany zgodnie ze starymi projektami i według starych receptur.
      
            Prezydent Andrzej Duda w 100. rocznicę odzyskania niepodległości przez Polskę podpisał deklarację o restytucji Pałacu Saskiego w Warszawie. Sygnowany przez prezydenta tekst opublikowano w niedzielę na Twitterze Kancelarii Prezydenta.

Do decyzji prezydenta odniósł się w poniedziałek na antenie TVP Info wicepremier, minister kultury i dziedzictwa narodowego prof. Piotr Gliński.

Zapytany, kiedy rozpoczną się prace i realna budowa pałacu zapowiedział: "Będziemy robili to sprawnie". "Zdradzę tajemnicę poliszynela, że od pewnego czasu spotyka się grupa osób - taka komisja złożona z przedstawicieli prezydenta, różnych resortów rządowych, wojewody - i przygotowujemy ten projekt" - powiedział. Wskazał, że z ramienia MKiDN zajmuje się tym zagadnieniem wiceminister Jarosław Sellin.

Gliński podkreślił, że przygotowania toczą się już od pewnego czasu. "Pan prezydent, pan marszałek Karczewski to są takie osoby, które od dawna podchwyciły oddolną inicjatywę, ponieważ jest komitet, który powstał już jakiś czas temu, działający na rzecz odbudowy Pałacu Saskiego" - wyjaśnił.

Dodał, że "to jest chyba naturalne". "Warszawa potrzebuje zamknięcia placu Piłsudskiego m.in. dlatego, że tak mniej więcej ten plac wyglądał. Tam były różne historyczne zmiany" - zaznaczył.



Wicepremier wskazał, że w filmie "Niepodległość", który ma dziś premierę, zobaczymy m.in. sobór (Sobór św. Aleksandra Newskiego - PAP), który na placu postawili Rosjanie. Jak podkreślił, sobór jest w filmie "świetnie sfotografowany i pokazuje symbolicznie, co to były zabory, jak zaborcy dbali także o warstwę symbolicznego zgniecenia Polski". "I udało nam się to przezwyciężyć" - podkreślił.

Gliński zapowiedział też, że pałac "na pewno będzie odbudowany w sposób właściwy", bo musi być odbudowany zgodnie ze starymi projektami i według starych receptur. "To nie może być dykta i styropian. Zapewniam, że to będzie piękny budynek, który spowoduje, że Warszawa będzie jeszcze piękniejsza" - dodał.

Prezydent Andrzej Duda zadeklarował - po konsultacji z Komitetem Narodowych Obchodów Setnej Rocznicy Odzyskania Niepodległości Rzeczypospolitej Polskiej - objęcie opieką planu odbudowy Pałacu Saskiego jako "trwałego pomnika niepodległości, symbolu ciągłości państwowej oraz przywiązania obywateli do rodzimej kultury i dziedzictwa, które stanowią dobro wspólne całego narodu".

Pałac wybudował w 1661 r. poeta Jan Andrzej Morsztyn w miejscu, gdzie przebiegały umocnienia obronne, tzw. Wały Zygmuntowskie. Jan Andrzej Morsztyn uzyskał zgodę od króla Jana Kazimierza na ich zepchnięcie i posadowienie w tym miejscu swojego pałacu.