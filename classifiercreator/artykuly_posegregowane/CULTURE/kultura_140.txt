PAP/Andrzej Grygiel
                                        

            Maja Kleczewska laureatką Nagrody im. Konrada Swinarskiego, Anna Seniuk i Andrzej Kłak z Nagrodami im. Aleksandra Zelwerowicza, a Zygmunt Malanowicz uhonorowany nagrodą specjalną "Teatru" - w poniedziałek w Instytucie Teatralnym w Warszawie wręczono laury miesięcznika "Teatr".
      
            Redaktor naczelny "Teatru" Jacek Kopciński przypomniał, że jak co roku miesięcznik przyznaje nagrody dla najlepszych aktorów, aktorek, reżyserek i reżyserów, a także nagrodę specjalną. Przypomniał, że to są "nagrody przyznawane przez krytyków" i - jak dodał - "niestety, honorowe".

Nagrodę im. K. Swinarskiego dla najlepszego reżysera w sezonie 2017/18 przyznano za spektakl "Pod presją" wg scenariusza Mai Kleczewskiej i Łukasza Chotkowskiego w Teatrze Śląskim im. Stanisława Wyspiańskiego w Katowicach.

Kopciński zaznaczył, że członkowie kapituły "zgodnie uznali to przedstawienie za największe osiągnięcie polskiej reżyserii". Przypomniał, że Nagroda im. Swinarskiego po raz drugi w historii trafia w ręce kobiety. "Nasz werdykt nie został jednak wydany +pod presją+ statystyk (...), ale jest wyrazem zachwytu nad wyjątkowym spektaklem i uznania dla wybitnej artystki, która go dla nas stworzyła" - wyjaśnił redaktor naczelny "Teatru".

Odbierając nagrodę, Maja Kleczewska przypomniała, że rok temu to wyróżnienie po raz pierwszy w historii otrzymała kobieta-reżyser Anna Augustynowicz. "Chciałam zadedykować tę nagrodę kobietom, które współtworzyły teatr polski od niepamiętnych czasów i o których, myślę, powinniśmy pamiętać" - powiedziała laureatka i odczytała listę kilkudziesięciu nazwisk wybitnych artystek teatru.

"Mam też nadzieję, że pewnego dnia jakaś nagroda reżyserska będzie imienia jakiejś kobiety" - dodała.

Nagrodą im. A. Zelwerowicza za najlepszą żeńską kreację aktorską w sezonie 2017/18 uhonorowano Annę Seniuk za rolę Selmy Lagerloef w "Twórcach obrazów" Pera Enquista w reżyserii Artura Urbańskiego i rolę Ciotuni w "Ułanach" Jarosława Marka Rymkiewicza w reżyserii Piotra Cieplaka (oba spektakle w Teatrze Narodowym w Warszawie).

"Te dwie role są jak awers i rewers jednej monety wykonanej z bardzo cennego kruszcu. Tym kruszcem jest wrażliwość i talent wybitnej aktorki, która zaskakuje nas niemal jak debiutantka" - ocenił w laudacji Kopciński.

W filmie nagranym do uczestników gali, nieobecna na niej Anna Seniuk podkreśliła woje "zdumienie, ogromne wzruszenie i wielką radość" z powodu wyróżnienia. "Przecież nie często się zdarza, żeby po raz drugi zdobyć tak prestiżową i tak ważną nagrodę dla naszego środowiska. (...) Myślę, że po prostu wykorzystałam szansę, jaką dał mi Teatr Narodowy w Warszawie. No cóż, zawsze się starałam grać tak, żeby nie przynosić wstydu moim studentom" - powiedziała.

Andrzej Kłak odebrał Nagrodę im. A. Zelwerowicza za najlepszą męską kreację aktorską w sezonie 2017/18. Doceniono go za rolę Franza K. w "Procesie" wg Franza Kafki, w adaptacji, reżyserii i scenografii Krystiana Lupy, wystawionym w Nowym Teatrze w Warszawie.

"Rola Franza K. w spektaklu Krystiana Lupy także dla nas stała się wielkim przeżyciem. Jest to tego rodzaju rola, o której chciałoby się mówić nie tylko w kategoriach estetycznych, ale także filozoficznych" - podkreślił Kopciński.

Nagrodę specjalną "Teatru", "wyróżnienie dla artystów - w uznaniu za ich dorobek oraz wyjątkowy wkład w życie teatralne", przyznano aktorowi warszawskiego Nowego Teatru Zygmuntowi Malanowiczowi.

Kopciński zwrócił uwagę, że ta nagroda "nie ma swojego patrona i jest dużo, dużo młodsza". "Nagradzamy artystów spełnionych, ale ciągle czynnych. Artystów, którzy dokonali czegoś szczególnego, których zapamiętujemy nie tylko ze sceny" - mówił.

"W tym roku nagrodę specjalną otrzymuje aktor wybitny - aktor teatralny, filmowy i telewizyjny, i radiowy (...) Ulubiony aktor Warlikowskiego wziął udział w jego znanych i ważnych przedstawieniach: w +Burzy+, +Dybuku+, +Krumie+, +Aniołach w Ameryce+, (A)pollonii+, +Końcu+, +Opowieściach afrykańskich+, +Kabarecie warszawskim+, +Francuzach+, a ostatnio w +Wyjeżdżamy+ na podstawie tekstu Hanocha Levina" - podkreślił.

W skład kapituły - obok prof. Kopcińskiego - weszli krytycy: Jacek Cieślak, Wojciech Majcherek, Jacek Wakar i Kalina Zalewska.

Nagroda im. K. Swinarskiego dla najlepszego reżysera sezonu teatralnego jest przyznawana od 1976 r., a Nagrody im. A. Zelwerowicza dla najlepszej aktorki i najlepszego aktora sezonu teatralnego - od roku 1984. Miesięcznik "Teatr" to najstarsze polskie czasopismo, poświęcone teatrowi współczesnemu. Jego pierwszy numer ukazał się w 1945 r.