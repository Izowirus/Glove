A British Union flag and the the flag of the European Union flutter near an anti-Brexit protest in London, Britain 27 February 2018. Archiwum fot. PAP/EPA/NEIL HALL
                                        

            Od referendum w sprawie wyjścia Wielkiej Brytanii z Unii Europejskiej w 2016 roku rośnie liczba Brytyjczyków ubiegających się o obywatelstwa innych państw członkowskich Wspólnoty - ustaliła BBC w oparciu o dane z 17 krajów UE.
      
            W 2017 roku drugie obywatelstwo uzyskało blisko 13 tys. osób w porównaniu z 5 tys. w 2016 roku i zaledwie 1,8 tys. w 2015 roku.

Najwięcej Brytyjczyków otrzymało obywatelstwo Niemiec (aż 7,5 tys. osób w 2017 roku w porównaniu z zaledwie 594 osobami w roku poprzedzającym referendum), Francji (1518 w porównaniu z 320 w 2015 roku), Belgii (1381 wobec 127) i Szwecji (1203 wobec 453). Według ustaleń BBC 18 osób uzyskało także polski paszport.

Uzyskanie obywatelstwa państwa członkowskiego UE pozwoli tym osobom na dalsze korzystanie ze swobody przepływu osób - w tym prawa do podróży, życia i pracy na terenie całego bloku - pomimo planowanego wyjścia Wielkiej Brytanii ze Wspólnoty w marcu przyszłego roku.

W większości przypadków osoby otrzymujące nowy paszport zachowały także swoje obywatelstwo Wielkiej Brytanii. Dalsze aplikowanie o te dokumenty będzie również możliwe w przyszłości, ale może być nieco bardziej ograniczone, bo np. niemieckie prawo nie dopuszcza podwójnego obywatelstwa z krajami spoza Unii Europejskiej.

Z Londynu Jakub Krupa