Prezydent Władimir Putin oświadczył w poniedziałek, że decyzja Stanów Zjednoczonych o wycofaniu się z układu o likwidacji pocisków rakietowych pośredniego i średniego zasięgu (INF) "bezwarunkowo nie może pozostać i nie pozostanie bez odpowiedzi" ze strony Rosji.
      
            Putin omawiał z kierownictwem resortu obrony rosyjskie działania związane z możliwym wycofaniem się USA z INF. Rosyjski prezydent podkreślił zarazem, że Kreml jest gotów rozmawiać z Waszyngtonem o układzie INF, i wyraził nadzieję, iż strona amerykańska odniesie się do tego "z pełną odpowiedzialnością".

20 października prezydent USA Donald Trump poinformował o zamiarze wycofania się USA z układu INF, uzasadniając to notorycznym łamaniem jego postanowień przez Rosję. USA twierdzą, iż Rosja narusza INF, rozmieszczając pociski manewrujące 9M729 oznaczane przez NATO jako SSC-8. Moskwa zaprzecza.

Układ INF (Intermediate-Range Nuclear Forces Treaty) został podpisany w 1987 roku przez USA i ówczesny ZSRR. Przewiduje likwidację arsenałów nuklearnych pocisków rakietowych pośredniego (IRBM) i średniego zasięgu (MRBM), a także zabrania ich produkowania, przechowywania i stosowania.

W zeszłym miesiącu, kilka dni po informacji Trumpa, sekretarz generalny NATO Jens Stoltenberg oświadczył, że układ INF jest nieskuteczny, jeśli przestrzega go tylko jedna strona, i podkreślił, że Stany Zjednoczone w pełni go respektują. Wskazał na Rosję jako na odpowiedzialną za łamanie postanowień umowy w związku z budową przez ten kraj nowego typu rakiety.