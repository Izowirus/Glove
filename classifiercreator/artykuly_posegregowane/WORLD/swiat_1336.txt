epa06831960 US President Donald J. Trump gives remarks on immigration with 'Angel Families' in the Eisenhower Executive Office Building in Washington, DC, USA 22 June 2018. According to the White House, Angel Families are Americans who have had a family member killed by an illegal immigrant.  EPA/JIM LO SCALZO 
Dostawca: PAP/EPA. PAP/EPA © 2018 / JIM LO SCALZO
                                        

            Jak podał w piątek kanadyjski portal informacyjny iPolitics, prezydent USA Donald Trump wysłał do premiera Kanady Justina Trudeau list, w którym ponagla Ottawę oraz innych sojuszników NATO do zwiększenia wydatków na obronę.
      
            List, do którego dotarła redakcja iPolitics, wysłany został 19 czerwca czyli na kilka tygodni przez lipcowym szczytem NATO w Brukseli.

"W Stanach Zjednoczonych panuje coraz większa frustracja spowodowana tym, że kluczowi sojusznicy, tacy jak Kanada, nie zwiększyli wydatków na obronę, jak obiecywali" - czytamy w liście cytowanym przez portal.

"Frustracja ta nie ogranicza się do naszej władzy wykonawczej. Kongres USA również zwrócił na to uwagę i jest tym zaniepokojony. Stany Zjednoczone są coraz mniej skłonne ignorować niewydolność tego Sojuszu (NATO) w stawianiu czoła wspólnym wyzwaniom dla bezpieczeństwa".

Trump w przeszłości wielokrotnie krytykował członków NATO za niewypełnianie zobowiązań ze szczytu w Walii w 2014 roku zwiększenia ich budżetów obronnych do 2 proc. PKB.

W liście do Trudeau Trump nazywa Kanadę "jednym z naszych najbardziej kompetentnych sojuszników i liderem bezpieczeństwa światowego", ale stwierdza następnie, że utrzymywanie przez nią wydatków na obronę poniżej 2 proc. PKB "podkopuje bezpieczeństwo Sojuszu" oraz daje zły przykład innym członkom NATO.

"Podczas szczytu musimy zapewnić wierzytelność Sojuszu poprzez wypełnienie uzgodnionych zobowiązań" - podkreślił Trump. "Oczekuję od Kanady wzmocnionego zaangażowania dla spełnienia celów, których się wszyscy podjęliśmy".

Z danych NATO wynika, że w 2017 r. próg 2 proc. PKB osiągnęły tylko cztery państwa: Grecja, Wielka Brytania, Estonia oraz USA. Wydatki Kanady na obronę wyniosły w ubiegłym roku 1,29 proc. PKB. Polska znalazła się tuż pod kreską osiągając poziom 1,99 proc. PKB.

Rząd Trudeau podjął się zwiększyć sumę wydatków do 32,8 mld dol. kanadyjskich w roku 2026/27.

Odnosząc się do listu Trumpa rzecznik ministerstwa obrony Kanady przypomniał, że "w 2017 roku, w ramach wszechstronnego przeglądu kanadyjskich wydatków na obronę, rząd Kanady zobowiązał się zwiększyć budżet ministerstwa obrony narodowej o ponad 70 proc. w ciągu najbliższej dekady". Dodał, że plan ten jest "w pełni realizowany" a udział Kanady w działaniach NATO na całym świecie jest "namacalnym sygnałem naszego przywiązania do Sojuszu Transatlantyckiego".

List z Białego Domu nadszedł w okresie silnych napięć na linii Waszyngton-Ottawa spowodowanych m.in. nałożeniem przez USA taryf na kanadyjską stal i aluminium oraz cłami odwetowymi ze strony Kanady, które mają wejść w życie 1 lipca.