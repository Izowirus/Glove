Szef MSZ Słowacji Miroslav Lajczak podał się w czwartek do dymisji, gdy parlament zobowiązał rząd do odrzucenia globalnego paktu migracyjnego ONZ. Lajczak był przewodniczącym ZO ONZ, gdy negocjowano pakt, i zapowiadał rezygnację, jeśli posłowie go odrzucą.
      
            O dymisji Lajczaka poinformował departament prasy MSZ. O szczegółach decyzji resort ma zaś powiadomić po spotkaniu ministra z prezydentem Andrejem Kiską i premierem Peterem Pellegrinim.

Swoją rezygnację Lajczak, który funkcję szefa dyplomacji piastował już w latach 2009-2010 oraz od roku 2012, uzależniał od wyniku głosowania w sprawie paktu migracyjnego ONZ w słowackim parlamencie.

Minister odrzucał zastrzeżenia części środowisk politycznych dotyczące dokumentu, m.in. te sugerujące, że wiąże on prawnie strony paktu.

Lajczak proponował, aby do Marrakeszu, gdzie na początku grudnia ma się odbyć uroczystość podpisania globalnego paktu o migracji ONZ, pojechał przedstawiciel Słowacji. Miałby on przedstawić zastrzeżenia do tekstu, tłumaczące brak podpisu Słowacji pod dokumentem. Postulat ten został odrzucony przez gabinet Pellegriniego, a premier kilkakrotnie mówił, że nikt z władz do Marrakeszu nie pojedzie.

"Użyłem określenia +polityka zapiecka+ w odniesieniu do wszystkich, którzy mówią, że lepiej jest siedzieć za piecem niż jeździć tam, gdzie trwają rokowania. Ja się z tym nie zgadzam. To proste, o problemach trzeba dyskutować i je rozwiązywać tam, gdzie się o nich dyskutuje" - mówił Lajczak w wywiadzie prasowym dla tygodnika "Plus 7 Dni". "Mamy okazję powiedzieć, jak chcemy, żeby migracja wyglądała. A tak zakrywamy oczy, jak trzyletnie dziecko, i chcemy, by migracja zniknęła" - dodał.

Podczas głosowania w parlamencie przeciwko dokumentowi ONZ wypowiedziało się 90 spośród 142 obecnych posłów w liczącej 150 członków Radzie Narodowej.

Rezygnacja Lajczaka, o którym po spotkaniu ministrów spraw zagranicznych w czwartek w Bratysławie szef węgierskiej dyplomacji Peter Szijjarto mówił, "że jest wybitnym, szanowanym w Europie politykiem", otwiera temat tego, kto będzie jego następcą.

Zgodnie z umową koalicyjną, jaką zawarły trzy ugrupowania tworzące rząd - Kierunek-Socjaldemokracja (Smer-SD), Słowacka Partia Narodowa (SNS) oraz Most-Hid, działające na rzecz współpracy mniejszości węgierskiej i etnicznych Słowaków - to najsilniejsza partia koalicji Smer-SD nominuje kandydata na stanowisko szefa dyplomacji.

Media spekulują, że może chcieć po nie sięgnąć były premier i szef Smer-SD Robet Fico. W marcu br. zrezygnował on ze stanowiska premiera wobec kryzysu politycznego po śmierci dziennikarza śledczego Jana Kuciaka. Komentatorzy zauważają, że Fico podczas czwartkowej konferencji prasowej, tuż po głosowaniu w parlamencie, dystansował się od Lajczaka i jego krytycznych uwag wobec odrzucenia paktu migracyjnego.

Z Bratysławy Piotr Górecki