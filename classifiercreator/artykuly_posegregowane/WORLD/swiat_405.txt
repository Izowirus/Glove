W wieku 95 lat zmarł w poniedziałek słynny twórca komiksów Stan Lee, którego niektóre postaci i komiksowe opowieści stały się podstawą dla bijących rekordy popularności filmów, jak "Spiderman", "Hulk", czy "X-Men".
      
            Lee zmarł w szpitalu Cedars-Sinai Medical Center w Los Angeles - poinformował adwokat jego córki J.C.Lee.

W latach 60. Lee zrewolucjonizował amerykański komiks, a w rezultacie w ogóle kulturę popularną USA - pisze francuski magazyn "L'Obs".

Był dzieckiem rumuńskich emigrantów; w roku 1939 rozpoczął pracę dla grupy wydawniczej Timely Comics, która przerodziła się w 1962 roku w Marvel Comics Group. Lee dla grupy Marvel stał się szybko jej najważniejszym autorem komiksów. Później został wydawcą Marvel Comics i to on sprawił, że w latach 60. odżyła cała branża komiksowa.

Postaci, które stworzył, jak Iron Man czy Black Panther, stały się ulubieńcami amerykańskiego przemysłu filmowego.

Był znany filmowej publiczności również ze względu na miniaturowe role, jakie odgrywał w filmach nakręconych na podstawie komiksów Marvel.