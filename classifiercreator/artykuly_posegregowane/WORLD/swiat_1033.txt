Europę zalewa rekordowa fala upałów. W piątek w portugalskiej Alvedze, ok. 150 km od Lizbony, zanotowano 45,2 st. Celsjusza. Agencje piszą, że według meteorologów może zostać pobity rekord ciepła, który na Starym Kontynencie wynosi 48 st.
      
            Najgoręcej jest na Półwyspie Iberyjskim. W Portugalii w wielu miejscach termometry pokazywały ponad 40 st., a w stolicy Lizbonie było 43 st. Podobnie jest w Hiszpanii - 40 st. zanotowano w Madrycie, 42 w Sewilli, a 44 st. w Badajoz na południowym zachodzie kraju. Agencja Reuters podkreśla, że to najbardziej dotkliwa fala upałów w tej części Europy od 2003 roku.

W tym tygodniu w Hiszpanii z powodu upałów zmarły dwie osoby. Jedna z nich to 48-letni mężczyzna, który pracował przy remoncie autostrady, a druga to 78-latek, który przebywał w swoim ogródku działkowym.

Rekordowe upały nadciągnęły także do Skandynawii. W Szwecji lipiec był najcieplejszy od 250 lat, a w pierwszych dniach sierpnia nic się nie zmieniło - w całym kraju temperatura oscyluje w okolicach 30 st., co jest ewenementem w tym rejonie Europy. Według prognoz Szwecja odpocznie od upału już w sobotę, gdy zacznie padać deszcz.

Niezwykłe upały w Szwecji spowodowały zmiany geograficzne - w kraju tym bowiem zmieniło się najwyższe miejsce. Do tej pory najwyżej położonym punktem w Szwecji był południowy wierzchołek lodowca Kebnekaise w Arktyce. Jednak w czasie lipcowych upałów góra ta traciła 14 cm dziennie, co spowodowało, że obecnie najwyższym miejscem w Szwecji jest północny szczyt Kebnekaise, który utworzony jest z kamienia. Jego wysokość wynosi 2096 m n.p.m.

W Szwajcarii oblężenie przeżywają kolejki górskie, gdyż wielu mieszkańców miast schroniło się przed upałami w Alpach. W niektórych kantonach rybacy ratują ryby przed uduszeniem w wysychających strumieniach. Dowództwo armii szwajcarskiej zezwoliło żołnierzom nosić szorty i t-shirty zamiast standardowych mundurów.

Według służb meteorologicznych ze wszystkich krajów europejskich, na kontynencie niewiele jest miejsc, gdzie można odetchnąć od upałów. W Londynie w piątek były 32 st., w Holandii 35 st., w sąsiedniej Belgii - 34 st. Wolna od wysokich temperatur jest jedynie północ Wielkiej Brytanii, gdzie w piątek padały deszcze.

Według agencji AFP we Włoszech temperatura nieznacznie spadła... poniżej 40 stopni, które na początku tygodnia termometry pokazywały na Sardynii i na północy kraju. Obecnie w całych Włoszech jest ok. 35 st., co dla tego kraju jest wskazaniem typowym o tej porze roku.

We Francji w 66 departamentach ogłoszono ostrzeżenia pogodowe. Tam temperatury także przekraczają 30 st., a na południu kraju osiągają 40 st. powyżej zera. Francuskie służby meteorologiczne zapowiadają, że dla Francji, podobnie jak dla Portugalii i Hiszpanii, najbardziej krytycznym dniem będzie sobota, gdy temperatura może jeszcze wzrosnąć o 2 lub 3 stopnie, a wówczas być może zostanie pobity rekord ciepła, który w Europie wynosi 48 st. i został zanotowany w 1977 roku w Atenach.

Agencje podkreślają, że w wielu europejskich krajach w stan najwyższej gotowości postawione są służby ratunkowe w obawie przed pożarami, które często są konsekwencją upałów. Tak jest m.in. w Portugalii i w Grecji.