Nasze relacje gospodarcze, handlowe z Wielką Brytanią są intensywne i idą w bardzo dobrym kierunku – oświadczył w Londynie premier Mateusz Morawiecki. Dodał, że wypracowana umowa wyjścia Wielkiej Brytanii z UE jest najlepszym z możliwych rozwiązań.
      
            W czwartek w Londynie odbyły się polsko-brytyjskie konsultacje międzyrządowe. Szefowi polskiego rządu towarzyszyli: minister spraw zagranicznych Jacek Czaputowicz, minister spraw wewnętrznych Joachim Brudziński, minister obrony narodowej Mariusz Błaszczak, minister przedsiębiorczości i technologii Jadwiga Emilewicz oraz wiceminister finansów Piotr Nowak.

Po brytyjskiej stronie w rozmowach uczestniczyli premier Theresa May, minister spraw zagranicznych Jeremy Hunt, minister spraw wewnętrznych Sajid Javid, minister obrony Gavin Williamson, minister finansów Philip Hammond oraz minister ds. biznesu, energii i strategii przemysłowej Greg Clark.

Po zakończeniu konsultacji, podczas wspólnej konferencji prasowej szefów rządów, Morawiecki oświadczył, że "nasze intensywne relacje gospodarcze, stały wzrost obrotów handlowych, ale również inwestycje brytyjskie w Polsce, coraz więcej polskich przedsiębiorców, który inwestują w Wielkiej Brytanii, idzie w bardzo dobrym kierunku, budując fundament pod jeszcze solidniejsze relacje gospodarcze i pomiędzy naszymi społeczeństwami".

Wyraził nadzieję na jeszcze bliższą współpracę w zakresie nowoczesnych technologii, w tym wymianę między uczelniami. "Powołujemy, i to również przyczyni się do tej współpracy, UK-Poland Tech Partnership, o którym też dzisiaj rozmawialiśmy" - poinformował.

Morawiecki oświadczył ponadto, że rozmowa z May dotyczyła również współpracy na polu międzynarodowym, w tym w kwestiach bezpieczeństwa i polityki obronnej. "Tutaj kluczowa pozostaje współpraca transatlantycka - podkreśliliśmy to sobie parę razy (...) jak ważne jest cementowanie tych relacji transatlantyckich i utrzymanie spójności, siły NATO, zarówno na wschodniej flance związanej tam oczywiście z zagrożeniami ze strony naszego wschodniego partnera, sąsiada" – mówił Morawiecki.

"Chciałbym, żeby był jak najbliższym partnerem, ale nie zawsze to się tak układa i tutaj nasze relacje w ramach NATO są oczywiście kluczowe" - dodał.

Premier: umowa w sprawie Brexitu jest najlepszym z możliwych rozwiązań

Podczas konsultacji poruszono też temat Brexitu. Morawiecki podkreślił, że docenia pracę wykonaną "w bardzo trudnym otoczeniu" przez May, która doprowadziła do wypracowania umowy. Zaznaczył, że Polska starała się w ramach mandatu europejskiego wspierać "pragmatyczne, kreatywne rozwiązania".

W ocenie polskiego premiera "umowa, która została wypracowana, jest najlepszym z możliwych rozwiązań, ponieważ ona przede wszystkim jest swojego rodzaju oknem do przyszłości". "W oparciu o tę umowę będziemy mogli wypracować szczegółowe zasady jak najbliższej współpracy handlowej w nowych okolicznościach i współpracy w zakresie polityki zagranicznej, spraw bezpieczeństwa, a to jest dla nas niezwykle kluczowe" - przekonywał.

"Wejście w życie tej umowy będzie dobre dla obu stron; pozwoli w tych nowych okolicznościach, już po 29 marca 2019 roku, budować solidne i jak najbliższe relacje pomiędzy naszymi państwami, ale również Wielkiej Brytanii z UE" – dodał Morawiecki. Zaznaczył jednocześnie, że choć Wielka Brytania wychodzi z UE, to nie wychodzi z Europy.

Kontynuując wątek Brexitu, wyraził zadowolenie, że May zapewniła, iż Polacy na Wyspach Brytyjskich "mogą czuć się spokojnie, bezpiecznie z punktu widzenia swoich przywilejów społecznych, socjalnych, pod każdym innym względem". "Nam na tym bardzo zależało, ponieważ jest to rzeczywiście nasz obowiązek, dbałość o naszych obywateli, o ludzi którzy wyjechali z Polski" – mówił premier.

"Cieszę się, że znaleźli oni tutaj swój drugi dom. Aczkolwiek powiedziałem pani premier, że mamy najniższe w naszej historii bezrobocie. Zapraszamy wszystkich Polaków z powrotem do kraju, ale oczywiście szanujemy wszystkie indywidualne decyzje ludzi dotyczące ich drogi życiowej" – zaznaczył.

Polski rząd porusza kwestię praw Polaków żyjących w Wielkiej Brytanii

Morawiecki zwrócił uwagę, że w ciągu ostatnich 12 miesięcy wielokrotnie poruszał w rozmowach z May kwestię praw Polaków żyjących w Wielkiej Brytanii. Zaznaczył, że temat ten "jest ujęty, uregulowany" w umowie o zasadach wyjścia Zjednoczonego Królestwa z UE, która została podpisana na szczycie unijnym pod koniec listopada.

"Też jestem wdzięczny pani premier, że w przypadku gdyby cokolwiek poszło nie tak, bo obie strony muszą szykować zawsze ten scenariusz B, jak to sobie mówimy, to w takich okolicznościach również dla Polaków, którzy mieszkają na Wyspach Brytyjskich, prawa, przywileje społeczne i wszelkie inne prawa są zagwarantowane na dotychczasowych zasadach" - dodał.

"Można mieć pewność, co do jasności relacji w ramach porządku związanego z prawem ubezpieczeń społecznych i wszelkimi innymi regulacjami brytyjskimi w obu scenariuszach, mamy wszakże nadzieję, że będzie (obowiązywało) to porozumienie, ta umowa, która została wynegocjowana i przyjęta" - zapewnił premier.

Podczas konferencji prasowej Morawiecki poinformował ponadto, że zarówno polska, jak i brytyjska strona są zainteresowane integracją Bałkanów Zachodnich; zapowiedział, że za pół roku w Polsce będziemy rozmawiać na ten temat, aby "inni nie mogli destabilizować tego regionu".

Morawiecki mówił też, że podczas spotkania rozmawiano o kwestiach podatkowych. "Zgodziliśmy się z panią premier, że będziemy nawzajem korzystać ze swoich najlepszych doświadczeń, tak żeby wyeliminować wszelkie patologie z systemu podatkowego" – powiedział premier.

Z Londynu Rafał Białkowski i Jakub Krupa