Jak zaznaczyła parlamentarzystka, warto pamiętać o tej rocznicy, bo w trakcie 123 lat zaborów Polacy o niepodległość się modlili, o niepodległości marzyli, a także o nią walczyli. „W końcu udało się to w listopadzie 1918 roku, dzięki olbrzymiemu poświeceniu naszych przodków” – podkreśliła.

W konferencji wziął udział działacz „Solidarności” Andrzej Gwiazda. Jak mówił, utrzymanie niepodległości wymaga „stałej walki i stałej czujności”. „Z tego nie zostaniemy nigdy zwolnieni. Żaden Polak nie zostanie z tego zwolniony, bez względu na to, czy składał przysięgę, czy nie. Uważam, że ta przysięga jest wrodzona” – powiedział.

Achtem Czyjhoz, wiceprzewodniczący Medżlisu Tatarów krymskich i do niedawna więzień polityczny na okupowanym Krymie, mówił, że niezależność i niepodległość to naturalna potrzeba każdego narodu.

„Mamy za sobą wspólną przeszłość, pod koniec lat 80. udało nam się uwolnić od tej przeraźliwiej okupacji. To zainspirowało nas, by uwierzyć, że podobnie jak nasi przyjaciele w innych krajach Europy będziemy w stanie cieszyć się niepodległym państwem. Niestety musieliśmy przelać krew w imię niepodległości, teraz znów musimy stawiać czoło okupantowi, ale jestem pewien, że wygramy” – powiedział Tatar.

Gen. Stanisław Władysław Śliwa ze Związku Piłsudczyków podkreślił, że Europa cieszy się dziś wolnością m.in. dlatego, że marszałek Józef Piłsudski w 1920 r. powstrzymał atak Rosjan w Bitwie Warszawskiej.

„Rosjanie planowali defiladę w Paryżu. Piłsudski im w tym przeszkodził” – zaznaczył. Podziękował też USA, które - jak mówił - jako jeden z niewielu krajów udzieliły Polsce wsparcia. Razem z nim do Brukseli szlakiem uwięzienia marszałka Józefa Piłsudskiego, z Gdańska przez m.in. twierdzę Wesel nad Renem i Magdeburg, przyjechali inni członkowie Związku Piłsudczyków.

Jerome Sheridan, profesor Uniwersytetu Amerykańskiego opiekujący się m.in. amerykańskimi cmentarzami w Belgii, podkreślał, jak wiele wycierpiała Polska w czasie pierwszej wojny światowej. „Gdy zaczęła się pierwsza wojna światowa, niepodległość Polski nie była priorytetem dla żadnego mocarstwa” – powiedział.

Po konferencji odbył się koncert „Mosty do niepodległości. Polska muzyka poważna w stulecie odzyskania niepodległości”. Muzycy wykonali na fortepianie i klarnecie  utwory Fryderyka Chopina, Aleksandra Zarzyckiego oraz Ignacego Jana Paderewskiego. Z okazji koncertu wydana została specjalna płyta promująca polską muzykę poważną.


 
Konferencji i koncertowi towarzyszyła w PE wystawa sztuki współczesnej z Pomorza „Mosty do niepodległości”. Prof. Arkadiusz Sylwestrowicz, kurator wystawy podkreślił, że to nie przypadek, iż tak ważny temat, jakim jest polska niepodległość, ukazany został poprzez prezentację prac artystów związanych z polskim Pomorzem.
 
„Właśnie tutaj od początku lat siedemdziesiątych XX wieku wolność wyrażała się poprzez strajki robotników, bunty młodzieży, poświęcenie ludzi, mające na celu przywrócić pełną niepodległość naszemu państwu. To przestrzenie gdyńskich i gdańskich stoczni stały się miejscem, w którym narodziła się +Solidarność+. Ten ruch związkowy zapoczątkował wyzwolenie nie tylko Polski, ale i dużej części Europy z ustroju komunistycznego” – powiedział.

Fundamentem ekspozycji są prace Maksymiliana Kasprowicza uwieczniające tragedię Grudnia ’70. Na wystawie znalazły się też prace dziewięciu innych twórców – Teresy Pągowskiej, Iwony Zając, Henryka Cześnika, Macieja Świeszewskiego, Józefa Czerniawskiego, Krzysztofa Wróblewskiego, Michała Szlagi, Piotra Uklańskiego i Arkadiusza Sylwestrowicza.
 

 

 
Z Brukseli Łukasz Osiński