US President Donald J. Trump walks outside the West Wing to depart the South Lawn of the White House by Marine One, in Washington, DC, USA, 27 June 2018. Archiwum fot. PAP/EPA/MICHAEL REYNOLDS
                                        

            Prezydent Donald Trump zagroził w poniedziałek podjęciem działań przeciwko Światowej Organizacji Handlu. Reuters zwraca uwagę, że media informowały ostatnio, iż Trump mówił, że chciałby wyprowadzić Stany Zjednoczone z WTO.
      
            "WTO traktuje Stany Zjednoczone bardzo źle i mam nadzieję, że zmieni sposób postępowania. Traktują nas bardzo źle od wielu, wielu lat i dlatego jesteśmy w bardzo niekorzystnym położeniu wobec WTO" - powiedział Trump dziennikarzom w Białym Domu.

"Nie planujemy teraz niczego - dodał - ale jeśli nie będą nas odpowiednio traktować, coś zrobimy".

Portal Axios informował w zeszłym tygodniu, że Trump chce wyprowadzić USA z WTO. Powołując się na jedną z osób uczestniczących w dyskusjach na ten temat, portal napisał, że Trump często mówił doradcom: "Nie wiem, dlaczego tam jesteśmy. WTO jest zaprojektowana przez resztę świata, by rolować Stany Zjednoczone".

Informacje Axios zdementował zaraz jako fake news minister finansów USA Steven Mnuchin.

Wcześniej w poniedziałek minister handlu USA Wilbur Ross mówił, że za wcześnie jeszcze na dyskusję o wycofaniu się Stanów Zjednoczonych z WTO. Jednocześnie wskazywał na potrzebę zreformowania Światowej Organizacji Handlu. "Nie robimy tajemnicy z naszego poglądu, że w WTO potrzebne są pewne reformy" - podkreślił.