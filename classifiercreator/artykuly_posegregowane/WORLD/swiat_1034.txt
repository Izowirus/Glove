epa06918541 MDC Party President Nelson Chamisa (C) leaves after having cast his vote at the Kuwadzana 2 Primary School just outside Harare, Zimbabwe, 30 July 2018. Reports state that there are 23 presidential candidiates and more than 120 parties who have registered to take part in the elections as Zimbabweans go to the polls on 30 July 2018.  EPA/YESHIEL PANCHIA 
Dostawca: PAP/EPA. PAP/EPA © 2018 / YESHIEL PANCHIA
                                        

            Przywódca opozycji w Zimbabwe Nelson Chamisa powiedział w piątek, że zamierza zakwestionować wynik niedawnych wyborów prezydenckich z wykorzystaniem wszelkich metod przewidzianych przez prawo i konstytucję.
      
            Według zimbabweńskiej komisji wyborczej poniedziałkowe głosowanie wygrał urzędujący szef państwa Emmerson Mnangagwa z rządzącej partii Afrykański Narodowy Związek Zimbabwe - Front Patriotyczny (ZANU-PF). Mnangagwa zdobył 2,46 mln głosów, a Chamisa - 2,15 mln.

Chamisa, który stoi na czele opozycyjnego Ruchu na rzecz Zmian Demokratycznych (MDC), wypowiedział się w piątek krótko po tym, jak policjanci z oddziałów prewencji, uzbrojeni w tarcze i pałki, wtargnęli do hotelu Bronte w Harare przed planowanym rozpoczęciem jego konferencji prasowej i bez wyjaśnienia zaczęli rozganiać zgromadzonych dziennikarzy, po czym odeszli.

Zajście potępił Mnangagwa, który oświadczył, że na podobne sceny "nie ma miejsca w naszym społeczeństwie". Na Twitterze przekazał, że władze "pilnie badają" to wydarzenie; powtórzył, że zwyciężył w wolnych i uczciwych wyborach i "nie ma nic do ukrycia ani czego się obawiać". Przedstawiciele ZANU-PF apelowali do przedstawicieli prasy, by wrócili na konferencję Chamisy.

On sam ogłosił "dzień żałoby dla demokracji" w Zimbabwe, oskarżając władze i siły bezpieczeństwa o przemoc wobec opozycji i prześladowanie jej oraz o fałszerstwa wyborcze. Ocenił, że poprzednik Mnangagwy, wieloletni dyktator kraju Robert Mugabe również manipulował wynikami wyborów, ale "robił to w sposób bardziej wyrafinowany". Zarzuty o oszustwa zostały podsycone przez fakt, że rezultaty zostały ogłoszone aż cztery dni po wyborach, a różnica między wynikami Mnangagwy i Chamisy była niewielka.

Chamisa zapowiedział odwołanie od wyników wyborów ogłoszonych przez krajową komisję wyborczą, twierdząc, że to on je wygrał z dużą przewagą.

Po przeliczeniu wyników ze wszystkich 10 prowincji Mnangagwa otrzymał 50,8 proc. głosów, a Chamisa 44,3 proc. - podała w piątek komisja wyborcza. W wyborach parlamentarnych ZANU-PF otrzymało 144 mandaty w 210-osobowym Zgromadzeniu Narodowym, a opozycyjny Ruch na rzecz Zmian Demokratycznych (MDC) - 64. W głosowaniu uczestniczyło ponad 5 mln osób, frekwencja wyniosła ok. 70 proc.

Wyborcza Misja Obserwacyjna UE (EU EOM) w wydanym w środę oświadczeniu potępiła "nierówne szanse" kandydatów w wyborach. Wskazała przy tym na stronniczość mediów oraz opóźnione ogłoszenie wyników wyborów prezydenckich.

W czwartek wieczorem i w piątek rano w stołecznym Harare, w którym zwyciężył Chamisa, nie dochodziło do żadnych incydentów, a żołnierze patrolowali centrum miasta. W środę sześć osób zginęło, a 14 zostało rannych na skutek starć między zwolennikami opozycji a siłami bezpieczeństwa w Harare; do tłumienia demonstracji, podczas której uczestnicy krytykowali przebieg wyborów i zarzucali rządzącym fałszerstwa, wojsko użyło broni palnej.