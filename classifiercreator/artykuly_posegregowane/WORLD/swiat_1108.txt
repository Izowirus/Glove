epa05695341 A Kurdish Peshmerga soldier is silhouetted while French President Francois Hollande visits a military outpost on the outskirts of the Islamic State-held city of Mosul, outside the Kurdish city of Erbil, Iraq, 02 January 2017. Hollande is in Iraq on a one-day visit.  Archiwum PAP/EPA/CHRISTOPHE ENA / POOL MAXPPP OUT
                                        

            Jedna osoba poniosła śmierć w poniedziałkowym ataku terrorystycznym na siedzibę władz Kurdyjskiego Okręgu Autonomicznego w Irbilu na północy Iraku. Siły bezpieczeństwa zastrzeliły wszystkich trzech uzbrojonych napastników, prawdopodobnie dżihadystów, i odbiły budynek.
      
            W operacji antyterrorystycznej rannych zostało czterech przedstawicieli służb bezpieczeństwa.

Napastnicy wtargnęli do gmachu regionalnych władz nad ranem, przed godzinami pracy. Weszli na trzecie piętro, gdzie wzięli dwóch zakładników i skąd ostrzeliwali funkcjonariuszy policji. Śmierć jednego z zakładników, pracownika biura Kurdyjskiego Okręgu Autonomicznego, potwierdził gubernator prowincji Irbil Nawzad Hadi.

Lokalna stacja telewizyjna Rudaw pokazała smugi krwi na korytarzu odbitego z rąk napastników gmachu oraz ślady po pociskach na ścianach.

"Ataki terrorystyczne takie jak ten, nie podkopią ducha naszych służb" - przekazał Hadi kurdyjskiemu portalowi Rudaw.

Według kurdyjskich sił bezpieczeństwa zamachowcy byli bojownikami dżihadystycznego Państwa Islamskiego (IS). Do tej pory żadna z organizacji terrorystycznych nie przyznała się do ataku.

Kurdowie stanowią kluczowy element międzynarodowej koalicji walczącej z IS. Ich bojownicy odbili w ostatnich latach w Iraku i Syrii rozległe tereny zdobyte wcześniej przez islamistów z samozwańczego kalifatu. Zamachy terrorystyczne w położonym na północy Iraku Regionie Kurdystanu należą jednak do rzadkości.