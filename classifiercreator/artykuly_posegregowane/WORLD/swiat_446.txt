O łaskę wiary, nadziei i miłości dla wszystkich Polaków, aby w jedności i pokoju dobrze korzystali z cennego daru wolności – napisał papież Franciszek w liście do Polaków z okazji stulecia odzyskania przez Polskę niepodległości.
      
            List jest przeznaczony do wykorzystania duszpasterskiego w niedzielę 11 listopada.

W liście z okazji stulecia odzyskania przez Polskę niepodległości Ojciec Święty Franciszek przypomniał, że polski naród "przed rozbiorami współtworzył historię chrześcijańskiej Europy, wnosząc całe bogactwo własnej, szlachetnej kultury i duchowości". Podkreśla w nim też, że "odzyskanie suwerenności było okupione poświęceniem wielu Polaków, którzy dla ojczyzny byli gotowi poświęcić swoją wolność osobistą, swoje dobra, a nawet życie".

Papież Franciszek przywołał słowa św. Jana Pawła II sprzed 20 lat, który 11 listopada 1998 roku podkreślił, że Polacy swoje dążenie do wolności "opierali na nadziei, płynącej z głębokiej wiary w pomoc Boga, który jest Panem dziejów ludzi i narodów. Ta wiara była oparciem również wtedy, gdy po odzyskaniu niepodległości trzeba było szukać jedności pomimo różnic, aby wspólnymi siłami odbudowywać kraj i bronić jego granic".

Ojciec Święty Franciszek napisał też, że wraz z Kościołem w Polsce i z wszystkimi Polakami dziękuje Bogu za to, że "wspierał swoją łaską i mocą kolejne pokolenia i sprawił, że przed stu laty spełniła się ich nadzieja na wolność", że nie utracili jej, mimo kolejnych doświadczeń związanych z II wojną światową, nazistowską okupacją i komunistycznym reżimem.

Na zakończenie przesłania Papież polecił Polskę opiece Maryi Jasnogórskiej, Królowej Polski. "Niech Boża Opatrzność darzy naród polski pokojem i pomyślnością teraz i w przyszłości! Boże błogosławieństwo niech zawsze będzie z Wami!" – napisał papież.