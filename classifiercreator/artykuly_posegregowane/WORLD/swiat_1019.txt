epaselect epa06380271 CalFire works in Ventura County as efforts continue against the Thomas Fire in Ojai, California, USA, 09 December 2017. Several fires burning in various locations of Southern California with the Thomas Fire the largest at 148,000 acres (60,000 hectares) burned, forcing hundreds of thousands of people to evacuate as one of the strongest Santa Ana winds forecast of the season have continued for much of the past week.  EPA/JOHN CETRINO 
Dostawca: PAP/EPA. PAP/EPA © 2018 / JOHN CETRINO
                                        

            Stan "poważnej katastrofy" w Kalifornii w związku z szalejącymi tam pożarami ogłosił w sobotę prezydent USA Donald Trump, zarządzając udostępnienie pomocy federalnej dla obszarów, które ucierpiały z powodu żywiołu - poinformował w niedzielę Biały Dom.
      
            Prezydent "zarządził pomoc federalną, która ma stanowić uzupełnienie dla wysiłków podejmowanych na szczeblu stanowym (...) i lokalnym na rzecz obszarów dotkniętych przez pożary i silny wiatr od 23 lipca br." - głosi wydany komunikat.

W praktyce oznacza to, że mieszkańcy, firmy, władze miast i hrabstw z tych terenów będą mieli ułatwiony dostęp do środków federalnych, pomocy w zakresie zaopatrzenia w żywność i innych programów pomocowych.

Pomoc może objąć "dopłaty do tymczasowego schronienia i napraw domów, niskooprocentowane kredyty na pokrycie nieubezpieczonych strat oraz inne programy pomagające mieszkańcom i firmom wyjść ze strat spowodowanych przez katastrofę" - wyjaśniono w oświadczeniu.

W sobotę liczba ofiar śmiertelnych pożarów trawiących północną Kalifornię wzrosła do siedmiu, a kolejnym mieszkańcom nakazano opuszczenie domów - poinformowali przedstawiciele lokalnych władz. Część pożarów szaleje w odległości ok. 140 km na północ od San Francisco.

W tym roku żywioł objął większy obszar i zrobił to szybciej niż było to zazwyczaj w kalifornijskim "sezonie pożarów". "Sezon pożarów dopiero się zaczyna" - ostrzegł Ken Pimlott ze stanowej agencji odpowiedzialnej za ochronę przed pożarami.

Gubernator Kalifornii Jerry Brown, który w sobotę odwiedził niektóre z dotkniętych obszarów, ocenił, że obecna sytuacja to "część większej tendencji, nowy stan normalności, z którym musimy sobie radzić".

W minionym tygodniu pożary w Kalifornii strawiły powierzchnię ponad 117 tys. hektarów, czyli ponad dwukrotnie więcej, niż wynosi średnia z pięciu lat w tym okresie. Rozprzestrzenianiu się płomieni sprzyjają utrzymujące się w tym położonym nad Pacyfikiem stanie wysokie temperatury, niska wilgotność oraz wiatr.