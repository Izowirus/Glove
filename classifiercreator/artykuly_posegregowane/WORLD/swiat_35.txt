W 15 katastrofach cywilnych samolotów komunikacyjnych w 2018 r. zginęło łącznie 556 osób, a pod względem liczby ofiar był to dziewiąty najbezpieczniejszy rok w historii lotnictwa pasażerskiego - poinformował portal Aviation Safety Network (ASN).
      
            Niemniej było to więcej od średniej dla ubiegłych pięciu lat, która wynosi 480 ofiar śmiertelnych. Najbezpieczniejszym rokiem w dziejach cywilnej komunikacji lotniczej był rok 2017, kiedy to w 10 katastrofach straciło życie 44 ludzi.

Statystyki mającego swą siedzibę w Holandii lotniczego portalu internetowego ASN nie obejmują katastrof samolotów wojskowych - najtragiczniejszą z nich było w ubiegłym roku rozbicie się 11 kwietnia transportowego odrzutowca Ił-76 sił powietrznych Algierii z 257 ofiarami śmiertelnymi.

Uwzględniający maszyny wojskowe bilans roku 2018 to 25 katastrof z łącznie 917 zabitymi.

Tylko dwa ubiegłoroczne wypadki cywilnych samolotów pasażerskich spowodowały śmierć więcej niż stu osób. Z Boeinga 737 MAX 8 indonezyjskiego towarzystwa Lion Air, który 29 października runął do morza wkrótce po starcie z Dżakarty, nie ocalał nikt spośród łącznie 189 pasażerów i członków załogi, a tylko jeden człowiek uratował się ze 113 osób na pokładzie wyczarterowanego przez kubańskie towarzystwo Cubana meksykańskiego Boeinga 737-201, rozbitego tuż po starcie z Hawany do lotu krajowego 18 maja.

Za cywilne samoloty komunikacyjne ASN uznaje samoloty pasażerskie i towarowe, których podstawowy model certyfikowany jest dla co najmniej 14 pasażerów.