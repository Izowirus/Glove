epa06953319 Removal of the rubble of the partially collapsed Morandi bridge in Genoa, Italy, 16 August 2018.  Italian authorities, worried about the stability of remaining large sections of the bridge, evacuated about 630 people from nearby apartments. The Genoa prefect's office on Thursday corrected the death toll, saying 38 people are known to have died, not 39 as previously reported. The death toll remains provisional.  EPA/LUCA ZENNARO 
Dostawca: PAP/EPA. PAP/EPA © 2018 / LUCA ZENNARO
                                        

            Wymagające wzmocnienia elementy konstrukcji to najbardziej prawdopodobna przyczyna zawalenia się wiaduktu na autostradzie w Genui - pisze w piątek włoska "La Repubblica". Dziennik dodaje, że rok temu eksperci uznali, iż element podtrzymujący trzeba wzmocnić.
      
            W katastrofie zginęło we wtorek 38 osób, a 15 zostało rannych. Trwają poszukiwania 10-20 osób.

Jak zauważa "La Repubblica", "największymi podejrzanymi" - według prokuratury w Genui - są elementy podtrzymujące poprzeczne filary z betonu zbrojonego, w których były stalowe liny. W moście w stolicy Ligurii, zaprojektowanym w latach 60. przez inżyniera Riccardo Morandiego, zostały one zastosowane w sposób nowatorski i były wtedy "powodem do dumy włoskiej inżynierii" - dodaje gazeta.

Przytacza słowa szefa prokuratury w Genui Francesco Cozziego, który wyjaśnił, że śledztwo w sprawie przyczyn katastrofy koncentruje się między innymi na tym elemencie konstrukcji mostu.

Dziennik przedstawia też relację jednej z kobiet, która przeżyła zawalenie się mostu. Twierdzi ona, że jadąc samochodem przez wiadukt w tamtej chwili, widziała walące się filary, a następnie poczuła drżenie asfaltu jak w czasie trzęsienia ziemi. Potwierdzają to też inne osoby.
 
Kierownictwo firmy zarządzającej autostradą powtarza, że nie spodziewano się takiego tragicznego zdarzenia. Jednak, jak pisze rzymski dziennik, istnieje raport sporządzony w 2017 roku na podstawie kontroli i badań ekspertów z Politechniki w Mediolanie, wskazujący, że właśnie te elementy nie spełniają wszystkich wymaganych norm i wymagają wzmocnienia. Dlatego też postanowiono rozpisać przetarg na te roboty, szacowane na 20 mln euro.

O pracach tych mówiono już także dwa lata temu, ale nie zostały one uznane za pilne do przeprowadzenia - ujawnia "La Repubblica". Przytacza też ekspertyzę przedstawiciela dyrekcji dróg z Genui, który w marcu zeszłego roku uznał: Wiadukt ten "w chwili obecnej nie stanowi żadnego problemu o charakterze strukturalnym".

Z Rzymu Sylwia Wysocka