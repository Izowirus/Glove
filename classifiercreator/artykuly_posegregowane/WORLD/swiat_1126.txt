epa06892839 Russian President Vladimir Putin (R) and  US President Donald J. Trump (L) during their meeting at the Presidential Palace in Helsinki, Finland, 16 July 2018.  EPA/ALEXEY NIKOLSKY/SPUTNIK/KREMLIN / POOL MANDATORY CREDIT 
Dostawca: PAP/EPA. PAP/EPA © 2018 / ALEXEY NIKOLSKY/SPUTNIK/KREMLIN 
                                        

            W sondażu telewizji CBS News większość - 55 proc. -  Amerykanów wyraziła rozczarowanie postępowaniem prezydenta Donalda Trumpa podczas spotkania na szczycie w Helsinkach z rosyjskim przywódcą Władimirem Putinem; odmiennego zdania było 32 proc. ankietowanych.
      
            Opublikowane w czwartek wyniki sondażu telewizji CBS News przedstawiają trochę inny obraz oceny przez amerykańską opinię publiczną "występów" prezydenta Donalda Trumpa podczas poniedziałkowego szczytu w Helsinkach, jeśli uwzględni się przynależność partyjną badanych.

Negatywnie oceniło postępowanie, a przede wszystkim wypowiedzi Trumpa w Helsinkach podczas wspólnej konferencji prasowej z Putinem aż 83 proc. ankietowanych członków Partii Demokratycznej, ale tylko 21 proc. członków Partii Republikańskiej.

Wśród największej grupy amerykańskiego elektoratu, jaką stanowią tzw. wyborcy niezależni, czyli formalnie niezwiązani z żadną z dwóch głównych partii politycznych, większość - 53 proc. - była rozczarowana prezydentem, który zdaniem przeciwników zbytnio się podlizywał Władimirowi Putinowi, kosztem lojalności i szacunku dla swojego własnego kraju.

Dwie trzecie, 62 proc., znanych z lojalności członków Partii Republikańskiej, było zadowolonych z zachowania prezydenta Trumpa w Helsinkach, jednak podobnego zdania było tylko 8 proc. badanych w sondażu CBS News członków Partii Demokratycznej.

Także w odpowiedziach na inne pytania sondażu CBS News, widać zwieranie przez republikanów szeregów wokół prezydenta Trumpa, którego wypowiedzi podważające ustalenia podległych mu agencji wywiadowczych, jeśli chodzi o ingerencje Rosji w amerykańskie wybory roku 2016, od poniedziałku są w Stanach Zjednoczonych tematem zażartej dyskusji politycznej i przedmiotem niezliczonych dowcipów w nocnych programach satyrycznych.

Podczas gdy 61 proc. wszystkich badanych w sondażu CBS News i 87 proc. badanych Demokratów uważa, że Putin będzie próbował ponownie ingerować w amerykański proces wyborczy podczas kampanii przed tegorocznymi wyborami do Kongresu USA, obawy takie podziela tylko 38 proc. Republikanów.

Sondaż CBS News, który został przeprowadzony we wtorek i środę, charakteryzuje się 4-procentowych marginesem błędu.

Z Waszyngtonu Tadeusz Zachurski