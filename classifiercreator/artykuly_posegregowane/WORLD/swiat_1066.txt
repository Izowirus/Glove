Liczba ofiar silnego trzęsienia ziemi, które nawiedziło indonezyjską turystyczną wyspę Lombok wzrosła do 14; ponad 160 osób jest rannych - podała w niedzielę agencja AP. 67 osób trafiło do szpitala z poważnymi obrażeniami.
      
            Według amerykańskiej służby sejsmologicznej USGS, epicentrum wstrząsów znajdowało się w odległości 128 km na północny wschód od miasta Mataram, a ognisko wstrząsów było płytkie.

Do trzęsienia ziemi o magnitudzie 6,4 doszło wczesnym rankiem czasu lokalnego, gdy wiele osób jeszcze spało.

Trzęsienie uszkodziło ponad 1000 domów i było odczuwalne na pobliskiej wyspie Bali, gdzie jednak nie było żadnych ofiar.

Indonezja, będąca największym archipelagiem na świecie, położona jest na tzw. ognistym kręgu wulkanów i styku płyt tektonicznych; jest to rejon dużej aktywności sejsmicznej.