Przy okazji szczytu NATO prezydent Andrzej Duda rozmawiał z prezydentem USA Donaldem Trumpem o wzmacnianiu polsko-amerykańskiej współpracy wojskowej w zakresie sprzętu oraz współpracy jednostek wojskowych - poinformował PAP szef gabinetu prezydenta Krzysztof Szczerski.
      
            "Zakończyła się rozmowa prezydenta Andrzeja Dudy z prezydentem USA Donaldem Trumpem w ramach szczytu NATO. Prezydent Trump zaprosił prezydenta Dudę do swojego pokoju tutaj w siedzibie Sojuszu" - poinformował PAP Szczerski.

W rozmowie uczestniczył też doradca prezydenta USA ds. bezpieczeństwa narodowego John Bolton, a także minister Szczerski.

Jak powiadomił Szczerski, prezydenci odbyli rozmowę "głównie o współpracy wojskowej, w tym o wzmacnianiu polsko-amerykańskiej kooperacji wojskowej w zakresie sprzętu i w zakresie współpracy jednostek wojskowych". "Prezydenci omówili też kalendarz kontaktów politycznych na najwyższym szczeblu" – dodał szef gabinetu prezydenta.

Szczerski poinformował też, że wcześniej on, a także szef MON Mariusz Błaszczak rozmawiali z sekretarzem obrony USA Jamesem Mattisem.

W środę po południu w siedzibie Sojuszu Północnoatlantyckiego w Brukseli rozpoczął się dwudniowy szczyt przywódców państw NATO. Mają oni rozmawiać m.in. o podziale obciążeń, nowych dowództwach i zdolnościach obronnych. Kilka godzin przed szczytem zostało zdominowanych przez gorącą dyskusję o wydatkach NATO.

Z Brukseli Marzena Kozłowska