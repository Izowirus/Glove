Former president of the Soviet Union Mikhail Gorbachev speaks during a conference at the forum 'Competitive Juarez' (Juarez Competitiva) in Ciudad Juarez, Mexico, on 17 October 2011. Mijail Gorbachev advised Mexicans to learn from the lessons to be derived from 'violent changes' and to reinforce the feeling of national unity. EPA/ALEJANDRO BRINGAS
                                        

            Wycofanie się USA z układu INF byłoby błędem - powiedział w niedzielę ostatni przywódca ZSRR Michaił Gorbaczow, jeden z sygnatariuszy porozumienia z 1987 roku. Zaapelował o obronę tego traktatu do wszystkich, "dla których ważny jest świat bez broni jądrowej".
      
            "Pod żadnym pozorem nie powinniśmy zrywać dawnych umów o rozbrojeniu... Czy w Waszyngtonie naprawdę nie rozumieją, do czego to mogłoby doprowadzić?" - oświadczył Gorbaczow w wywiadzie dla agencji Interfax. "Wszystkie porozumienia, które mają na celu nuklearne rozbrojenie i ograniczenie broni jądrowej, należy zachować, by uchronić życie na Ziemi" - podkreślił.

Dzień wcześniej amerykański prezydent Donald Trump, wskazując na naruszanie INF przez Rosję, zapowiedział wycofanie swojego państwa z tego układu. "Rosja, niestety, nie honoruje porozumienia, więc zakończymy porozumienie i wyjdziemy (z niego)" - powiedział Trump.

Waszyngton twierdzi, iż Moskwa narusza INF, rozmieszczając pociski manewrujące 9M729; Rosja zaprzecza.

Wiceszef MSZ Rosji Siergiej Riabkow powiedział w niedzielę, że Moskwa jest gotowa odpowiedzieć, w tym środkami wojskowo-technicznymi, na ewentualne wycofanie się USA z układu. Zarzuty o naruszenie przez Rosję porozumienia wiceszef dyplomacji określił jako bezpodstawne.

Układ INF o całkowitej likwidacji rakiet nuklearnych pośredniego (IRBM) i średniego zasięgu (MRBM) podpisali przywódcy USA i ówczesnego ZSRR, Ronald Reagan i Michaił Gorbaczow, 8 grudnia 1987 roku w Waszyngtonie. Traktat przewiduje likwidację arsenałów tej broni, a także zabrania jej produkowania, przechowywania i stosowania.