Ponad 100 artystów, dziennikarzy i innych osobistości - w tym Margaret Atwood, Meryl Streep i Bob Woodward - podpisało się pod listem otwartym do szefa ONZ Antonio Guterresa, apelując o niezależne śledztwo ws. zabójstwa dziennikarza Dżamala Chaszodżdżiego.
      
            "Brutalne zabójstwo ważnego dziennikarza i komentatora na obcej ziemi to poważne naruszenie praw człowieka i niepokojąca eskalacja w zwalczaniu dysydentów w Arabii Saudyjskiej, której rząd w ostatnich latach wtrącił do więzienia wielu pisarzy, dziennikarzy, obrońców praw człowieka i prawników w zmasowanym ataku na wolność wypowiedzi i zrzeszania się" - napisano w liście.

Jego sygnatariusze wzywają sekretarza generalnego ONZ do wszczęcia niezależnego śledztwa, które ustaliłoby prawdziwe okoliczności śmierci saudyjskiego dziennikarza. Według ujawnionych dotąd informacji do zbrodni doszło w saudyjskim konsulacie w Stambule.

"Zabójstwo dziennikarza dokonane na terenie placówki dyplomatycznej (jeśli się potwierdzi - PAP) stanowiłoby ni mniej ni więcej tylko akt państwowego terroryzmu obliczonego na zastraszenie dziennikarzy, dysydentów i przebywających na uchodźstwie krytyków na całym świecie" - czytamy w liście.

Pod listem zredagowanym z inicjatywy Pen America - organizacji non profit broniącej wolności słowa - podpisali się m.in. aktorzy Patrick Stewart, Alec Baldwin i Molly Ringwald czy pisarze tacy jak Ian McEwan, J.K. Rowling i Jeffrey Eugenides.

Krytyczny wobec władz w Rijadzie Chaszodżdżi zaginął 2 października po wejściu do saudyjskiego konsulatu w Stambule, do którego udał się, by załatwić formalności związane z planowanym ślubem.

Arabia Saudyjska przez długi czas zaprzeczała, że dziennikarz mógł zostać zabity, i dopiero po ponad dwóch tygodniach przyznała, że tak się stało, a później - że został on zabity umyślnie. Tureckie władze, które prowadzą śledztwo w sprawie zabójstwa, twierdzą, że Chaszodżdżi został "zgodnie z wcześniej przygotowanym planem" uduszony zaraz po wejściu do konsulatu.

Wcześniej we wtorek narzeczona dziennikarza Hatice Cengiz w artykule opublikowanym na łamach "Washington Post" zaapelowała o wszczęcie międzynarodowego śledztwa, które wyjaśniłoby okoliczności zabójstwa Chaszodżdżiego i doprowadziło do skazania winnych.