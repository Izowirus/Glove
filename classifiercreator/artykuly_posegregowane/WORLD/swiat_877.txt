US Vice President-elect Mike Pence (L) and Republican Senator from Arizona and Vietnam War veteran John McCain (R) attend the Pearl Harbor 75th anniversary commemoration at the National WWII Memorial in Washington, DC, USA, 07 December 2016. Archiwum fot. PAP/EPA/MICHAEL REYNOLDS
                                        

            Na państwowym pogrzebie Johna McCaina w Waszyngtonie na prośbę zmarłego rząd USA będzie reprezentował wiceprezydent Mike Pence, a nie prezydent Donald Trump, z którym McCain był skonfliktowany - poinformowała w niedzielę cytowana przez media rodzina senatora.
      
            Według wstępnych ustaleń trumna z ciałem polityka zostanie wystawiona na widok publiczny w rotundzie Kapitolu - poinformował "New York Times", powołując się na członka Partii Republikańskiej, zaangażowanego w planowanie pogrzebu. Jak zauważa "NYT", jest to zaszczyt zarezerwowany dla "najwybitniejszych obywateli" USA, którego dotychczas dostąpiło zaledwie ponad 30 osób, w tym 12 senatorów.

Państwowe uroczystości pogrzebowe z wszelkimi honorami odbędą się w Katedrze Narodowej w Waszyngtonie. Według telewizji NBC News, oczekuje się, że mowę na pogrzebie wygłoszą m.in. byli prezydenci USA, Republikanin George W. Bush oraz Demokrata Barack Obama. Zgodnie z życzeniem zmarłego administrację państwową ma tam reprezentować wiceprezydent Mike Pence.

Trumna zostanie też wystawiona w siedzibie władz stanowych w Phoenix w Arizonie, którą McCain reprezentował w Kongresie przez 35 lat. Polityk ma zostać pochowany na cmentarzu akademii marynarki wojennej w Annapolis w stanie Maryland; McCain kształcił się na tej uczelni i przez 20 lat służył w marynarce. Oczekuje się, że pogrzeb odbędzie się w nadchodzącym tygodniu.

Biuro McCaina ma oficjalnie poinformować o zaplanowanym przebiegu uroczystości po sfinalizowaniu wszystkich ustaleń.



Amerykańskie media podkreślają, że McCaina i późniejszego republikańskiego prezydenta Trumpa łączyły "burzliwe relacje". Przypominają, że przed wyborami prezydenckimi w listopadzie 2016 roku Trump lekceważąco wypowiedział się o dokonaniach wojennych McCaina, którego samolot został zestrzelony podczas wojny w Wietnamie. McCain przez ponad pięć lat przebywał w niewoli; w tym czasie dwa lata spędził w przymusowym odosobnieniu, a także był poddawany torturom, których skutki odczuwał do końca życia.

"(McCain) nie jest bohaterem wojennym. Jest bohaterem wojennym dlatego, że został schwytany. Ja lubię ludzi, którzy nie dali się schwytać" - powiedział Trump w kampanii wyborczej, ale potem zmienił stanowisko, mówiąc: "Ok, myślę, że może jest bohaterem wojennym".

Latem 2017 roku McCain demonstracyjnie zagłosował w Senacie przeciw kluczowej ustawie znoszącej Obamacare, przyczyniając się do porażki tego aktu legislacyjnego w tej izbie, czym naraził się na ostrą krytykę ze strony Trumpa.

Stacja CNN podaje, że choroba nowotworowa mózgu, którą u McCaina zdiagnozowano rok wcześniej, w ostatnim czasie zaczęła postępować tak szybko, że grupa jego przyjaciół, planująca spotkanie z nim w jego urodziny 29 sierpnia, usłyszała, że chory najprawdopodobniej nie dożyje tego dnia. Polityk skończyłby w środę 82 lata.