epa06962241 Search and rescue operations continue in the Gorge of Raganello in Civita, near Cosenza, southern Italy, 21 August 2018, where the flood of a torrent killed at least ten hikers. Reportedly at least ten people died and three others were missing when torrential rain swelled the Raganello stream on 20 August and surprised a group of hikers in the gorge.  Archiwum PAP/EPA/FRANCESCO ARENA 
                                        

            Dziesięć ofiar śmiertelnych - to podany we wtorek przez ratowników nowy bilans poniedziałkowego wypadku w parku narodowym Pollino w Kalabrii na południu Włoch, gdzie turystów porwał strumień. Odnaleziono trzy żywe osoby, których poszukiwano przez całą noc.
      
            Okazało się, że troje poszukiwanych dwudziestolatków z Apulii schroniło się niedaleko miejsca kataklizmu. Nie działały tam telefony komórkowe, więc nie mogli oni zawiadomić, że są cali i zdrowi.

Lokalne władze podały, że niemal na pewno nie ma już więcej zaginionych. Sześć osób jest rannych, wśród nich dzieci. Łącznie uratowały się 23 osoby.

Ofiary to w większości turyści z Lombardii, na północy Włoch. Media podały, że zginął m.in. 32-letni przewodnik jednej z grup turystycznych, wolontariusz włoskiej Obrony Cywilnej. W styczniu 2017 roku ratował on ludzi z lawiny, która zeszła na hotel Rigopiano w Abruzji, gdzie zginęło 29 osób.

Do tragedii w Kalabrii doszło w poniedziałek po południu nad strumieniem Raganello, na masowo odwiedzanym przez turystów obszarze wąwozów.

Dwie grupy turystów zostały porwane przez potok, który wystąpił z brzegów po gwałtownej ulewie. Ocaleli ci, którzy zdołali wejść na wyżej położone skały, gdzie czekali na pomoc. Zostali potem uratowani przez wezwane ekipy strażaków i ratowników górskich.

Media przytaczają wypowiedź mieszkańca okolicy, który jako jeden z pierwszych przybył z pomocą turystom. Jak stwierdził, to co się stało, było "zapowiedzianą tragedią". "To miejsce stało się lunaparkiem. Nie do pomyślenia jest, że można było tam zobaczyć dzieci w klapkach, które chodząc po ścieżkach, ryzykowały życiem i kobiety w strojach plażowych" - podkreślił.

Z Rzymu Sylwia Wysocka