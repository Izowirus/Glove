Unijni dyplomaci uzgodnili w poniedziałek przedłużenie o kolejne sześć miesięcy sankcji wobec głównie rosyjskich obywateli za podważanie integralności terytorialnej i suwerenności Ukrainy - podało PAP źródło dyplomatyczne.
      
            Według rozmówcy PAP przedłużenie restrykcji musi być jeszcze zaakceptowane w środę przez ambasadorów państw członkowskich, a następnie przez Radę UE, w której zasiadają ministrowie państw członkowskich.

Sankcje za działania naruszające lub podważające integralność terytorialną, suwerenność i niepodległość to zamrożenie aktywów i zakaz wjazdu do państw UE.

Obecnie restrykcje obejmują ponad 150 osób: rosyjskich polityków i wojskowych oraz ukraińskich separatystów, odpowiedzialnych za podważanie suwerenności i integralności terytorialnej Ukrainy. Jest wśród nich kilka osób z bliskiego otoczenia prezydenta Rosji Władimira Putina. Zamrożenie aktywów dotyczy też ponad 40 firm i organizacji. Obecne sankcje miały obowiązywać do co najmniej 15 września 2018 roku.

Z powodu kryzysu ukraińskiego obowiązują też inne unijne restrykcje, m.in. sankcje gospodarcze wobec konkretnych sektorów rosyjskiej gospodarki oraz sankcje za nielegalną aneksję Krymu i Sewastopola ograniczone do tych terytoriów.

Ostatni raz UE przedłużyła sankcje osobowe w marcu tego roku.

Z Brukseli Krzysztof Strzępka