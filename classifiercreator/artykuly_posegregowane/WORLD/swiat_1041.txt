epa06900541 Syrian rebels and families gather to leave at the village of al-Qahtaniah, next to the city of Quneitra, at the Syrian part of the Golan Heights, as seen from the Israeli side of the border, 20 July 2018. The rebels agreed to hand over their weapons and settle their situation with the Syrian government and get to choose either to stay or to leave the area by bus to the northern province of Idlib.  Archiwum PAP/EPA/ATEF SAFADI
                                        

            Rosja rozmieści policję wojskową na Wzgórzach Golan i utworzy osiem punktów obserwacyjnych, by uniknąć możliwych prowokacji - poinformowała w czwartek agencja Interfax, powołując się na rosyjskie ministerstwo obrony.
      
            "By zapobiec ewentualnym prowokacjom wobec posterunków ONZ wzdłuż linii +Bravo+, zaplanowano rozmieszczenie ośmiu punktów obserwacyjnych policji wojskowej rosyjskich sił zbrojnych" - przekazał przedstawiciel rosyjskiego sztabu generalnego gen. Siergiej Rudskoj, cytowany przez Interfax.

Rudskoj powiedział również, że na Wzgórzach Golan będzie przywrócone stacjonowanie sił pokojowych ONZ. Misja ONZ została przerwana w 2012 r. Siły ONZ wraz z rosyjską policją wojskową w czwartek patrolowały obszar po raz pierwszy od sześciu lat - poinformował Rudskoj.

Syryjskie siły lojalne wobec prezydenta Baszara el-Asada wraz z rosyjskimi i irańskimi sojusznikami praktycznie rozbiły antyrządowych rebeliantów w południowo-zachodniej Syrii, zbliżając się do granicy z Izraelem.



Agencja TASS podała, że siły irańskie w Syrii wycofały ciężkie uzbrojenie na odległość 85 km od okupowanych przez Izrael Wzgórz Golan. Według Izraela wycofanie nie jest jednak wystarczające - pisze Reuters.

Perspektywa obecności irańskich sił i milicji Hezbollahu w pobliżu Wzgórz Golan wzbudziła zaniepokojenie Izraela, który postrzega Iran jako zagrożenie dla swego bezpieczeństwa.

Izrael uzyskał kontrolę nad strategicznie położonym obszarem Wzgórz Golan w następstwie wojny sześciodniowej w 1967 roku. W 1981 roku objął te tereny swoim systemem prawnym oraz administracyjnym. Syria uważa, że Wzgórza Golan są okupowane przez Izrael i domaga się zwrotu całości terytorium; w 2009 roku premier Izraela Benjamin Netanjahu powiedział, że Izrael nigdy nie odda tych ziem, gdyż są one niezbędne do zapewnienia bezpieczeństwa państwu żydowskiemu.