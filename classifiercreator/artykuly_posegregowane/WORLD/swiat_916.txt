Osiem osób zginęło i kilka zostało rannych w parku narodowym Pollino w Kalabrii na południu Włoch w poniedziałek, gdy strumień wystąpił z brzegów po gwałtownej ulewie. Taki wstępny bilans podały media. 18 osób zostało uratowanych.
      
            Ansa pisze, że ofiary śmiertelne to cztery kobiety i czterech mężczyzn, uczestnicy wycieczki nad strumień Raganello w rejonie miejscowości Civita na terenie wąwozów i kanionów, odwiedzanym masowo przez turystów. Nad potokiem były też dzieci i młodzież.

Według ratowników dzieci mogą być wśród zaginionych. Ich liczba nie jest jasna.

Włoski rząd poinformował, że na miejsce wypadku przybyli strażacy, karabinierzy i ratownicy górscy.

Właściciel pensjonatu w Civita powiedział mediom, że trudno ustalić, ile osób było nad strumieniem, gdy wystąpił on z brzegów, bo turyści poruszają się tam zarówno w zorganizowanych grupach z przewodnikami, jak i indywidualnie.

"To olbrzymia tragedia" - oświadczył przewodniczący władz regionu Kalabria Mario Oliverio.

Mieszkańcy okolicy mówią, że poniedziałkowa ulewa była wyjątkowo gwałtowna.