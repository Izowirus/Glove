Interesy Polski i Czech są coraz bardziej zbieżne, polsko-czeska wymiana handlowa sięgnęła kwoty powyżej 20 mld euro, a cała Grupa Wyszehradzka jest największym partnerem handlowym Niemiec - powiedział w czwartek w Pradze premier Mateusz Morawiecki.
      
            Morawiecki przybył do Pragi, gdzie wraz z premierem Czech Andrejem Babiszem będzie przewodniczyć polsko-czeskim konsultacjom międzyrządowym. Głównymi tematami obrad będzie Brexit, przyszły wieloletni budżet Unii Europejskiej, migracja i relacje dwustronne.

Szef polskiego rządu zauważył, że ostatnio bardzo często spotyka się z Babiszem. "To jest wyraz tych naszych coraz bardziej głębokich, pogłębionych relacji polsko-czeskich i bardzo się z tego cieszę, bo spotkania świadczą o tym, że nasze interesy są coraz bardziej zbieżne, przede wszystkich w układzie UE i w naszych bilateralnych relacjach" - ocenił Morawiecki. 

Podkreślił także dobrą współpracę państw Grupy Wyszehradzkiej. "Współpraca pomiędzy nami, w ramach tych czterech państw, jest tak bliska, jak nigdy wcześniej nie była. I potrafimy osiągać rzeczy o charakterze fundamentalnym poprzez spójne nasze stanowisko, takie chociażby właśnie jak w zakresie migracji" - wskazał premier. 

Jak mówił Morawiecki, polsko-czeska wymiana handlowa sięgnęła kwoty powyżej 20 mld euro, a "cała Grupa Wyszehradzka, warto to wspomnieć również, jest największym partnerem handlowym Niemiec" - podkreślił. 

Dodał, że z Babiszem będzie rozmawiał m.in. o relacjach dwustronnych i sprawach z agendy europejskiej. 

Morawiecki dodał, że jeśli chodzi o rozmowy w ramach polsko-czeskich spotkań resortowych, to będą one dotoczyć przyszłościowych tematów sztucznej inteligencji, przemysłu 4.0 czy współpracy w zakresie cyberbezpieczeństwa i bezpieczeństwa energetycznego.

"My mamy też interkonektor Morawia zbudowany, ale także połączenia infrastrukturalne, drogowe, co jest bardzo ważne w kontekście naszej współpracy, rozwijanej w ostatnim czasie bardzo intensywnie" - dodał szef polskiego rządu, który w czwartek przebywa w stolicy Czech w ramach polsko-czeskich konsultacji międzyrządowych.

Premier zaznaczył, że w spotkaniach będą brać udział m.in. ministrowie środowiska, rozwoju regionalnego, rolnictwa i spraw wewnętrznych.

Morawiecki wyraził też przekonanie, że strony polska i czeska "dojdą do wspólnych stanowisk i wspólnego poglądu na bardzo ważne sprawy".