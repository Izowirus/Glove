KE wezwała w piątek do walki z przemocą wobec kobiet i dziewcząt. Apel ten wiąże się z obchodzonym 25 listopada Międzynarodowym Dniem przeciw Przemocy wobec Kobiet, który upamiętnia zamordowanie obrończyń praw człowieka, sióstr Mirabal, w 1960 r. w Dominikanie.
      
            Komisja Europejska podkreśla w wydanym komunikacie, że przemoc wobec kobiet jest wciąż na całym świecie powszechnym zjawiskiem, dochodzi do niej w miejscach pracy, w szkołach i na uniwersytetach, na ulicy, w środkach transportu publicznego i w internecie.

"Wszystkie kobiety są zagrożone przemocą, a to wpływa negatywnie na ich ogólne samopoczucie i uniemożliwia im pełne uczestniczenie w życiu społecznym. Około połowy kobiet w Unii Europejskiej doświadczyło molestowania w formie werbalnej, fizycznej lub przez internet. Według danych Eurostatu 80 proc. ofiar handlu ludźmi w UE to kobiety" - wskazuje Komisja.

Jak podkreśla, co roku około 12 mln młodych kobiet poniżej 18. roku życia jest na świecie wydawanych za mąż – średnio jedna co 2 sekundy. Często szybko zachodzą one w ciążę, przedwcześnie kończą naukę w szkole i są bardziej zagrożone przemocą domową niż kobiety, które zawarły związek małżeński jako osoby dorosłe.

"Obecnie co najmniej 200 mln kobiet i dziewcząt poddanych zostało okaleczeniu narządów płciowych, praktykowanemu nadal w około 30 krajach. Kobiety są w kontekście migracji szczególnie podatne na zagrożenia i bardziej narażone na niegodziwe traktowanie lub przemoc" - czytamy w komunikacie.

W ciągu ostatnich dwóch lat UE wsparła ponad 1,5 mln dziewcząt i kobiet poprzez ochronę i opiekę w związku z okaleczaniem żeńskich narządów płciowych. "3 tys. społeczności, reprezentujących 8,5 mln osób, ogłosiło publicznie, że porzuca tę praktykę" - wskazano.

W partnerstwie z ONZ Unia Europejska zainicjowała globalną, wieloletnią inicjatywę o nazwie "Spotlight", której celem jest wyeliminowanie wszelkich form przemocy wobec kobiet i dziewcząt. KE pracuje również nad sfinalizowaniem przystąpienia przez UE do podpisanej w Stambule konwencji Rady Europy o zapobieganiu i zwalczaniu przemocy wobec kobiet i molestowania kobiet, która zapewnia ofiarom prawo do ochrony i wsparcia.

"Musimy wreszcie położyć kres przemocy ze względu na płeć. Unia Europejska będzie nadal niestrudzenie działać na rzecz osiągnięcia tego celu. Życie wolne od przemocy jest niezbywalnym podstawowym prawem, pozbawienie wolności kobiet i dziewcząt oznacza pozbawienie świata wolności" - pisze KE w piątkowym apelu.

Przemoc wobec kobiet i dziewcząt jest jedną z najbardziej powszechnych form łamania praw człowieka na świecie. Szacuje się, że jedna trzecia kobiet i dziewcząt na świecie doświadcza przemocy na którymś etapie swojego życia.

W dniach 27–28 listopada KE i Jednostka Narodów Zjednoczonych ds. Równości Płci i Uwłasnowolnienia Kobiet zorganizują w Skopje regionalne forum propagujące na Bałkanach Zachodnich i w Turcji wdrażanie Konwencji w sprawie likwidacji wszelkich form dyskryminacji kobiet oraz konwencji stambulskiej. KE zrealizowała też skierowaną do Afryki i Bliskiego Wschodu regionalną kampanię na rzecz przeciwdziałania i zapobiegania przemocy wobec kobiet i dziewcząt.

Z Brukseli Łukasz Osiński