PAP/Darek Delmanowicz
                                        

            Gruzja to strategiczny partner Polski i jeden z największych przyjaciół naszego kraju; chcemy rozwijać współpracę w różnych obszarach - mówił w poniedziałek w Tbilisi marszałek Sejmu Marek Kuchciński. Oba kraje łączą wartości wolności i niepodległości - dodał.
      
            Marszałek Sejmu przyjechał w poniedziałek do Gruzji z dwudniową wizytą. Rozpoczął ją od spotkania z przewodniczącym parlamentu Iraklim Kobachidzem. Politycy podpisali statut Zgromadzenia Parlamentarnego Rzeczypospolitej Polskiej i Gruzji, który określa zasady współpracy parlamentów obu krajów.

Na wspólnej konferencji prasowej z Kobachidzem marszałek Kuchciński podkreślił, że przybywa do Gruzji, by zainaugurować nowy etap stosunków i współpracy pomiędzy Polską a Gruzją, która - jak wskazał - "w ostatnim czasie rozwija się bardzo mocno".

Marszałek dodał, że przywiózł do Gruzji uchwałę, którą Sejm przyjął 23 października, w 10. rocznicę agresji Federacji Rosyjskiej na Gruzję. W uchwale zapisano m.in., że agresja Rosji na Gruzję była pierwszą w powojennej historii Europy militarną agresją sąsiedniego kraju na suwerenne państwo.

W dokumencie - jak wskazał Kuchciński - podkreślono, iż "integralność i suwerenność państw należy do zdobyczy demokracji i najważniejszych elementów tych wartości, które stanowią wolność i niepodległość każdego państwa".

Marszałek dodał, że jego wizyta w Tbilisi ma też na celu kontynuowanie współpracy uruchomionej w Warszawie w grudniu 2017 r. Wtedy to w stolicy Polski doszło do uroczystego podpisania porozumienia o partnerstwie strategicznym przez marszałków Sejmu i Senatu oraz przewodniczącego Kobachidzego. Partnerstwo strategiczne zostało ustanowione w związku z 25. rocznicą wznowienia polsko-gruzińskich stosunków dyplomatycznych.

Kuchciński wyjaśnił, że podpisany w poniedziałek w Tbilisi statut ma "formalnie uruchomić funkcjonowanie" Zgromadzenia Parlamentarnego Rzeczypospolitej Polskiej i Gruzji.

Polityk podkreślił ponadto, że Gruzja jest strategicznym i jednym z największych przyjaciół Polski. "Nasza przyjaźń trwa, bo bardzo mocno była zaakcentowana równo 100 lat temu, gdy Gruzja i Polska walczyły i wywalczyły swoją niepodległość" - dodał, podkreślając, że oba kraje chcą dalej rozwijać swoją współpracę na różnych obszarach.

Z kolei Kobachidze podkreślał, że zaszczytem jest gościć marszałka polskiego Sejmu. "Ta wizyta jest wyrazem wsparcia Gruzji przez Polskę" - ocenił i podziękował za przyjętą przez Polskę uchwałę.

Przewodniczący parlamentu Gruzji poinformował również, że podczas spotkania z polską delegacją przedstawił reformy, które chce przeprowadzić Gruzja.

Następnie marszałek Sejmu wziął udział w otwarciu Biblioteki Polskiej w siedzibie Biblioteki Narodowej Parlamentu Gruzji.

"Nasze narody, a także państwa były zawsze razem. Od 100 lat łączy nas nie tylko przyjaźń, ale także wspólne poczucie tworzenia historii naszych narodów" - mówił podczas uroczystości Kuchciński.

Jak wskazał, Polskę i Gruzję łączą wartości i cele, takie jak wolność i niepodległość.

We wtorek Kuchciński spotka się z katolikosem-patriarchą Eliaszem II, zwierzchnikiem Gruzińskiego Kościoła Prawosławnego. Weźmie również udział w uroczystości odsłonięcia tablicy Instytutu Polskiego przy Ambasadzie RP w Tbilisi oraz złoży wieniec przed pomnikiem Lecha Kaczyńskiego oraz przed pomnikiem Bohaterów Poległych za Jedność Gruzji.

Tego dnia odwiedzi również linię rozgraniczenia z Osetią Południową, nieuznawaną przez społeczność międzynarodową separatystyczną republiką kontrolowaną przez Rosję.

Marszałkowi Sejmu podczas wizyty w Gruzji towarzyszą parlamentarzyści - członkowie delegacji Sejmu i Senatu do Zgromadzenia Parlamentarnego RP i Gruzji: wicemarszałek Senatu Maria Koc (PiS) oraz posłowie Małgorzata Gosiewska (PiS), Magdalena Kochan (PO) i Bartosz Józwiak (Kukiz'15). Sejm będzie reprezentowała także szefowa kancelarii Agnieszka Kaczmarska.

Kancelaria Sejmu zaznaczyła, że polsko-gruzińskie relacje parlamentarne cechuje duża dynamika. Oprócz spotkań na szczeblu przewodniczących parlamentów wymienić można m.in. wizyty studyjne na poziomie komisji oraz udział posłów i senatorów w misjach obserwacyjnych wyborów w Gruzji z ramienia Zgromadzeń Parlamentarnych Rady Europy i NATO oraz w niezależnych misjach obserwacyjnych Sejmu i Senatu. Polsko-Gruzińska Grupa Parlamentarna działa od 2005 r. i liczy obecnie 46 członków.