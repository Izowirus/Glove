Najwyżsi rangą przedstawiciele władz Rosji - w tym prezydent Władimir Putin - jak i antykremlowscy opozycjoniści, m.in. Aleksiej Nawalny, oddali hołd zmarłej w sobotę obrończyni praw człowieka Ludmile Aleksiejewej na uroczystości żałobnej w Moskwie.
      
            Do Domu Dziennikarza w centrum Moskwy przyszły we wtorek setki ludzi, by pożegnać Aleksiejewą. Sala, w której wystawiono trumnę, by chętni mogli przy niej złożyć kwiaty i w myślach pożegnać się ze zmarłą, była zapełniona do ostatnich chwil uroczystości. Schody wiodące do sali zapełniały wieńce, przekazane w imieniu instytucji państwowych i organizacji broniących praw człowieka.

Putin, o którego udziale w uroczystości Kreml poinformował poprzedniego dnia, złożył przy trumnie bukiet czerwonych kwiatów i chwilę rozmawiał z synem Aleksiejewej, jak podały media - składając kondolencje, po czym opuścił salę.

Na uroczystości pojawili się najwyżsi rangą urzędnicy: wiceszef administracji (kancelarii) prezydenta Rosji Siergiej Kirijenko, przewodniczący parlamentu Wiaczesław Wołodin. Obecni byli rzecznicy praw człowieka Federacji Rosyjskiej: pełniąca obecnie tę funkcję Tatiana Moskalkowa oraz jej poprzednicy: Ełła Pamfiłowa i Władimir Łukin.

Obok przedstawicieli władz na uroczystość przyszli ich zagorzali krytycy: jeden z liderów opozycji Aleksiej Nawalny, współzałożyciel demokratycznej partii Jabłoko Grigorij Jawlinski, były deputowany parlamentu Dmitrij Gudkow. Hołd oddali Aleksiejewej znani publicyści, dziennikarze, adwokaci i obrońcy praw człowieka. Wśród tych ostatnich zabrakło Lwa Ponomariowa, szefa Ruchu Praw Człowieka, odbywającego karę aresztu. Sąd w poniedziałek odrzucił jego prośbę o wypuszczenie go na uroczystość.

Z Moskwy Anna Wróbel