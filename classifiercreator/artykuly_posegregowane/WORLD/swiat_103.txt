Wiceszef Pentagonu Patrick Shanahan od stycznia będzie pełniącym obowiązki ministra obrony Stanów Zjednoczonych - ogłosił w niedzielę na Twitterze prezydent USA Donald Trump. Shanahan na czele Pentagonu zastąpi Jamesa Mattisa.
      
            "Z przyjemnością informuję, że bardzo utalentowany wiceminister obrony Patrick Shanahan obejmie stanowisko pełniącego obowiązki ministra obrony od 1 stycznia 2019 roku" - głosi zamieszczony przez Trumpa wpis.

Prezydent podkreślił "długą listę zasług" Shanahana jako wiceszefa resortu obrony oraz wcześniej w koncernie Boeing i ocenił, że "świetnie sobie poradzi".

Agencje zauważają, że wymiana na stanowisku szefa Pentagonu odbędzie się o wiele wcześniej, niż można się było spodziewać.

Mattis, który swoją dymisję zapowiedział w czwartek w opublikowanym liście do Trumpa, opóźnił ostateczne przejście na emeryturę do 28 lutego, aby dać Trumpowi czas na znalezienie i nominowanie jego następcy, a Senatowi na zatwierdzenie tej nominacji.

Tymczasem Reuters podaje za "źródłem zaznajomionym z sytuacją", że Trumpa rozzłościła uwaga, jaką poświęcono listowi Mattisa; minister obrony pośrednio krytykuje w nim politykę zagraniczną prowadzoną przez prezydenta oraz sposób, w jaki ten traktuje sojuszników USA.

Jak pisze dpa, do decyzji Mattisa walnie przyczyniła się ogłoszona w środę decyzja Trumpa o natychmiastowym wycofaniu z Syrii sił amerykańskich, które uczestniczyły tam w walce z dżihadystyczną organizacją Państwo Islamskie (IS). Prezydent podjął ją bez konsultowania się z doradcami, Kongresem USA czy krajami sojuszniczymi.