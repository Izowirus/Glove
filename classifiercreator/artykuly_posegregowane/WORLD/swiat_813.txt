epa06997996 EU commission President Jean-Claude Juncker attending the weekly college meeting of the European commission in Brussels, Belgium, 05 September 2018. Media reports on 05 September 2018 state that German Manfred Weber has announced his challenge to succeed Jean-Claude Juncker as EU commission President, in elections to the European Parliament in May 2018.  EPA/OLIVIER HOSLET 
Dostawca: PAP/EPA. Archiwum PAP/EPA © 2018 / OLIVIER HOSLET
                                        

            W orędziu o stanie UE szef Komisji Europejskiej Jean-Claude Juncker zaproponuje nowe wnioski legislacyjne - poinformowała w piątek KE, nie podając szczegółów. Kontekstem tegorocznego przemówienia są wybory europejskie w 2019 roku - dodano.
      
            Przemówienie, które Juncker wygłosi 12 września w siedzibie Parlamentu Europejskiego w Strasburgu, będzie jego czwartym orędziem o stanie Unii Europejskiej. Obok przyszłorocznych wyborów do europarlamentu kontekstem tegorocznego wystąpienia ma być też trwająca debata o przyszłości UE.

W ubiegłorocznym wystąpieniu Juncker przedstawił swoją wizję ewolucji Unii do 2025 r. i - jak przypomina w piątek KE - zaprezentował plan działania na rzecz bardziej zjednoczonej, silniejszej i demokratyczniejszej Wspólnoty. Do przemówienia dołączono inicjatywy dotyczące handlu, kontroli inwestycji, cyberbezpieczeństwa, przemysłu i danych.

Przywódcy następnie uzgodnili w stolicy Estonii, Tallinie, tzw. agendę przywódców - listę najpilniejszych kwestii i wyzwań wymagających rozwiązania przed wyborami do PE pod koniec maja 2019 r. Na 9 maja 2019 r., podczas szczytu w Sybinie w Rumunii, planowany jest "moment kulminacyjny tego procesu", kiedy to - jak podała KE - "przywódcy państw członkowskich odnowią swoje zobowiązania na rzecz UE w kwestiach, które są naprawdę ważne dla obywateli".

Orędzie o stanie Unii to początek dialogu z Parlamentem Europejskim i krajami członkowskimi. Ma być wsparciem dla rocznego programu prac Komisji. Po orędziu następuje debata plenarna z udziałem posłów do PE. Pierwsze orędzie zostało wygłoszone w 2010 r. po wejściu w życie traktatu lizbońskiego.

Przygotowania do przemówienia Junckera rozpoczęły się w lipcu. Od tego czasu gromadzono dane z całej Komisji - od komisarzy, gabinetów, dyrekcji generalnych i ambasadorów UE. Następnie pod koniec sierpnia Juncker wraz z kolegium komisarzy wziął udział w dwudniowym seminarium, gdzie omawiane były wyzwania i priorytety na nadchodzący rok.

Podczas przygotowywania przemówienia Juncker prowadził konsultacje również poza Komisją, rozmawiając z przywódcami z Europy i spoza jej granic, z szefami grup politycznych w PE, jak również z ambasadorami i stałymi przedstawicielami UE oraz z głównymi europejskimi ośrodkami analitycznymi.

Z informacji PAP ze źródeł w Brukseli wynika, że samodzielność UE w obliczu zmian zachodzących na świecie ma być jednym w głównych wątków dorocznego przemówienia Junckera, co najprawdopodobniej stanowi odniesienie do polityki prezydenta USA Donalda Trumpa. Gospodarz Białego Domu nie tylko stara się zmusić UE do ustępstw w dziedzinie handlu, ale też grozi jej mniejszym zaangażowaniem swojego kraju w bezpieczeństwo Starego Kontynentu, jeśli Europejczycy nie zwiększą swoich wydatków obronnych.

Apel Junckera o szukanie drogi dla Europy niezależnej i zdolnej do obrony własnych interesów ma też pokazywać, że wspólne działanie państw unijnych przynosi im wszystkim korzyści, których nie byłyby w stanie osiągnąć samodzielnie.

Przemówienie o stanie UE wzorowane jest na wystąpieniu "State of the Union Address", orędziu, jakie przed połączonymi izbami Kongresu wygłaszają prezydenci USA.

Z Brukseli Łukasz Osiński