epa06945560 A handout photo made available by Doctors Without Borders on 12 August 2018 shows migrants after being rescued at the Mediterranean sea. Doctors Without Borders and SOS Mediterranee search for a port in Europe to dock the 'Aquarius' rescue vessel with 141 migrants on board. Migrants were rescued in two different operations last 10 August and remain on board as they wait for a port in Europe.  EPA/Doctors Without Borders HANDOUT EDITORIAL USE ONLY/NO SALES HANDOUT EDITORIAL USE ONLY/NO SALES 
Dostawca: PAP/EPA. PAP/EPA © 2018 / Doctors Without Borders HANDOUT
                                        

            Organizacje Lekarze bez Granic i SOS Mediteranee zwróciły się w niedzielę do krajów UE o znalezienie "możliwie jak najbliżej" miejsca, w którym mogłyby wysadzić na ląd 141 migrantów zabranych z morza na pokład ich statku "Aquarius".
      
            Płynący na łodziach i pontonach ludzie zostali zabrani na pokład "Aquariusa" w toku dwóch operacji ratowniczych na wodach międzynarodowych Morza Śródziemnego w pobliżu wybrzeża Libii.

Obie organizacje humanitarne we wspólnym komunikacie proszą europejskie rządy o wyznaczenie "zgodnie z międzynarodowym prawem morskim" jak najbliższego portu, w którym "zabrani na pokład ludzie mogliby wysiąść na ląd", chodzi bowiem o to, aby "Aquarius" mógł "jak najszybciej podjąć na nowo swą misję ratowania życia ludzkiego".

Lekarze bez Granic i SOS Mediteranee zapewniły, że są w kontakcie z kompetentnymi władzami, w tym z ośrodkami koordynacji ratownictwa morskiego - włoskim, maltańskim i tunezyjskim - oraz z analogiczną organizacją libijską.

Wspólne Centrum Koordynacyjne Operacji Ratowniczych (JRCC) poradziło, aby załoga "Aquariusa" poszukała schronienia dla swych podopiecznych "gdzie indziej". W tej sytuacji statek skierował się na północ.

Na pokładzie "Aquariusa" są ludzie podjęci z morza w dwóch akcjach. W pierwszej ratownicy zabrało 25 imigrantów (16 mężczyzn i 9 kobiet, w tym jedną w ciąży) z Bangladeszu, Kamerunu, Ghany, Wybrzeża Kości Słoniowej, Nigerii i Senegalu. W drugiej 116 osób (w tym 38 kobiet) z Erytrei, Somalii, Maroka i Egiptu. Wielu z nich wymaga pilnej pomocy medycznej wskutek odwodnienia i niedożywienia.

Koordynator Lekarzy bez Granic Aloys Vimard oskarżył Unię Europejską o to, że "skupia wszystkie swe siły na tworzeniu libijskiego centrum JRCC", ale jego zdaniem to, co się wydarzyło w piątek, pokazuje, iż "Wspólne Centrum nie jest w stanie sprostać zadaniom, do których zostało powołane".

W sobotę minister spraw wewnętrznych Włoch Matteo Salvini, trzymając się strategii niedopuszczania migrantów do włoskich wybrzeży, ostrzegł, że "Aquarius" nie otrzyma zgody na zawinięcie do któregokolwiek włoskiego portu.

W czerwcu tego roku odmowa ze strony Włoch i Malty wpuszczenia "Aquariusa" do ich portów zmusiła załogę tego statku płynącego wówczas z 630 imigrantami na pokładzie do szukania dla nich schronienia w hiszpańskiej Walencji.

Lekarze bez Granic i SOS Mediteranee wyraziły w niedzielę "skrajne zaniepokojenie" z powodu europejskiej polityki "przeszkadzania w udzielaniu pomocy humanitarnej, która spowodowała w ostatnich miesiącach gwałtowny wzrost liczby utonięć na morzu w trakcie podejmowanych przez migrantów prób dotarcia do Europy".

Niektórzy z migrantów z "Aquariusa" opowiadają, że w czasie swej niepewnej żeglugi spotkali pięć różnych statków, ale żaden nie chciał ich ratować.

Według danych Międzynarodowej Organizacji do Spraw Migracji (IOM) w 2017 roku zdołało dotrzeć morzem do Europy 171 635 nielegalnych imigrantów, przy czym liczba tych, którzy po drodze utonęli w morzu, to 3 116 osób.