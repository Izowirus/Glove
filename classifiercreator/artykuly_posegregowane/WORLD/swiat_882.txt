Do 16 wzrosła liczba ofiar śmiertelnych wypadku autokaru i samochodu osobowego w okolicach miasta Swoge, około 30 km na północ od stolicy Bułgarii, Sofii - poinformował bułgarski minister spraw wewnętrznych Walentin Radew.
      
            Jak oświadczył Radew, 13 osób zginęło od razu na miejscu, trzy zmarły nieco później w wyniku urazów odniesionych w wypadku. 26 osób jest rannych, w tym trzy ciężko.

Według danych policji autokar w ulewnym deszczu zderzył się z samochodem, po czym przewrócił się i stoczył w głęboką przepaść. Po drodze uderzył jeszcze w cztery auta. Kierowcom i pasażerom uszkodzonych samochodów nic się nie stało.

Uczestniczący w wypadku autokar był duży i mógł pomieścić co najmniej 50 pasażerów. Według wstępnych ustaleń wiózł uczestników wycieczki do pobliskiego klasztoru. Wszyscy pasażerowie to obywatele bułgarscy.

Ministerstwo transportu poinformowało, że autokar został wyprodukowany w 2001 roku i nie miał aktualnych badań technicznych, które powinny zostać przeprowadzone w tym miesiącu.