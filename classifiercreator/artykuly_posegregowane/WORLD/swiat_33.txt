Ratownicy wydobyli spod gruzów budynku mieszkalnego w Magnitogorsku w Rosji zwłoki 31 ludzi; trwają poszukiwania 10 osób. Po trzech dobach od zawalenia się budynku, najprawdopodobniej w wyniku wybuchu gazu, szanse na znalezienie żywych są zerowe.
      
            „Ratownicy wydobyli ciała kolejnych trzech osób. W sumie jest 31 zabitych” – poinformował TASS przedstawiciel służb ratowniczych. Wśród ofiar jest co najmniej czworo dzieci. Trwa akcja poszukiwawcza – ratownicy trzecią dobę odgruzowują miejsce katastrofy. 

W trzecim dniu operacji ratunkowej spod gruzów wydobyto 20 ciał, w tym zwłoki dziewczynki w wieku ok. trzech lat i chłopca. Według informacji podanych przez władze pod gruzami najprawdopodobniej nadal są dzieci.

Wśród ocalałych jest 10-miesięczny chłopiec, którego ratownicy wydobyli we wtorek spod gruzów po ponad 30 godzinach na mrozie sięgającym -27 st. C. 

Dziecko zostało przewiezione do kliniki w Moskwie, gdzie zajmują się nim najlepsi rosyjscy lekarze. Medycy oceniają jego stan jako stabilnie ciężki z powodu licznych obrażeń i odmrożeń, ale mówią o poprawie – m.in. pracę wznowiły nerki, prawdopodobnie uda się uratować odmrożoną nogę dziecka.

Ratownicy zdemontowali grożącą zawaleniem ścianę, jednak, jak poinformowano w środę, konstrukcja budynku wciąż nie jest stabilna i stanowi zagrożenie dla pracujących na miejscu ratowników.

Do wybuchu i zawalenia się klatki schodowej w zbudowanym w 1973 roku dziewięciopiętrowym bloku mieszkalnym doszło w poniedziałek ok. godz. 6 rano czasu miejscowego (ok. godz. 2 w Polsce). W wyniku eksplozji całkowitemu lub częściowemu zniszczeniu uległo kilkadziesiąt mieszkań.

Komitet Śledczy Federacji Rosyjskiej jako główną przyczynę zdarzenia rozpatruje wybuch gazu. W mediach pojawiły się jednak – jak dotąd niepotwierdzone – spekulacje, że w budynku mogła być podłożona bomba, a śmierć trzech osób w wyniku eksplozji samochodu, do której doszło we wtorek wieczorem, była związana z operacją „zatrzymania terrorystów”.

Gubernator obwodu czelabińskiego Borys Dubrowski zaapelował w środę o nieuleganie spekulacjom i niełączenie katastrofy w budynku mieszkalnym z pożarem i wybuchem auta. „Poczekajcie na oficjalne komentarze, nie powtarzajcie plotek” – mówił Dubrowski, cytowany przez TASS. 

We wtorek wieczorem Komitet Śledczy poinformował, że na miejscu tragedii nie znaleziono śladów materiałów wybuchowych. 

Justyna Prus