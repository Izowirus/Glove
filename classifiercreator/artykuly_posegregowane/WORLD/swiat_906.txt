epa06963210 People attend a concert organized by Czech Radio to commemorate the 50th anniversary of the invasion of Warsaw Pact members in Czechoslovakia in August 1968, at Wenceslas Square in Prague, Czech Republic, 21 August 2018. Czech and Slovak people mark on 21 August the 50th anniversary of the Soviet-led invasion in Czechoslovakia in 1968 that crushed the liberal reforms and ended an era known as the 'Prague Spring'. Soviet troops occupied Czechoslovakia until 1990.  EPA/MARTIN DIVISEK 
Dostawca: PAP/EPA. PAP/EPA © 2018 / MARTIN DIVISEK
                                        

            Na Placu Wacława w Pradze odbył się wieczorem we wtorek koncert upamiętniający 50. rocznicę sowieckiej inwazji na Czechosłowację. Przyszło kilkadziesiąt tysięcy osób a na scenie zmieniali się, głównie młodzi, wykonawcy śpiewający przeboje z lat 60 w nowej aranżacji.
      
            Rozbrzmiewały znane wszystkim Czechom piosenki Karela Gotta lub tria "Golden Kids", czyli Marty Kubiszowej, Heleny Vondraczkovej i Vaclava Neckarza.

Najwięcej było nowych aranżacji i interpretacji piosenek i pieśni zmarłego w 1994 roku poety i barda Karla Kryla. Przed 1968 rokiem Kryl zaczynał karierę, po inwazji wyemigrował. Nagrywał a jego utwory, chociaż kolportowane w tajemnicy, biły rekordy popularności.

Między piosenkami na telebimach wyświetlano wypowiedzi świadków wydarzeń z 1968 roku, głównie byłych dziennikarzy i techników Czechosłowackiego Radia, którzy 21 sierpnia starali się jak najdłużej nadawać informacje o wydarzeniach w kraju.

Na scenie na Placu Wacława pod koniec koncertu wystąpiła młoda artystka Aneta Langerova, która śpiewała pieśni Marty Kubiszowej. Przyjęto ją owacyjnie podobnie jak samą Kubiszową, która w Czechach ma szczególny status. Zaczynała w latach 60. Współtworzyła trio "Golden Kids" a w jednym z filmów zaśpiewała piosenkę, która dla Czechów i Słowaków stała się najważniejszą pieśnią w 1968 r - "Modlitwę dla Marty".

Kubiszowa skazana przez komunistów za odrzucenie okupacji, a później za udział w opozycji demokratycznej, na zapomnienie, zaśpiewała tę pieśń setkom tysięcy Czechów, którzy w listopadzie 1989 roku demonstrowali gdy kończyły się rządy komunistów.

"Niech spokój towarzyszy temu krajowi. Złość, zawiść, wstręt, strach i kłótnie. Te niech przeminą. Niech już przeminą" - te słowa zna każdy Czech.

Mająca obecnie 75 lat Kubiszowa ogłosiła przed rokiem, że kończy karierę. Zrobiła wyjątek w 50 rocznicę rozpoczęcia inwazji. "Modlitwie dla Marty" towarzyszyły dodatkowe efekty wizualne. Okna na fasadzie Muzeum Narodowego podświetlone zostały na czerwono a gdy rozbrzmiały ostatnie akordy piosenki, która dla Czechów stała się pieśnią, w wielotysięczny tłum zgromadzony na Placu Wacława popłynęła gigantyczna flaga Czech, która do podziału wspólnego państwa była flagą Czechosłowacji.

Na zakończenie koncertu, widzowie usłyszeli komunikat z 21 sierpnia 1968 roku: "Jeżeli zabrzmi hymn państwowy to będzie oznaczać, że zakończyliśmy nadawanie". I ten hymn zaśpiewali wszyscy uczestnicy koncertu. Hymn nieistniejącej już Czechosłowacji składał się z dwóch części - czeskiej i słowackiej. Od 25 lat, w Czechach śpiewa się lub gra tylko pierwszą - "czeską" część. Artyści zgromadzeni we wtorek na na Placu Wacława zaśpiewali także drugą część. Tym samym w Pradze zabrzmiał hymn Czechosłowacji.

Z Pragi Piotr Górecki