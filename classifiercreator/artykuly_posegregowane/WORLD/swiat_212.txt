PAP/EPA/HAYOUNG JEON
                                        

            Minister spraw zagranicznych Słowacji Miroslav Lajczak oświadczył w piątek, że wycofuje dymisję, którą złożył w ubiegłym tygodniu na ręce prezydenta Andreja Kiski w reakcji na odrzucenie przez słowacki parlament globalnego paktu migracyjnego ONZ.
      
            W komunikacie prasowym wyjaśnił, że zdecydował się pozostać na stanowisku szefa MSZ, "by nie czynić obecnej sytuacji bardziej napiętą oraz by nie obciążać nią słowackiej przestrzeni politycznej i medialnej".

Jak zaznacza agencja CTK, minister zmienił swe wcześniejsze postanowienie, mimo że oprócz parlamentu przeciwko paktowi migracyjnemu opowiedział się także rząd, który ponadto nie wyraził zgody na udział Słowacji w zbliżającej się międzyrządowej konferencji w Marakeszu w tej sprawie. Lajczak popierał zarówno sam pakt, jak też wysłanie słowackiego przedstawiciela na wspomnianą konferencję.

"Decyzję o złożeniu dymisji z pełnionej funkcji podjąłem nie ze względu na migrację, ale ze względu na to, iż jestem przekonany, że Słowacji i jej obywatelom wyrządza się szkodę, gdy naszym dyplomatom nie pozwala się być na forum, gdzie dyskutuje się o sprawach, które nas dotyczą. Byłem i nadal jestem przekonany, że uchwała parlamentu o odmowie bycia częścią wspólnego wysiłku na rzecz rozwiązania kwestii migracji nie była słuszna" - głosi oświadczenie szefa słowackiej dyplomacji.

W komunikacie Lajczak uzasadnił cofnięcie swej dymisji poparciem, jakie wyrazili dla niego między innymi czołowi słowaccy politycy oraz objęciem  przez Słowację od 1 stycznia przyszłego roku rotacyjnego przewodnictwa Organizacji Bezpieczeństwa i Współpracy w Europie (OBWE). Dodał, że otrzymał jasne gwarancje zarówno od przewodniczącego rządzącej partii Smer Roberta Fico, jak i od premiera Petera Pellegriniego.

"Gwarancje, że deklaracja programowa rządu obowiązuje i że nie będą podejmowane ani akceptowane kroki, które podawałyby w wątpliwość podstawowe filary naszej polityki zagranicznej, za której efekty odpowiadam jako minister. Gwarancje te przyjmuję z pełnym przekonaniem. Tylko pod tymi warunkami ma dla mnie sens kontynuowanie (funkcji ministra)" - brzmi konkluzja komunikatu.

Przeciwko dymisji Lajczaka wypowiadał się wcześniej premier Pellegrini, a prezydent Kiska twierdził, że Słowacja nie powinna się pozbywać tak wartościowego ministra i dyplomaty światowego formatu.

Funkcję ministra spraw zagranicznych Lajczak sprawował w latach 2009-2010 i od roku 2012 do dziś. Był przewodniczącym Zgromadzenia Ogólnego ONZ w czasie, gdy powstawał globalny pakt migracyjny. Jest wymieniany jako możliwy kandydat w wyborach prezydenckich w 2019 roku.