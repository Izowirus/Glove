PAP/Radek Pietruszka
                                        

            Stałe bazy w Polsce to jest coś, o czym będziemy z pewnością rozmawiać; rozważamy coś takiego - powiedział we wtorek w Waszyngtonie prezydent USA Donald Trump podczas spotkania z prezydentem Andrzejem Dudą. Odnosząc się do kwestii zniesienia wiz dla Polaków powiedział: "przyglądamy się sprawie bardzo poważnie".

      
            We wtorek w południe prezydenta Andrzej Duda rozpoczął wizytę w Białym Domu. Po ceremonii powitania prezydent Andrzej Duda wraz małżonką Agatą Kornhauser-Dudą oraz prezydent Trump wraz z pierwszą damą Melanią Trump przeszli go Gabinetu Owalnego, gdzie odbyły się rozmowy obu par.

W czasie niespodziewanego briefingu prasowego w trakcie tego spotkania Trump był pytany, czy wyrazi zgodę na stałe bazy wojsk USA w Polsce, odparł, że "na pewno jest to coś o czym będziemy z pewnością rozmawiać".

Dopytywany, czy powinny być stałe bazy w Polsce, prezydent USA, odparł: "Tak, rozważamy coś takiego".

Dopytywany, jak ważne jest dla niego bezpieczeństwo Polski, prezydent USA zapewnił: "Bezpieczeństwo Polski jest dla mnie prawie tak ważne, jak dla siedzącego obok prezydenta Andrzeja Dudy" - oświadczył Trump.

"Dla mnie jest ono najważniejsze i mam nadzieję, że zbudujemy razem w Polsce +Fort Trump+" - wtrącił polski prezydent.

Donald Trump zaznaczył, że "Polacy są wspaniali, a Polska to wielki kraj". "Polska jest wspaniała i ważna dla mnie. Jest także ważna dla mojego narodu" - podkreślił amerykański prezydent.

Z kolei zapytany o sprawę zniesienia wiz do Stanów Zjednoczonych dla Polaków, Trump oświadczył: "przyglądamy się temu bardzo poważnie".

Trump uznał ponadto, że jest "czymś niewłaściwym, by Niemcy płacili miliardy, miliardy dolarów rocznie Rosji za gaz". Odpowiedział w ten sposób na pytanie o sprawę nałożenia sankcji na firmy zaangażowane w budowę gazociągu Nord Stream 2. Według niego obywatele Niemiec nie są zadowoleni z tego. Projekt gazociągu Nord Stream 2 prezydent USA określił jako "absurdalny".

Prezydent USA podkreślił, że "stosunki pomiędzy naszymi krajami są znakomite i stały się jeszcze lepsze". "Mamy wspaniałe relacje handlowe, również w kwestii bezpieczeństwa" - zaznaczył. Dodał, że "to wielki zaszczyt", że polski prezydent gości w Białym Domu.

"Jesteśmy bardzo szczęśliwi, że tu jesteśmy i dziękuję za pana wspaniałą, niezapomnianą przemowę w Warszawie, dziękuję w imieniu narodu polskiego, że mówił pan o Powstaniu Warszawskim" - powiedział z kolei Andrzej Duda.

Po spotkaniu par prezydenckich prezydenci Duda i Trump rozpoczęli rozmowy w cztery oczy, po których odbyło się spotkanie delegacji Polski i USA. W spotkaniu ze strony amerykańskiej uczestniczyli będą m.in. wiceprezydent USA Mike Pence oraz sekretarz stanu Mike Pompeo. W skład polskiej delegacji wchodzą z kolei szef MSZ Jacek Czaputowicz oraz szef MON Mariusz Błaszczak.