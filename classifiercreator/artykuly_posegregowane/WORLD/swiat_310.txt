Nie jestem szczęśliwy, nikt nie ma powodu do zadowolenia dzisiaj, bo mówimy o rozwodzie politycznym, ale udało się zapobiec najbardziej potencjalnie niebezpiecznym skutkom Brexitu - powiedział po zakończeniu szczytu UE szef Rady Europejskiej Donald Tusk
      
            Przywódcy państw i rządów 27 krajów UE zatwierdzili w niedzielę w Brukseli umowę ws. wyjścia Wielkiej Brytanii z UE i deklarację polityczną ws. przyszłych relacji.

"Z samych negocjacji, z samego porozumienia jestem zadowolony, ale sama sytuacja jest raczej przygnębiająca" - mówił dziennikarzom szef Rady Europejskiej.

Jak zaznaczył, przed UE i Wielką Brytanią trudny proces ratyfikacji porozumienia i dalsze negocjacje ws. przyszłych relacji. "Ale niezależnie od tego, jak to się skończy, pozostaniemy przyjaciółmi do końca świata i jeden dzień dłużej" - zadeklarował.