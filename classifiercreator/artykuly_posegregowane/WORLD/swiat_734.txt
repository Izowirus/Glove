Szef polskiej dyplomacji Jacek Czaputowicz wziął udział w poniedziałek w Waszyngtonie w konferencji "CEPA Forum 2018" na temat przyszłości stosunków transatlantyckich i współpracy UE-NATO. Minister podkreślił, że dla Polski więzi transatlantyckie mają “nadrzędne znaczenie".
      
            Czaputowicz wśród obecnych problemów w stosunkach transatlantyckich wymienił różnice pomiędzy stanowiskami Brukseli i Waszyngtonu wobec międzynarodowego układu nuklearnego z Iranem.

Podkreślił, że dla Polski związki transatlantyckie mają “nadrzędne znaczenie, z uwagi na rolę, jaką Polska przywiązuje do spraw bezpieczeństwa z powodu zagrożenia ze strony Rosji". Takie stanowisko władz w Warszawie przekazał prezydentowi Donaldowi Trumpowi prezydent Duda podczas spotkania w Białym Domu w ubiegłym tygodniu.

Uczestnicy dyskusji panelowej poświęconej "ożywieniu współpracy UE-NATO", jednej z czterech dyskusji panelowych konferencji, omawiali też niedostateczną - ich zdaniem - uwagę, jaką Unia poświęca sprawom bezpieczeństwa zbiorowego, oraz konsekwencje Brexitu.

Czaputowicz argumentował, że Brexit nie powinien spowodować osłabienia współpracy Unii Europejskiej w dziedzinie bezpieczeństwa z Wielką Brytanią, która przeznacza najwięcej na obronność z europejskich państw NATO.

Konferencję zorganizował waszyngtoński think tank Center for European Policy Analysis (Ośrodek Europejskich Analiz Politycznych); wzięli w niej udział między innymi ministrowie obrony, szefowie dyplomacji i wysokiej rangi przedstawiciele rządów państw Europy Wschodniej. Uczestniczył w niej również dowódca sił amerykańskich w Europie generał Curtis Scaparrotti.

W poniedziałkowej konferencji CEPA, jedynego z ponad 50 think tanków działających w Waszyngtonie, który zajmuje się problemami Europy Wschodniej, wziął też udział specjalny wysłannik Stanów Zjednoczonych ds. Ukrainy ambasador Kurt Volker oraz doradca sekretarza generalnego NATO Jan Havranek.

Głównym mówcą podczas uroczystego obiadu był znany brytyjski historyk i eseista Timothy Garton Ash.

W konferencji wziął udział także sekretarz stanu w Kancelarii Prezesa Rady Ministrów i pełnomocnik Prezesa Rady Ministrów ds. strategicznej infrastruktury energetycznej Piotr Naimski.

Czaputowicz będzie towarzyszył w Nowym Jorku prezydentowi RP Andrzejowi Dudzie podczas 73. sesji Zgromadzenia Ogólnego ONZ.

Tegoroczne Forum CEPA zatytułowane “Zwyciężając w XXI wieku - siła i solidarność Sprzymierzonych" jest już dziesiątą i największą konferencją CEPA, ośrodka politologicznego, którego jednym ze współzałożycieli był w roku 2005 Wess Mitchell, obecny asystent sekretarza stanu ds. Europy i Eurazji, odpowiedzialny za kształtowanie polityki Waszyngtonu wobec państw Eurazji i wielu organizacji międzynarodowych, w tym Unii Europejskiej.

Wiceprezes CEPA Edward Lucas powiedział w poniedziałek: "Kiedy zaczynaliśmy ponad 10 lat temu, ludzie tutaj (w Waszyngtonie - PAP) mówili nam, żebyśmy +nie tracili czasu+ i +nie zawracali sobie głowy+, że +Europa Wschodnia jest wolna i bezpieczna+. Dzisiejsza konferencja jest dowodem, że niestety nie mieli racji".

Z Waszyngtonu Tadeusz Zachurski