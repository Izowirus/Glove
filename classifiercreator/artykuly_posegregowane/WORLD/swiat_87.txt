Papież Franciszek podczas spotkania z wiernymi w drugi dzień świąt Bożego Narodzenia powiedział, że "logika przebaczenia i miłosierdzia" zawsze zwycięża otwierając horyzont nadziei. Apelował o wybór takiej drogi w relacjach w rodzinie, w szkole, miejscu pracy i we wspólnotach.
      
            Swoje rozważania przed południową modlitwą Anioł Pański w Watykanie papież poświęcił pierwszemu męczennikowi, świętemu Szczepanowi, którego uroczystość obchodzona jest w drugi dzień świąt Bożego Narodzenia.

Przypomniał, że święty Szczepan, który został ukamienowany, przebaczył swoim prześladowcom naśladując gest Jezusa.

"Jesteśmy wezwani do tego, by od niego nauczyć się zawsze przebaczać; przebaczenie powiększa serce, prowadzi do dzielenia się z innymi, daje pogodę ducha i pokój" - mówił Franciszek. Następnie dodał: św. Szczepan "wskazuje nam, jaką drogą podążać w relacjach międzyludzkich w rodzinie, w szkole i w miejscu pracy, w parafii i w różnych wspólnotach".

Papież zachęcił wiernych do modlitwy o "dar siły, która leczy nasze lęki, nasze słabości i naszą małość".

Życzył wszystkim tego, aby "kontemplowanie Dzieciątka Jezus, serca i centrum świątecznych obchodów rozbudziło postawy braterstwa i dzielenia się w rodzinach i we wspólnotach".

Franciszek podziękował na zakończenie wszystkim, którzy przysłali mu życzenia z całego świata.