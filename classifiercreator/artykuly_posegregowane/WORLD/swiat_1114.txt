epa06897148 US President Donald J. Trump waves as he walks down the Colonnade of the White House after returning by Marine One in Washington, DC, USA, 18 July 2018. President Trump and the US First Lady return from Joint Base Andrews, Maryland, where they payed their respects to the family members of late US Secret Service Special Agent Nole Edward Remagen. Remagen died after suffering a stroke on the job during Trump's trip to Europe last week.  EPA/MICHAEL REYNOLDS 
Dostawca: PAP/EPA. Archiwum PAP/EPA © 2018 / MICHAEL REYNOLDS
                                        

            Prezydent USA Donald Trump ocenił w niedzielę we wpisie na Twitterze, że coraz więcej wskazuje na to, że jego kampania przed wyborami prezydenckimi w 2016 roku była poddana bezprawnej inwigilacji z korzyścią dla jego rywalki, Demokratki Hillary Clinton.
      
            "Coraz bardziej wygląda na to, że Kampania Trump na Prezydenta była nielegalnie szpiegowana (inwigilacja) dla politycznej korzyści Nieuczciwej Hillary Clinton i DNC (Krajowego Komitetu Partii Demokratycznej - PAP). Republikanie muszą zacząć być stanowczy. Bezprawny Przekręt!" - napisał amerykański prezydent.

Trump odniósł się też do sprawy dokumentów opublikowanych w sobotę przez Federalne Biuro Śledcze, a poświęconych Carterowi Page'owi, jego byłemu doradcy w kampanii prezydenckiej. Dokumenty te związane były z podsłuchiwaniem Page'a w ramach śledztwa, które miało ustalić, czy był w zmowie z rządem Rosji w sprawie ingerencji w wybory. Page odrzuca te oskarżenia; dotychczas nie postawiono mu żadnych zarzutów.

Odnosząc się do dokumentów na temat swojego byłego współpracownika, Trump napisał na Twitterze, że "jak zwykle pousuwano z nich wiele fragmentów, ale potwierdzają bez wątpliwości, że ministerstwo tzw. sprawiedliwości i FBI wprowadziły sądy w błąd". "Ustawione Polowanie na Czarownice, Przekręt!" - dodał.

W sprawie Page'a FBI opublikowało 412 stron dokumentów, w większości mocno zredagowanych. Są to m.in. wnioski o zgodę na podsłuchiwanie Page'a złożone do specjalnego sądu FISA (Foreign Intelligence Surveillance Court) oraz upoważnienia związane z prowadzonym w jego sprawie dochodzeniem.

Według wniosku FBI o zgodę na planowaną inwigilację z października 2016 roku Federalne Biuro "uważa, że Page współpracował i spiskował z rządem Rosji". W innym dokumencie podkreślono, że zdaniem FBI "wysiłki podejmowane przez rząd Rosji są koordynowane z Page'em i być może innymi osobami powiązanymi" z kampanią Trumpa, a sam Page "nawiązał kontakty z przedstawicielami rządu Rosji, w tym z oficerami rosyjskiego wywiadu".

Przedstawiciele Partii Republikańskiej w Kongresie twierdzą, że FBI dopuściła się poważnych naruszeń, gdy w październiku 2016 roku, krótko po odejściu Page'a z kampanii wyborczej Trumpa, starała się o zgodę na jego monitorowanie.

W ubiegłym tygodniu federalna wielka ława przysięgłych formalnie oskarżyła 12 agentów rosyjskiego wywiadu wojskowego w ramach dochodzenia specjalnego prokuratora Roberta Muellera w sprawie ingerowania przez Rosję w amerykańskie wybory. Ponadto od początku br. zarzuty udziału w zmowie w celu ingerowania w wybory postawiono w USA 13 innym obywatelom Rosji oraz trzem rosyjskim przedsiębiorstwom.