Z entuzjazmem i nadzieją czekają w Dublinie na papieża Franciszka pielgrzymi przybyli na Światowe Spotkanie Rodzin. W Irlandczykach pielgrzymka ta wywołuje duże zaciekawienie, a niektórzy uważają, że jest aktem odwagi biorąc pod uwagę kryzys Kościoła w tym kraju.
      
            Papież przybędzie do Dublina w sobotę przed południem na półtorej doby. W sobotni wieczór spotka się z rodzinami na stadionie Croke Park, a w niedzielę odprawi mszę na zakończenie Światowego Spotkania Rodzin.

Ulice stolicy Irlandii wypełniły się grupami pielgrzymów, którzy przyjechali na IX zlot rodzin z całego świata. Organizatorzy informują, że przybyło około 37 tysięcy osób.

Maria i Antonio z południa Włoch pracują i mieszkają od kilku lat w Londynie. Przylecieli do Dublina na kilka dni, by spędzić je z rodzinami z całego świata.

"Niezwykle ujął nas klimat w czasie kongresu rodzin. Rozmawialiśmy tam z ludźmi niemal ze wszystkich kontynentów. Niektórzy z nich, przede wszystkim ci z uboższych krajów, włożyli ogromny wysiłek w to, by przyjechać na to spotkanie; rozmowy z nimi uważamy za najcenniejsze" - powiedzieli w rozmowie z PAP po wyjściu z Royal Dublin Society, gdzie odbywały się imprezy Kongresu Duszpasterskiego. Włosi podkreślili zarazem, że obserwują bacznie to, co papież mówi do ich rodaków.

"Tutaj będzie miał niesłychanie trudne zadanie, wymagające odwagi; której mu zresztą nie brakuje, bo - co trzeba przyznać z bólem - w obiegowym myśleniu połączenie słów: Kościół i Irlandia przywołuje tylko jedno skojarzenie; skandal nadużyć" - dodała młoda Włoszka.

"Franciszek jest papieżem, który potrafi otrzeć łzy, pocieszyć, dotknąć ran, podać rękę i podnieść na duchu i myślę, że taką postawę przyjmie też tutaj, bo na pewno zmierzy się z dramatem pedofilii, który - jak słyszymy - niemal zmiażdżył tutejszy Kościół, podnoszący się teraz po tym wszystkim" - zauważył jej mąż.

"Chcemy jak najwięcej usłyszeć słów wsparcia i wskazówek dla rodzin, po to przyjechaliśmy tutaj dla Franciszka, bo przecież to nie jest najszczęśliwszy moment dla rodziny, zmagamy się z problemami broniąc jej tradycyjnego modelu" - wyjaśniła para z Portugalii.

"Franciszek musi znaleźć sposób, by dotrzeć do młodych ludzi"

Francuskie małżeństwo z dwojgiem małych dzieci patrzy z niepokojem w niebo i przyznaje, że obawia się przebiegu spotkań z papieżem z powodu prognoz synoptyków, zapowiadających ulewne opady i burze w Dublinie w weekend. "Szukamy dla naszej czwórki peleryn i kaloszy, i wybieramy się na niedzielną mszę" - wyjaśnili.

Hiszpańska rodzina z trojgiem dorosłych dzieci podkreśliła, że z wielką niecierpliwością czeka na papieża i jego słowa.

"81-letni Franciszek musi znaleźć sposób, by dotrzeć do młodych ludzi, rówieśników naszych synów i córki, bo widzimy w ich otoczeniu ogromny dystans do koncepcji życia rodzinnego, nie mówiąc już o małżeństwie na całe życie. Czasem wręcz mam wrażenie, że oni tych pojęć w ogóle nie znają, że są im obce" - powiedziała rozmówczyni PAP z Madrytu.

Agnieszka z Polski, mieszkająca od dawna w Dublinie mówi, że jest bardzo szczęśliwa, bo nie tylko idzie z polską wspólnotą z parafii na niedzielną papieską mszę w Phoenix Park, ale dostała też kartę wstępu na stadion Croke Park, gdzie odbędzie się Festiwal Rodzin z udziałem Franciszka.

Również Irlandczycy są przejęci pierwszą od prawie 40 lat wizytą papieża. Irlandzkie media zwracają uwagę na rosnące zainteresowanie przyjazdem papieża Bergoglio.

"Papież przyjeżdża do nas dowodząc swej odwagi"

"Byłem młodym chłopakiem, kiedy przyjechał papież z Polski; to był rok 1979, raptem cztery dekady, a wydaje się, że minął wiek" - powiedział starszy Irlandczyk obserwując policyjne przygotowania na trasie przejazdu Franciszka nad rzeką Liffey. Jak wspomniał, wtedy panował wręcz nastrój "triumfalizmu". Tamta wizyta Jana Pawła II "pokazała wielkość naszego Kościoła w tym najlepszym tego słowa znaczeniu" - dodał.

"Teraz jest inaczej. W ostatnich latach, poznając kolejne raporty o tym, jak wiele zła wydarzyło się w naszych diecezjach, wylaliśmy morze łez. Nie mam siły już o tym czytać, a teraz, przed wizytą papieża znów radio, telewizja przypomina nam, co odkryto" - zaznaczył.

Irlandzki student Sean przyznaje: "Jestem od zawsze bardzo daleko od Kościoła, nie interesuje mnie życie religijne, ale bardzo chętnie będę przyglądał się Franciszkowi; niech mi wolno powiedzieć po prostu: on robi wrażenie niesamowicie miłego, dobrego i pogodnego człowieka".

"Odnoszę wrażenie, że sens tej pielgrzymki został sprowadzony w prasie do tego, które ulice będą zamknięte i gdzie nie będzie można dostać się w ten weekend w mieście. Byłem skonsternowany, gdy przeczytałem na jednym z portali rady, gdzie uciec z Dublina przed papieżem" - mówi bankowiec Adam.

"Ja nigdzie nie zamierzam uciec i chciałbym usłyszeć więcej o tym, że papież przyjeżdża do nas dowodząc swej odwagi; po kilku rządowych raportach opisujących szczegółowo zepsucie wśród części duchowieństwa, to bardzo ważny gest. Najwyraźniej jest gotów się z tym zmierzyć" - dodał.

Z Dublina Sylwia Wysocka