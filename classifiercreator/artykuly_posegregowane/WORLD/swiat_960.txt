epa06841365 European Commission President Jean-Claude Juncker attends a High-level conference on cultural heritage in Europe at the European Parliament in Brussels, Belgium, 26 June 2018.  EPA/STEPHANIE LECOCQ 
Dostawca: PAP/EPA. PAP/EPA © 2018 / STEPHANIE LECOCQ
                                        

            KE wyraziła zadowolenie z uwolnienia przez Turcję dwóch greckich żołnierzy. Szef KE Jean-Claude Juncker napisał na Twitterze, że UE chce się nadal angażować w strategiczne partnerstwo z Ankarą. "Turcja nie musi obawiać się europejskich sąsiadów" - napisał.
      
            "Jestem uszczęśliwiony wiadomością o zbliżającym się uwolnieniu dwóch greckich żołnierzy zatrzymanych w Turcji. Jak powiedziałem (na szczycie - PAP) w Warnie, Turcja nie musi obawiać się europejskich sąsiadów. UE pozostanie zaangażowana w strategiczne partnerstwo. Chcemy zobaczyć demokratyczną, stabilną i dobrze prosperującą Turcję" - napisał we wtorek wieczorem na Twitterze Jean-Claude Juncker.

Premier Grecji Aleksis Cipras poinformował we wtorek, że tureckie władze wypuściły z więzienia dwóch greckich żołnierzy, którzy przypadkowo przekroczyli granicę z Turcją i od 1 marca byli przetrzymywani w tym kraju pod zarzutem szpiegostwa.

Żołnierze przez pomyłkę weszli na terytorium tureckie podczas patrolu w strefie przygranicznej, gdy tropili nielegalnych imigrantów,

Zazwyczaj takie sytuacje kończyły się wydaniem wojskowych, ale tym razem żołnierze greccy trafili do aresztu, ponieważ stosunki grecko-tureckie są wyjątkowo napięte, odkąd sądy w Grecji odmówiły ekstradycji tureckich oficerów, którzy schronili się w tym kraju w związku z represjami po rzekomej próbie puczu w Turcji w lipcu 2016 r.

Ośmiu oficerów tureckich sił powietrznych schroniło się wówczas w Grecji. Rząd Turcji kilkakrotnie zwracał się do Aten o wydanie tych wojskowych. Są oni oskarżani m.in. o udział w zamachu stanu. Greckie sądy odrzuciły wszystkie te wnioski z uzasadnieniem, że Turcja nie zagwarantuje im rzetelnego procesu sądowego.

W czerwcu z aresztu w Grecji wypuszczono czterech spośród tych żołnierzy, na co Ankara zareagowała zawieszeniem umowy z Atenami o readmisji migrantów.

Uzgodnione 18 marca 2016 roku porozumienie UE-Turcja, przewidujące odsyłanie do Turcji wszystkich migrantów, którzy nielegalnie dotarli do Grecji, sprawiło, że ich liczba znacząco spadła.

W zamian Unia Europejska obiecała Ankarze pomoc finansową na migrantów w wysokości 6 mld euro, a także odmrożenie negocjacji akcesyjnych i liberalizację wizową.