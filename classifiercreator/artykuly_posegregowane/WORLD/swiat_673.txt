epa07068427 Polish Defense Minister Mariusz Blaszczak (L) at second day of Nato Defense ministers council at Alliance headquarters in Brussels, Belgium, 04 October 2018. EPA/OLIVIER HOSLET Dostawca: PAP/EPA.
                                        

            Minister obrony USA James Mattis powiedział mi, że Pentagon pracuje bardzo intensywnie nad złożoną przez stronę polską ofertą, dotyczącą stałych baz amerykańskich w Polsce – poinformował po spotkaniu ministrów obrony państw NATO w Brukseli szef MON Mariusz Błaszczak.
      
            Polski minister podczas spotkania w Brukseli rozmawiał z Mattisem o polsko-amerykańskich relacjach dwustronnych i obecności wojsk USA w Polsce.

Błaszczak dodał, że ma już zaplanowaną kolejną wizytę w Waszyngtonie. Ma do niej dojść wkrótce. "Grupa robocza złożona z ekspertów Pentagonu i Ministerstwa Obrony Narodowej również podjęła prace dotyczące szczegółów" – powiedział.

Szef resortu obrony dodał, że kwestia stałej obecności amerykańskiej w Polsce, Fort Trump, nie była poruszana podczas rozmów 29 ministrów obrony NATO. "To jest projekt polski-amerykański" – zaznaczył.

Pytany, kiedy można spodziewać się ustaleń w tej sprawie, odpowiedział, że "datą, która została określona przez Kongres USA, jest marzec przyszłego roku". "Wtedy Pentagon został zobowiązany do przedstawienia Kongresowi rekomendacji w tej sprawie" - wskazał Błaszczak.

Szef MON powiedział też dziennikarzom, że na spotkaniu ministrów obrony państw NATO w Brukseli Stany Zjednoczone zadeklarowały swój udział w przeciwdziałaniu atakom cybernetycznym.

"Rozmawialiśmy na temat sytuacji, jaka ma miejsce w Europie i na świecie, związanej z agresywnym postępowaniem rosyjskim. Dziś minister obrony Królestwa Holandii w Hadze na konferencji prasowej przedstawiła informacje dotyczące kolejnego ataku cybernetycznego ze strony rosyjskiej. To już jest kolejny przejaw działań hybrydowych Rosji po znanym przypadku w Wielkiej Brytanii" – powiedział Błaszczak.  

Dodał, że ministrowie obrony państw NATO rozmawiali o tym, jak przeciwdziałać tego typu atakom. "Rozmowa dotyczyła przede wszystkim tego, w jaki sposób odstraszać przeciwnika skutecznie, w jaki sposób zapewnić bezpieczeństwo państwom NATO, ale także państwom, z którymi współpracujemy na co dzień. Myślę tutaj chociażby o Szwecji czy Finlandii" – poinformował szef MON. Wskazał, że w tej kwestii ministrowie rozmawiali zarówno o możliwych scenariuszach, jak i konkretnych działaniach.

Błaszczak dodał, że na spotkaniu zadeklarował pełną gotowość do udziału Polski w tych przedsięwzięciach. "NATO jest przygotowane, NATO jest solidarne, NATO stanowi gwarancje bezpieczeństwa państw, które wchodzą w skład sojuszu" - zaznaczył.

Szef resortu obrony powiedział również, że na marginesie spotkania rozmywał m.in. z ministrami obrony Chorwacji, Rumunii, Włoch i Litwy. "Atmosfera w Sojuszu Północnoatlantyckim jest dobra. Szczerze mówimy o zagrożeniach wynikających z agresywnej postawy rosyjskiej. (...) Oceniam spotkanie jako bardzo dobre" - dodał. 

Błaszczak był pytany przez dziennikarzy m.in. o kwestie powstania w Polsce dowództwa armijnego NATO. "Trwają rozmowy. (...) Mam nadzieję, że podczas następnego posiedzenia, które odbędzie się w lutym przyszłego roku, ta sprawa zostanie rozstrzygnięta" – odparł. 

W ramach reformy struktur dowodzenia NATO Polska zgłosiła zainteresowanie lądowym dowództwem armijnym sojuszu. Warszawa lobbuje, by powstało ono w kwaterze Wielonarodowego Korpusu Północ-Wschód w Szczecinie. 

Z Brukseli Łukasz Osiński