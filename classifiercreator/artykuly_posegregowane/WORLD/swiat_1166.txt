epa06115136 A general view of the US Capitol Building in Washington, DC, USA, 28 July 2017. Senate Republicans latest effort to repeal the Affordable Healthcare Act (ACA) fell short during an overnight session when three Republican Senators voted against the 'skinny repeal'. EPA/MICHAEL REYNOLDS Dostawca: PAP/EPA. Archiwum PAP/EPA © 2018 / MICHAEL REYNOLDS
                                        

            Senat zatwierdził w czwartek nominację Georgette Mosbacher na ambasador Stanów Zjednoczonych w Polsce. Będzie ona pierwszą kobietą w historii stosunków polsko-amerykańskich, która obejmie takie stanowisko w Warszawie.
      
            Senat zaaprobował jej nominację w głosowaniu ustnym. Trzyletnia kadencja obecnego ambasadora Stanów Zjednoczonych w Polsce Paula Jonesa upływa we wrześniu.

Georgette Mosbacher (panieńskie nazwisko Paulsin) urodziła się 16 stycznia 1947 roku w miejscowości Highland w stanie Indiana. Po ukończeniu studiów pedagogicznych na Uniwersytecie Indiana pierwszą pracę otrzymała w agencji reklamowej w Chicago.

Swoją długoletnią, pełną sukcesów karierę w amerykańskim biznesie rozpoczęła w roku 1987, wykupując podupadającą firmę kosmetyczną La Prairie. Po wprowadzeniu licznych zmian, dzięki którym firma znów zaczęła przynosić zyski, Mosbacher sprzedała La Prairie z dużym zyskiem niemieckiej korporacji Beiersdorf.

Mosbacher jest prezesem i dyrektor wykonawczą założonej przez siebie firmy doradczej i marketingowej Georgette Mosbacher Enterprise. Wcześniej była dyrektorem wykonawczym firmy Borghese, którą wprowadziła na nowe rynki, w tym do Chin. Jest autorką dwóch książek motywacyjnych dla kobiet myślących o zrobieniu kariery w biznesie.

Jedna z tych książek, oparta na jej własnych doświadczeniach "Feminine Power" (Kobieca Siła), została wydana przez prestiżowe wydawnictwo Simon i Schuster w roku 1993 z przedmową znanej aktorki Kathie Lee Gifford.

Mosbacher jest częstym gościem w amerykańskich mediach i współpracuje z telewizją Fox Business. Publikowała na łamach "The Wall Street Journal", "Financial Times" i “The Washington Times".

Prowadziła działalność polityczną, społeczną i charytatywną. W roku 1995 ufundowała Children Advocacy Center of Manhattan - organizację niosącą pomoc dzieciom, które doświadczyły przemocy w swoich rodzinach. Jest także prezesem Rady Doradczej Green Beret Foundation, fundacji charytatywnej weteranów amerykańskich sił specjalnych.

Mosbacher była też współprzewodniczącą Komisji Finansów Krajowego Komitetu Partii Republikańskiej i odpowiadała za gromadzenie funduszy dla sztabu wyborczego senatora Johna McCaina w jego kampanii prezydenckiej w roku 2000.

Przyszła pani ambasador jako pierwsza kobieta była generalną przewodniczącą Republikańskiego Stowarzyszenia Gubernatorów. Jest członkinią wpływowego think tanku Rada Atlantycka i Stowarzyszenia Polityki Zagranicznej (Foreign Policy Association). W roku 2016 prezydent Barack Obama powołał Georgette Mosbacher do Rady Doradczej Dyplomacji Publicznej Stanów Zjednoczonych.

Mosbacher mieszka obecnie na Florydzie, ma też mieszkanie na Manhattanie w Nowym Jorku.

W roku 1990 dała dowód odwagi i zimnej krwi, gdy w hotelu Barbizon w Nowym Jorku uzbrojony w pistolet maszynowy napastnik próbował zmusić ją, aby weszła do jej pokoju hotelowego. Georgette Mosbacher grała na zwłokę, udając, że nie jest w stanie otworzyć drzwi, i wolno zaczęła przekazywać napastnikowi swoją osobistą biżuterię, jak kolczyki i pierścionki. Kiedy niespodziewanie nadjechała winda z trzema pasażerami w środku, Mosbacher z całej siły uderzyła napastnika swoją ciężką torbą podróżną i wskoczyła do windy.