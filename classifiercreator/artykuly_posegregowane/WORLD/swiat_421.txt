"Inwestujmy w pokój, a nie w wojnę"- powiedział w niedzielę papież Franciszek nawiązując do setnej rocznicy zakończenia pierwszej wojny światowej. Pozdrowił też znajdujących się na placu św. Piotra Polaków.
      
            Podczas spotkania na południowej modlitwie Anioł Pański w Watykanie Franciszek przypomniał, że papież Benedykt XV nazwał pierwszą wojnę światową "niepotrzebną masakrą". 

Franciszek dodał, że w setną rocznicę jej zakończenia na świecie rozdzwonią się kościelne dzwony; także - podkreślił - w bazylice świętego Piotra.

"Historia pierwszej wojny światowej jest dla wszystkich surowym wezwaniem do odrzucenia mentalności wojny i do poszukiwania każdego legalnego środka, by położyć kres konfliktom, które nadal wykrwawiają niektóre regiony świata"- oświadczył papież.

Dodał: "wydaje się, ze  niczego nigdy się nie uczymy. Modląc się za wszystkie ofiary tej olbrzymiej tragedii mówimy z mocą: inwestujmy w pokój, a nie w wojnę".

Na zakończenie spotkania z wiernymi papież pozdrowił obecnych na placu świętego Piotra Polaków podkreślając, że jest ich bardzo wielu.