Na lotnisku w Hanowerze w sobotę ok. godz. 20 wznowiony został ruch lotniczy - poinformowała policja i władze portu. Ruch został wstrzymany, gdy nieuprawniony pojazd wtargnął na płytę lotniska. Według policji zdarzenie nie miało związku z terroryzmem.
      
            Jak poinformowała na Twitterze hanowerska policja, kontrola pojazdu została zakończona i nie znaleziono w nim żadnych niebezpiecznych obiektów.

Samochód, który wjechał na płytę, to srebrne BMW na polskich tablicach rejestracyjnych. Pojazd przez kilkaset metrów gonił samolot linii Aegean Airlines, który chwilę wcześniej wylądował, kończąc rejs z Aten.

Dochodzenie w sprawie trwa. Jak podała policja, dwudziestokilkuletni kierowca samochodu był pod wpływem amfetaminy oraz kokainy. Nie miał przy sobie dokumentów; nie wiadomo, jakiej jest narodowości.