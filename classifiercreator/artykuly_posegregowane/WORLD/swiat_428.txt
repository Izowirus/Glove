Kanclerz Niemiec Angela Merkel oraz prezydent Francji Emmanuel Macron odsłonili w sobotę w Rethondes, pod Compiegne, na północy Francji, tablicę upamiętniającą zawarty w tym miejscu w 1918 r. historyczny rozejm kończący pierwszą wojnę światową.
      
            Nowa tablica znajduje się przy starszej płycie upamiętniającej rozejm w tzw. lesie Compiegne, gdzie stał słynny wagon, w którym podpisano zawieszenie broni między ententą a Cesarstwem Niemieckim.

"Z okazji setnej rocznicy rozejmu z 11 listopada 1918 roku Emmanuel Macron, prezydent Republiki Francuskiej, oraz Angela Merkel, kanclerz Republiki Federalnej Niemiec, potwierdzili w tym miejscu wartość francusko-niemieckiego pojednania w służbie Europie i pokojowi" - głosi napis na tablicy, po francusku oraz po niemiecku. Agencja AFP zauważa, że jest on łagodniejszy od tego widniejącego na starszej płycie, który brzmi: "W tym miejscu 11 listopada 1918 roku poległa zbrodnicza duma Cesarstwa Niemieckiego pokonanego przez wolnych ludzi, których chciało zniewolić".

Podczas sobotniej ceremonii, w czasie której nikt nie przemawiał, przywódcy złożyli wieniec w miejscu upamiętnienia. Odśpiewano również hymny: Niemiec, Francji oraz Europy.

Merkel oraz Macron odbyli także krótką wizytę w pobliskim muzeum, gdzie znajduje się replika zniszczonego przez Niemców wagonu, którego rekonstrukcji dokonano w 1962 roku. Przywódcy Niemiec i Francji spotkali się również z grupą młodzieży.

Sobotnie spotkanie było pierwszą od 1945 roku wspólną wizytą w tym miejscu prezydenta Francji i szefa niemieckiego rządu.

Rozejm w Compiegne podpisany został nad ranem 11 listopada 1918 roku w wagonie restauracyjnym, przez naczelnego dowódcę sił sprzymierzonych Ferdynanda Focha oraz - w imieniu Niemiec - Matthiasa Erzbergera. Zakończyło to działania wojenne w konflikcie, w wyniku którego zginęło kilkanaście milionów ludzi.

W ramach obchodów stulecia zakończenia wojny na niedzielę w Paryżu zaplanowane są uroczystości z udziałem ponad 70 szefów państw i rządów.