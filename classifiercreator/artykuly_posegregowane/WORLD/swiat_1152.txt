epa06806175 German Foreign Minister Heiko Maas gives a joint press conference with Macedonian Foreign Minister Nikola Dimitrov (not pictured) in Berlin, Germany, 14 June 2018. Dimitrov meets Maas to discuss on bilateral issues.  Archiwum PAP/EPA/HAYOUNG JEON 
                                        

            Szef dyplomacji Niemiec Heiko Maas oświadczył w poniedziałek, że UE nie może w pełni polegać na administracji Donalda Trumpa i musi zewrzeć szeregi. Wypowiedział się wkrótce po tym, kiedy Trump uznał, że UE jest "wrogiem" USA, jeśli chodzi o handel.
      
            "Nie możemy już w pełni polegać na Białym Domu" - powiedział Maas gazetom z grupy medialnej Funke. Uznał, że aby utrzymać partnerstwo z USA, trzeba je uregulować na nowo i że jest to możliwe tylko pod warunkiem, iż Europa będzie „pewna siebie i suwerenna”.

Wypowiedź prezydenta USA „jeszcze raz pokazuje niestety, jak szeroki stał się polityczny Atlantyk, od czasu gdy urzęduje Donald Trump” – zaakcentował Maas.

Szef niemieckiej dyplomacji podkreślił, że UE nie może dać się podzielić; musi jeszcze bardziej zewrzeć szeregi, nawet jeśli tweety prezydenta USA są „absurdalne”, a jego ataki werbalne – ostre.

Trump powiedział w opublikowanym w niedzielę wywiadzie dla telewizji CBS News, że Unia Europejska, Rosja i Chiny to wrogowie. "Myślę, że Unia Europejska to wróg, co oni nam robią w kwestii handlu" - mówił Trump w wywiadzie nagranym w sobotę na jego polu golfowym w Szkocji, gdzie amerykańska para prezydencka spędziła weekend. "Nie pomyślelibyście tego o UE, ale jest ona wrogiem" - dodał.