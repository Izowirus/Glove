Organizatorzy uroczystości ku czci zmarłego senatora Johna McCaina ogłosili w niedzielę, że nabożeństwo żałobne zostanie odprawione w sobotę w Waszyngtonie a pogrzeb w niedzielę.
      
            Trumna z ciałem zmarłego senatora zostanie w środę wystawiona na widok publiczny w stolicy stanu Arizona - Phoenix. W czwartek w kościele baptystów w Phoenix będzie odprawione nabożeństwo żałobne.

Następnie trumna zostanie przewieziona do Waszyngtonu, gdzie w piątek będzie wystawiona na widok publiczny pod kopułą gmachu Kapitolu. Przez 6 godzin Amerykanie będą mogli oddawać zmarłemu ostatni hołd.

W sobotę w Katedrze Narodowej w Waszyngtonie zostanie odprawione główne nabożeństwo żałobne z udziałem rodziny, przyjaciół i członków Kongresu a także dostojników amerykańskich i zagranicznych.

Nie podano kto będzie przemawiać podczas nabożeństwa. Wcześniej spekulowano, że mogą to być byli prezydenci USA, republikanin George W. Bush oraz demokrata Barack Obama. Rząd USA ma reprezentować wiceprezydent Mike Pence.

W niedzielę John McCain zostanie pochowany na cmentarzu Akademii Marynarki Wojennej w Annapolis, w stanie Maryland w bezpośrednim sąsiedztwie grobu jego przyjaciela, admirała Chucka Larsona, z którym zaprzyjaźnił się podczas nauki w Akademii.

Pogrzeb odbędzie się w obecności jedynie osób najbliższych zmarłemu, bez osób postronnych.