Trzy osoby zginęły we wtorek wieczorem w wyniku wybuchu samochodu w centrum Magnitogorska, niedaleko od miejsca, gdzie w poniedziałek doszło do wybuchu i zawalenia się budynku mieszkalnego. Według mediów katastrofa mogła być wynikiem zamachu.
      
            Oficjalnie władze lokalne podały, że prawdopodobną przyczyną wybuchu taksówki-busa był wybuch butli gazowych, które znajdowały się w aucie.

Według lokalnego portalu 74.ru, eksplozja w samochodzie nastąpiła podczas „operacji zatrzymania terrorystów”, którzy mogli mieć związek z poniedziałkowym wybuchem w domu mieszkalnym, w wyniku którego zginęło dziewięć osób, a ponad 30 jest zaginionych.

Wersję o zamachu jako możliwej przyczynie wybuchu w domu mieszkalnym podał również portal znak.com.

Po ukazaniu się tych publikacji, Komitet Śledczy Rosji opublikował we wtorek późnym wieczorem komunikat, w którym oświadczył, że na miejscu poniedziałkowej tragedii „nie znaleziono dotąd śladów materiałów wybuchowych lub ich komponentów”. Śledczy podkreślili, że badają wszystkie możliwe wersje przyczyn tragedii.

Wersją wiodącą jest obecnie wybuch instalacji gazowej.

Wcześniej Komitet Śledczy poinformował, że w śledztwie, którego celem jest ustalenie przyczyn wybuchu w domu mieszkalnym, będzie uczestniczyć w sumie ponad stu śledczych i kryminologów. Do wybuchu i zawalenia się klatki schodowej w zbudowanym w 1973 r. dziewięciopiętrowym bloku mieszkalnym przy ulicy Marksa 164 w Magnitogorsku doszło w poniedziałek ok. godz. 6 rano czasu miejscowego (godz. 02.00 w Polsce). W efekcie całkowitemu lub częściowemu zniszczeniu uległo 48 mieszkań.

Justyna Prus