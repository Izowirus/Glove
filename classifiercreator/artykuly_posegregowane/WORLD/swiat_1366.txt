epa06817617 Workers check damage of a road collapsed by an earthquake in Takatsuki, Osaka Prefecture, western Japan, 18 June 2018. The earthquake, which struck western Japan, killed three people injured more than 50.  EPA/JIJI PRESS EDITORIAL USE ONLY/NO ARCHIVE/JAPAN OUT  EDITORIAL USE ONLY 
Dostawca: PAP/EPA. PAP/EPA © 2018 / JIJI PRESS
                                        

            Do ponad 300 wzrosła liczba osób, które w poniedziałek odniosły obrażenia w trzęsieniu ziemi w Osace o magnitudzie 6,1 - poinformowały japońskie służby zarządzania kryzysowego. Wcześniejsze doniesienia mówiły o 40 rannych. Trzy osoby zginęły.
      
            Według służb zarządzania kryzysowego 307 osób znajduje się w szpitalu z powodu odniesionych ran.

Premier Shinzo Abe powiedział telewizji NHK, że priorytetem jest obecnie oszacowanie szkód i zapewnienie bezpieczeństwa mieszkańcom Osaki, gdzie doszło do największych zniszczeń, w tym - pożarów i zalania budynków wodą.

Trzęsienie ziemi nawiedziło prefekturę Osaki na wyspie Honsiu w poniedziałek o godz. 8 rano czasu lokalnego (godz. 1 w Polsce), gdy Japończycy zdążali do pracy, co sprawia pewne trudności przy oszacowaniu liczby zaginionych - poinformowała japońska agencja meteorologiczna.

Epicentrum wstrząsów znajdowało się na morzu w odległości 20 km od miasta Osaka - trzeciego co do wielkości w Japonii, a hipocentrum było zlokalizowane na głębokości 15 km - podało Europejsko-Śródziemnomorskie centrum sejsmologiczne z siedzibą we Francji, które również zarejestrowało wstrząsy w Japonii.

Dziesiątki połączeń krajowych z i do Osaki zostało odwołanych, a pociągi i metro w rejonie Osaki, zostały zawieszone na czas sprawdzenia, czy są uszkodzenia trakcji. Pasażerowie opuszczali pociągi między stacjami - podaje agencja Associated Press.

Firma Kansai Electric Power podała, że ok. 170 tys. gospodarstw domowych w prefekturze Osaki i w sąsiedniej prefekturze Hyogo pozostaje bez prądu po porannym trzęsieniu ziemi.

W związku z nim koncerny Honda i Mitsubishi Motors zawiesiły okresowo produkcję krajową.

Trzęsienia ziemi są częste w Japonii, która jest położona w jednym z najbardziej aktywnych sejsmicznie regionów świata. Na kraj ten przypada ok. 20 proc. trzęsień ziemi o magnitudzie 6 lub większej.

Najsilniejsze trzęsienie ziemi w historii kraju o magnitudzie 9, które w marcu 2011 roku nawiedziło północno-wschodnią Japonię oraz wywołane nim potężne tsunami spowodowały awarię w elektrowni atomowej Fukushima. Był to najpoważniejszy incydent tego typu od katastrofy w elektrowni atomowej w Czarnobylu.