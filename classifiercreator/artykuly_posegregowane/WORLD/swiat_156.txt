Jedna osoba poniosła śmierć, a 44 zostały ranne w niedzielę nad ranem w wypadku autokaru na autostradzie A3 niedaleko Zurychu w Szwajcarii - poinformował szwajcarski portal 24 heures. Autostrada została zablokowana w obu kierunkach.
      
            Ofiarą śmiertelną jest kobieta, ale jej tożsamości na razie nie ustalono. Trzy osoby odniosły poważne obrażenia, w tym kierowca autokaru.

Policja kantonalna w Zurychu poinformowała, że autokar wpadł w poślizg i uderzył w barierę. Ale bezpośrednie przyczyny wypadku nie są jeszcze znane. Francuskojęzyczny portal 24 heures podaje, że śnieg spadł w kilku częściach kraju wczesnym rankiem. Meteorolodzy ostrzegali także przed gołoledzią.

Do wypadku doszło w niedzielę około godziny 4 nad ranem. Autokar jechał z Genui w północno-zachodniej części Włoch do Duesseldorfu w zachodnich Niemczech; należał do spółki zależnej firmy transportowej Flixbus. W autokarze nie było dzieci.

Autostrada, na której miał miejsce wypadek, została zablokowana w obu kierunkach między miejscowościami Braunau a Wiedikon.