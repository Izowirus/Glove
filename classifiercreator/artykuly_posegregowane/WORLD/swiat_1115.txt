epa06897045 Aerial images over the fire around Ljusdal, Sweden on 18 July 2018. The fire is one of 80 wildfires in Sweden due to the dry weather.  EPA/Maja Suslin  SWEDEN OUT 
Dostawca: PAP/EPA. PAP/EPA © 2018 / Maja Suslin
                                        

            Szwedzi witają polskich strażaków KGPSP, którzy udzielą wsparcia swoim szwedzkim kolegom w walce z ogniem trawiącym lasy - napisało MSWiA na Twitterze. O pomoc polskich strażaków zwróciły się władze Szwecji w związku z pożarami spowodowanymi przez falę upałów.
      
            W akcji gaszenia pożarów biorą udział głównie ratownicy z województwa zachodniopomorskiego i wielkopolskiego (po 65 strażaków i po 20 wozów z każdego z tych województw). Dodatkowo wspierają ich strażacy z Mazowsza i Komendy Głównej PSP (9 ratowników i 4 samochody).

Rzecznik prasowy Komendanta Głównego Państwowej Straży Pożarnej st. bryg. Paweł Frątczak w rozmowie z PAP zwrócił uwagę na to, że polscy strażacy są najliczniejszą grupą, która wspomaga Szwedów i do tego bardzo dobrze wyposażoną. "Mamy ze sobą wszystko, namioty, wyżywienie i najnowocześniejszy sprzęt" - podkreślił. Jak Zapowiedział, że strażacy będą gasić pożar lasów i torfowisk. "Mamy w tym doświadczenie, gasząc takie pożary w Polsce" - powiedział.

Filmy, na których pokazano, jak witano w Szwecji polskich strażaków można obejrzeć m.in. na Twitterze MSWiA. Na nagraniach widać stojących na wiaduktach ludzi z wywieszonymi na wiaduktach polskimi flagami, którzy pozdrawiają przejeżdżający konwój strażaków. Polskich funkcjonariuszy witają również ich szwedzcy odpowiednicy, używając do tego m.in. podnośników.

Wiceszef MSWiA Paweł Szefernaker na swoim profilu na Twitterze zwrócił uwagę na wpis minister ds. społecznych Szwecji Anniki Strandhaell: „Jesteśmy tak szczęśliwi, że przychodzą i pomagają nam".

Frątczak przyznał, że strażacy są zaskoczeni tak serdecznym przyjęciem w Szwecji. "Przeszło to nasze najśmielsze oczekiwania. To szok dla kolegów, którzy brali już udział w misjach zagranicznych. To coś, co nas mobilizuje do działania. Wiemy, że szwedzkie media są zainteresowane pomocą polskich strażaków i podają trasę przejazdu, dlatego tak wiele osób wita nas po drodze. Strażacy chcą teraz jak najszybciej dojechać na miejsce, aby rozpocząć gaszenie pożaru" - powiedział.

Ze wstępnych planów wynika, że grupa polskich strażaków ma być gotowa do rozpoczęcia akcji gaśniczej w najbliższy poniedziałek. Strażacy są przygotowani na dwutygodniową akcję; mają swój sprzęt logistyczny, kwatermistrzowski, wyżywienie, a także paliwo. Na miejscu rozbiją także swoją bazę operacyjną, która powstanie z namiotów, które zabrali ze sobą.

Wyjazd do Szwecji związany jest z oficjalną prośbą tamtejszych władz, które za pośrednictwem Europejskiego Mechanizmu Ochrony Ludności zwróciły się o wsparcie ratownicze w walce z pożarami lasów. Pożary są skutkiem fali upałów, z którymi od kilku dni zmaga się cała Skandynawia.

Europejski Mechanizm Ochrony Ludności jest systemem międzynarodowej pomocy ratowniczej nadzorowanym i organizowanym przez Dyrekcję Generalną ds. Pomocy Humanitarnej i Ochrony Ludności (DG ECHO) Komisji Europejskiej. System ma wspierać państwa, które zostały dotknięte katastrofą wymagającą międzynarodowej interwencji ratowniczej.

W systemie wykorzystywane są specjalistyczne grupy ratownicze tworzone przez kraje członkowskie Mechanizmu (28 krajów członkowskich UE oraz Islandię, Norwegię, Czarnogórę, Macedonię i Turcję).