Rosyjska marynarka wojenna odgrywa ważną rolę w walce z międzynarodowym terroryzmem i ma istotne znaczenie w zapewnieniu strategicznego parytetu - ocenił w niedzielę prezydent Władimir Putin przyjmując w Petersburgu paradę z okazji święta rosyjskiej floty.
      
            W wystąpieniu Putin wspomniał także o bardzo wysokim stopniu gotowości bojowej marynarki wojennej.

W paradzie na Newie i redzie portu Kronsztad uczestniczyły okręty, kutry, łodzie podwodne, samoloty i śmigłowce rosyjskich flot: Bałtyckiej, Północnej i Czarnomorskiej oraz Flotylli Kaspijskiej. Zaangażowano ponad 40 okrętów bojowych i kutrów, 38 samolotów lotnictwa morskiego i około 4 tys. żołnierzy.

Wśród jednostek uczestniczących w paradzie był duży okręt desantowy Iwan Gren i fregata rakietowa Admirał Gorszkow, prototypowa jednostka projektu 22350, która wciąż jeszcze formalnie nie weszła do służby. Po raz pierwszy pokazano na paradzie kuter zrobotyzowany - ta bezzałogowa jednostka należy do wyposażenia rozminowującego okrętu niszczyciela min Aleksandr Obuchow.

Z kolei na pokładzie małego okrętu rakietowego Uragan (projektu 22800 typu Karakurt) pojawił się bezzałogowy aparat latający Orłan-10 przystosowany do użytkowania na okrętach nawodnych.

Podczas parady doszło do incydentu, gdy jeden z kutrów desantowych typu Sierna zderzył się z filarem mostu. Następnie jednostka wyrównała kurs i płynęła dalej.

Premier Dmitrij Miedwiediew przyjechał w niedzielę z okazji dnia marynarki wojennej do Sewastopola na anektowanym przez Rosję Półwyspie Krymskim.

Z Moskwy Anna Wróbel