Migracje, wieloletni budżet UE i implikacje Brexitu znalazły się wśród tematów poruszonych na czwartkowych polsko-czeskich konsultacjach międzyrządowych w Pradze - oświadczyli po ich zakończeniu premierzy Polski i Czech, Mateusz Morawiecki i Andrej Babisz.
      
            Podczas wizyty w Pradze Morawieckiemu towarzyszyli ministrowie: spraw zagranicznych - Jacek Czaputowicz, infrastruktury - Andrzej Adamczyk, rolnictwa – Jan Krzysztof Ardanowski, gospodarki morskiej – Marek Gróbarczyk, środowiska – Henryk Kowalczyk oraz inwestycji i rozwoju – Jerzy Kwieciński. Ponadto obecni byli wiceministrowie resortów: spraw wewnętrznych i administracji, energii oraz przedsiębiorczości i technologii.

Na wspólnej konferencji prasowej po zakończeniu konsultacji szef polskiego rządu podkreślał, że w ostatnich miesiącach relacje między naszymi rządami są "bardzo ożywione, bardzo częste" i udaje się w nich szybko rozwiązywać problemy.

"To przyczynia się do poprawy warunków handlowych, dzisiaj, przekraczając 20 mld euro, jesteśmy dla siebie jednymi z absolutnie podstawowych partnerów handlowych" – mówił Morawiecki.

Wtórował mu szef czeskiego rządu. "Wspólnie budujemy pewną tradycję, która będzie stałym elementem konstruktywnego dialogu współpracy polsko-czeskiej i wspólnego realizowania naszych interesów" – oświadczył Babisz.

Dodał, że Polska jest dla Czech drugim co do wielkości partnerem handlowym. "Jestem przekonany, że będzie tutaj tendencja wzrostowa" – mówił szef czeskiego rządu.

Premier Morawiecki wskazał, że tematem czwartkowych rozmów były "najważniejsze zagadnienia z zakresu bieżącej polityki unijnej". Wymienił w tym kontekście zbliżające się wybory do Parlamentu Europejskiego, wieloletnie ramy finansowe, implikacje Brexitu, pakiet mobilności oraz sprawy związane z polityką migracyjną.

"Nasza dotychczasowa współpraca w wielu dziedzinach przynosi coraz lepsze efekty, jesteśmy coraz silniejsi, mówiąc takim wspólnym głosem" – oświadczył Morawiecki, dodając, że partnerstwo Warszawy i Pragi jest kluczowe także w kontekście Grupy Wyszehradzkiej.

Szef polskiego rządu zaznaczył, że przedmiotem rozmów była także współpraca w obszarze bezpieczeństwa energetycznego. "W tym kontekście przedstawiłem po raz kolejny polskie stanowisko w sprawie Nord Stream 2 i konieczność tego, aby ten gazociąg nie był budowany, a jeśli jest mowa o nim w ogóle, to wszelkie połączenia zewnętrzne, które na terytorium UE się znajdują, muszą być częścią trzeciego pakietu energetycznego" – mówił Morawiecki.

Odnosząc się do spotkań poszczególnych ministrów obu rządów w ramach konsultacji, wskazał, że omawiane były kwestie z obszaru "spraw zagranicznych, bezpieczeństwa, handlu, energii, rozwoju, przemysłu 4.0, ochrony środowiska, infrastruktury czy rolnictwa".  "Obrady były bardzo dobre; liczę, że te pozytywne efekty służyć będą w najbliższym czasie naszym państwom i obywatelom" - podkreślił premier.

Polska i Czechy optowały za kompromisem podczas negocjacji dotyczących Brexitu

 Na konferencji prasowej premierzy zostali zapytani przez dziennikarzy m.in. o sprawę porozumienia między Wielką Brytanią a UE w kwestii zagwarantowania praw obywateli, rozliczenia finansowego, a także uniknięcia granicy między Irlandią a Irlandią Północną. 25 listopada ma się odbyć nadzwyczajny szczyt "27" w sprawie Brexitu.

Morawiecki wskazał, że jeśli chodzi o Brexit, to zarówno Polska, jak i Czechy starały się robić wszystko, by w tej sprawie doszło do kompromisu. "Ten kompromis nie jest oczywiście łatwy, ale podkreślaliśmy, jak ważna jest w tym kontekście elastyczność, kreatywność rozwiązań. Podkreślaliśmy również, że tzw. no deal, czyli brak podpisania jakichś bardziej szczegółowych rozwiązań z Wielką Brytanią niczego tak naprawdę nie rozwiązuje" – odpowiedział szef polskiego rządu.

Dlatego - jak dodał - cieszy go fakt, że pakiet uzgodnień dotyczący Brexitu ma zostać potwierdzony na specjalnym szczycie 25 listopada. "On dla naszych obywateli jest bardzo ważny, dla naszych przedsiębiorców jest kluczowy" - podkreślił.

"Wielka Brytania jest dla nas niezwykle ważnym partnerem handlowym, gospodarczym, inwestycyjnym, ale także partnerem politycznym w ramach sojuszu transatlantyckiego. I chcemy, żeby takim partnerem także pozostała" - dodał premier.

Morawiecki dopytywany, czy porozumienie zabezpieczy interesy Polaków mieszkających na Wyspach, stwierdził, że "według naszej najlepszej wiedzy te porozumienia są w takim obszarze, który jest dla nas do akceptacji". "Dla nas podstawowym warunkiem jest zachowanie praw osób, Polaków, którzy się na Wyspach Brytyjskich znaleźli, którzy tam pracują, mieszkają; oni powinni być traktowani w sposób taki sam, jak to było do tej pory" - stwierdził.

"My w zamian za to również obiecujemy takie samo traktowanie obywateli brytyjskich znajdujących się w Polsce; wiem, że w innych krajach UE jest podobnie" – dodał.

Z kolei premier Babisz ocenił, że główny problem dotyczący wyjścia Wielkiej Brytanii z UE to kwestia granicy z Irlandią Północną. Przyznał, że sytuacja w związku z Brexitem jest dla Wielkiej Brytanii trudna. "Musimy zrozumieć, że również w Wielkiej Brytanii sytuacja jest trudna; sami jesteśmy ciekawi, jaka umowa została podpisana czy została wynegocjowana" - zaznaczył.

Podkreślił jednocześnie, że odpowiedzialny za negocjacje w sprawie Brexitu przedstawiciel Komisji Europejskiej Michel Barnier cieszy się zaufaniem członków Rady Europejskiej (szefów państw i rządów krajów UE). "Jest dobrym negocjatorem" - dodał Babisz.

Z Pragi Rafał Białkowski