Chiny, Stany Zjednoczone i Rosja mają obowiązek, by nie rozpoczynać wojen handlowych - powiedział w poniedziałek w Pekinie przewodniczący Rady Europejskiej Donald Tusk. Wezwał te trzy kraje do działań na rzecz zreformowania Światowej Organizacji Handlu (WTO).
      
            Występując na konferencji prasowej podczas dorocznego szczytu ChRL-UE Tusk zaznaczył, że "jest jeszcze czas, aby zapobiec konfliktom i chaosowi". Podkreślił, że WTO potrzebuje nowych przepisów m.in. dotyczących transferu technologii.

Premier Chin Li Keqiang zapewnił, że jego kraj chce dążyć do bardziej zrównoważonego handlu z Unią Europejską. ChRL potrzebuje postępu w negocjacjach z UE, a obie strony powinien łączyć cel szybkiego zawarcia porozumień - dodał.

We wczesnych godzinach popołudniowych w Helsinkach mają rozpocząć się rozmowy między prezydentem USA Donaldem Trumpem a rosyjskim przywódcą Władimirem Putinem.

W niedzielę Tusk napisał na Twitterze, że UE i USA to najlepsi przyjaciele, a "ktokolwiek mówi, że jesteśmy wrogami, rozpowszechnia fake newsy". Wcześniej Trump powiedział, że UE to wróg, jeśli chodzi o handel.

Zapowiadając szczyt w stolicy Finlandii Biały Dom wskazał, że przywódcy omówią relacje pomiędzy USA i Rosją i kwestie dotyczące bezpieczeństwa narodowego. Strona rosyjska zapowiadała, że tematem rozmów Putina z Trumpem będą relacje obu krajów i główne problemy międzynarodowe.