Russian President Vladimir Putin (R) and US President Donald J. Trump (L) talk at the break of a leader's meeting at the 25th Asia-Pacific Economic Cooperation (APEC) summit in Da Nang, Vietnam, 11 November 2017.  Archiwum fot. PAP/EPA/MIKHAIL KLIMENTYEV/SPUTNIK/KREMLIN 
                                        

            Spotkanie przywódców USA i Rosji, Donalda Trumpa i Władimira Putina, odbędzie się 16 lipca w stolicy Finlandii, Helsinkach; prezydenci będą rozmawiać o stosunkach między oboma krajami - poinformowały w czwartek Kreml i Biały Dom.
      
            "W toku rozmów planowane jest przedyskutowanie obecnego stanu stosunków rosyjsko-amerykańskich i perspektyw ich dalszego rozwoju, a także aktualnych kwestii agendy międzynarodowej" - głosi oświadczenie Kremla. Biały Dom zapowiedział w komunikacie, że "dwaj przywódcy omówią relacje między USA i Rosją i szereg kwestii dotyczących bezpieczeństwa narodowego".

Jak zauważają media rosyjskie, Putin uda się do Helsinek zaraz po finale piłkarskich mistrzostw świata, zaplanowanym na 15 lipca w Moskwie. Prezydent USA przed spotkaniem z Putinem będzie uczestniczył w Brukseli w szczycie NATO (w dniach 11-12 lipca) i złoży wizytę w Wielkiej Brytanii (w dniach 13-14 lipca).

Ostateczne ustalenia dotyczące szczytu przywódców zapadły w środę, podczas wizyty w Moskwie Johna Boltona, doradcy prezydenta USA ds. bezpieczeństwa narodowego. Po spotkaniach Boltona z przedstawicielami władz Rosji, w tym z Putinem, poinformowano, że data i miejsce szczytu przywódców zostaną ogłoszone w czwartek jednocześnie w Moskwie i Waszyngtonie.

Media w ostatnich dniach wymieniały właśnie Helsinki, ale także Wiedeń, jako możliwe miejsce spotkania.

Według informacji ogłoszonych w środę przez Kreml prezydenci będą rozmawiać w cztery oczy, możliwe jest także śniadanie robocze. Szczyt zakończy się wspólną konferencją prasową. Doradca prezydenta Rosji ds. międzynarodowych Jurij Uszakow nie wykluczył, że przywódcy przyjmą deklarację końcową.

Bolton podkreślił w środę w Moskwie, że znaczenie ma sam fakt, iż szczyt się odbędzie. "Nie wykluczamy, że osiągnięte będą konkretne ustalenia i rezultaty, nagromadziło się wiele kwestii" - powiedział. Jednocześnie zastrzegł, że konkretnych rezultatów strona amerykańska nie oczekuje, ponieważ obecni prezydenci USA i Rosji nie spotykali się przez bardzo długi czas.

Trump i Putin przeprowadzili pierwsze i jak dotąd jedyne rozmowy dwustronne w lipcu 2017 roku w Hamburgu, w kuluarach szczytu G20. Widzieli się również w listopadzie zeszłego roku na szczycie Wspólnoty Gospodarczej Azji i Pacyfiku (APEC) w Wietnamie, ale wówczas nie doszło do pełnoformatowego spotkania z udziałem doradców i tłumaczy.

Z Moskwy Anna Wróbel