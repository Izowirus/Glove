W Moskwie na placu Czerwonym odbyła się parada upamiętniająca defiladę wojskową z 7 listopada 1941 roku. Wzięło w niej udział 5 tysięcy ludzi - żołnierze w historycznych mundurach, słuchacze szkół wojskowych, członkowie klubów wojskowo-historycznych.
      
            W dorocznej paradzie brali też udział kawalerzyści z Pułku Prezydenckiego i orkiestra wojskowa Garnizonu Moskiewskiego. Paradę przyjął mer Moskwy Sergiej Sobianin. Tradycyjnie po przemarszu na placu Czerwonym zademonstrowany został sprzęt wojskowy z czasów II wojny światowej, który mieszkańcy Moskwy mogli oglądać do zmierzchu.

Tego rodzaju parady odbywają się na placu Czerwonym od 2000 roku, dla upamiętnienia defilady z 7 listopada 1941 r., której uczestnicy udali się bezpośrednio na front; przebiegał on wówczas 30-70 km od Moskwy.

Wcześniej, w czasach ZSRR, 7 listopada organizowano na placu Czerwonym wielkie defilady wojskowe, związane z obchodami rocznicy przewrotu bolszewickiego z 1917 roku (w radzieckiej terminologii Wielkiej Socjalistycznej Rewolucji Październikowej). W 2005 roku z inicjatywy prezydenta Władimira Putina święto to zostało zastąpione przez Dzień Jedności Narodowej, obchodzony 4 listopada. Upamiętnia on rocznicę wyzwolenia Moskwy spod polskich rządów w 1612 roku i zakończenia okresu smuty, tj. zamętu, w jakim na przełomie XVI i XVII stulecia pogrążyła się Rosja.

Z Moskwy Anna Wróbel