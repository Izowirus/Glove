Uroczystość poświęcenia odrestaurowanego polskiego cmentarza wojennego, na którym spoczywają żołnierze polegli w czasie wojny 1920 r., odbyła się w czwartek w Duniłowiczach, na północy Białorusi. Wziął w nich udział minister spraw zagranicznych Jacek Czaputowicz.
      
            "Dziękuję, że w dniu Wszystkich Świętych, gdy wspominamy tych, którzy odeszli, mogę właśnie z wami wszystkimi modlić się na ziemi białoruskiej za poległych w obronie ojczyzny" - mówił minister Czaputowicz.

W uroczystościach w Duniłowiczach wzięli udział polscy dyplomaci, reprezentanci lokalnych władz i około 100 przedstawicieli mniejszości polskiej z Mińska i z obwodu witebskiego, w którym Duniłowicze leżą. Poświęcenia cmentarza dokonał biskup witebski Aleh Butkiewicz, który wcześniej przewodniczył mszy świętej w intencji poległych za ojczyznę w miejscowym kościele.

"W 1936 r. cmentarz ten został uroczyście otwarty z udziałem prezydenta Ignacego Mościckiego" - mówił Czaputowicz. Przypomniał, że cmentarz w Duniłowiczach, podobnie jak wiele innych, powstał po zawarciu traktatu ryskiego, który nakładał na uczestników ówczesnego konfliktu obowiązek upamiętnienia poległych.

"Wkrótce minie sto lat od tamtej wojny (polsko-bolszewickiej - PAP). Przez ten czas te ziemie widziały wiele, a ich mieszkańcy doświadczyli licznych prób i dramatów, w tym wojen, zmiany granic. Powstały także nowe państwa, jak niepodległa Białoruś, która od ponad ćwierć wieku kształtuje swój byt i swoją narodową tożsamość" - powiedział szef polskiej dyplomacji.

Dodał, że oddając cześć poległym i pamiętając o przeszłości, trzeba też myśleć o przyszłości, "o tym, jak budować sąsiedztwo między Polakami i Białorusinami, rozwijać współpracę, zwiększać możliwości kontaktów między społeczeństwami".

Minister podziękował władzom białoruskim za umożliwienie restauracji sześciu cmentarzy wojskowych w Głębokim, Dokszycach, Zadorożu, Podświlu, Jaznie i Duniłowiczach. Zostały one odrestaurowane ze środków Ministerstwa Kultury i Dziedzictwa Narodowego w ramach projektu realizowanego przez Fundację "Pomoc Polakom na Wschodzie".

"Jestem przekonany, że taka wspólna dbałość o pamięć przodków będzie nas zbliżać i budować wzajemne zaufanie między naszymi narodami" - mówił Czaputowicz, dziękując wszystkim zaangażowanym w dbanie o polskie miejsca pamięci na Białorusi.

Minister podkreślał rolę Polaków, "którzy zostali na terenach Białorusi". "To, że ciągle tu są, podtrzymują polskość i wiarę również poprzez opiekę nad grobami tych, którzy tu zginęli, jest dla nas ogromnie ważne" - mówił.

Uroczystości w Duniłowiczach były ostatnim punktem dwudniowej wizyty Czaputowicza na Białorusi, w czasie której minister uczestniczył w spotkaniu Grupy Głównej Monachijskiej Konferencji Bezpieczeństwa, spotkał się z ministrem spraw zagranicznych Białorusi Uładzimirem Makiejem, a także przedstawicielami środowisk opozycyjnych.

Z Duniłowicz Justyna Prus