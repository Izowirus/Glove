Okręty marynarki wojennej Ukrainy zostały ostrzelane w niedzielę w Cieśninie Kerczeńskiej przez rosyjski myśliwiec Su30 – oświadczył w poniedziałek szef sztabu generalnego Ukrainy Wiktor Mużenko podczas debaty parlamentarnej nad wprowadzeniem stanu wojennego.
      
            „Otrzymaliśmy dodatkowe informacje, że w trakcie ataku na ukraińskie okręty zastosowano lotnictwo wojskowe Federacji Rosyjskiej. Su-30 dokonał ataku z wystrzeleniem dwóch rakiet” – powiedział, informując Radę Najwyższą (parlament) o wydarzeniach w Cieśninie Kerczeńskiej. 

W poniedziałek ukraiński parlament zebrał się w trybie pilnym, by zatwierdzić dekret prezydenta Petra Poroszenki o ogłoszeniu stanu wojennego. Ma on trwać 30 dni i zacząć obowiązywać od środy, od 9 czasu lokalnego (8 w Polsce).