Kontrwywiad USA ostrzega przed zabieraniem telefonów komórkowych na mistrzostwa świata w piłce nożnej w Rosji ze względu na możliwe ryzyko zhakowania przez cyberprzestępców bądź rosyjskie służby - poinformowała w środę agencja Reutera.
      
            W wydanym oświadczeniu szef służb kontrwywiadowczych i agent FBI William Evanina ostrzegł kibiców, że zagrożenie dotyczy nawet tych kibiców, którym wydaje się, że są bez znaczenia dla rosyjskich hakerów.

"Jeśli planujecie zabrać ze sobą telefon lub laptop, bądź jakiekolwiek inne urządzenie elektroniczne - nie popełniajcie tego błędu. Jakiekolwiek dane zapisane na tych urządzeniach, a zwłaszcza informacje pozwalające na zidentyfikowanie konkretnych osób, mogą stać się łupem rosyjskiego rządu bądź cyberprzestępców" - powiedział.

"Największym ryzykiem objęci są wysocy rangą przedstawiciele struktur korporacyjnych oraz członkowie administracji rządowej. Nie zakładajcie jednak, że nie staniecie się celem działań" - dodał. "Jeśli możecie poradzić sobie bez swoich urządzeń, nie zabierajcie ich ze sobą. Jeśli musicie jakieś zabrać - wybierzcie urządzenie, którego nie używacie na co dzień i wyjmujcie baterię, gdy z niego nie korzystacie" - doradził Evanina.

Ostrzeżenie amerykańskiego kontrwywiadu zbiega się w czasie ze śledztwem władz USA w sprawie ingerencji Rosji w wybory prezydenckie z 2016 r. Wg Reutersa pragnący zachować anonimowość przedstawiciel amerykańskiej administracji poinformował, że podobne ostrzeżenia wydały już służby Wlk. Brytanii, kierując je przede wszystkim do kibiców jadących do Rosji na mistrzostwa, ale też do narodowej drużyny piłkarskiej.

Narodowe Centrum Cyberbezpieczeństwa Wlk. Brytanii w oświadczeniu odniosło się do sprawy stwierdzając, że "zajmuje się profesjonalnym doradztwem z zakresu cyberbezpieczeństwa" dla piłkarzy jadących na mundial.