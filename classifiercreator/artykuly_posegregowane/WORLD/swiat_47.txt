Milion ludzi z różnych stron świata powitało 2019 rok na nowojorskim Times Square. Tańczyli, śpiewali, wiwatowali, wznosili entuzjastyczne okrzyki. Magicznej, radosnej atmosfery nie zakłóciła deszczowa, chłodna i wietrzna pogoda.
      
            Zgodnie z tradycją kulminacyjnym momentem imprezy, która zaczęła się o godz. 18, było opuszczenie kuli z masztu ponad 110-metrowego wieżowca przy 1 Times Square oddanego do użytku w 1905 roku. Gdy punktualnie o północy ważąca niemal pięć ton, zbudowana z 2688 trójkątnych kryształów kula dotknęła postawy 21-metrowego masztu, w niebo wystrzeliły fajerwerki.

Times Square wypełniły dźwięki znanej z sylwestrowych prezentacji na całym świecie pieśni "Auld Lang Syne" (Stare, dobre czasy) do słów pochodzącego z 1788 r. szkockiego poematu Roberta Burnsa. Rozległo się nagranie przeboju Franka Sinatry „New Jork, New Jork”, a także America the Beautiful”.

Rozradowany tłum zalało z wierzchołków okalających plac wieżowców ok. 1230 kg wielobarwnych płatków konfetti. Zrzucało je ręcznie 100 osób. Niektóre płatki zawierały życzenia od ludzi pochodzących z 48 amerykańskich stanów i 92 krajów. Ponad 36 tys. zostało przesłanych online.

„W tym wszystkim jest coś magicznego. Nie dbasz, że pada deszcz, nie dbasz o pogodę” – powiedziała PAP jedna z uczestniczek zabawy, Joy.

Występy artystyczne na Times Square zainaugurowało Stowarzyszenie Przyjaźni Chińsko-Amerykańskiej ("SAFA") spektaklem z miasta Chongqing w środkowych Chinach. Pośród najbardziej popularnych wykonawców znaleźli się m.in. Christina Aguilera, Snoop Dogg, Bastille oraz New Kids on the Block.

Uczestnikom powitania Nowego Roku rozdawano m.in. fioletowe i żółte kapelusze sylwestrowe, fioletowe i żółte balony ze złotymi wstążkami, czerwone szale, a także niebieskie rękawiczki. Niektórzy przybyli na placu w poszukiwaniu dobrego miejsca kilkanaście godzin przed północą.

Organizatorzy z Times Square Alliance (TSA) oraz Countdown Entertainment, którzy traktują imprezę nie tyle jako noworoczną celebrację, co globalne wydarzenie, zaprosili w tym roku jako specjalnych gości grupę amerykańskich i zagranicznych przedstawicieli mediów.

"Na jednym z najbardziej znanych placów na świecie warto świętować wolną prasę i wolność słowa, zastanawiając się nad tym, gdzie byliśmy w ubiegłym roku i co najbardziej cenimy jako społeczeństwo" – podkreślił prezes TSA Tim Tompkins.

Zgromadzony tłum chroniło siedem tysięcy policjantów rozlokowanych na Times Square oraz w okalających go hotelach. Zaangażowano oddziały antyterrorystyczne, snajperów i psy szkolone do wykrywania ładunków wybuchowych. Otoczenie monitorowało 1200 kamer. Dwieście dużych ciężarówek blokowało wjazd na miejsce imprezy. Jej uczestnicy musieli przejść przez bramki bezpieczeństwa. Zakazano wnoszenia alkoholu, plecaków, dużych toreb, a nawet parasoli.

Nowojorska policja zamierzała w tym roku po raz pierwszy wzmocnić środki bezpieczeństwa podczas sylwestrowej celebracji na Times Square użyciem dronów. Ze względu na niesprzyjające warunki atmosferyczne musiała zrezygnować z tych planów.

Według szacunków organizatorów powitanie Nowego Roku w Nowym Jorku miały oglądać w telewizji setki milionów ludzi na całym świecie.

Tradycja z sylwestrową kulą na Times Square datuje się od 1907 roku. Niektóre kryształy są wymieniane na inne. W tym roku pojawiły się 192 nowe w kształcie rozwiniętej róży, pochodzące z fabryki Waterford Crystal. Przedstawiają "Dar harmonii".

Z Nowego Jorku Andrzej Dobrowolski