Na Ukrainie zakończył się w środę stan wojenny, ogłoszony na 30 dni po ataku Rosji na okręty ukraińskiej marynarki wojennej w rejonie Cieśniny Kerczeńskiej – poinformował prezydent Petro Poroszenko na posiedzeniu Rady Bezpieczeństwa Narodowego i Obrony.
      
            „Dziś o godzinie 14 (godz. 13 w Polsce) zakończył się stan wojenny. Podjąłem decyzję, by go nie przedłużać, choć sytuacja wokół Ukrainy nie uległa znaczącej zmianie” – oświadczył szef państwa.

„OBWE (Organizacja Bezpieczeństwa i Współpracy w Europie) potwierdziła dane naszego wywiadu, że w rejonie Ługańska znaleziono systemy rakietowe Grad, jest więcej artylerii i nie wycofano czołgów, które zarejestrowały zdjęcia satelitarne naszych sojuszników z NATO. Nie zmniejszyła się obecność wojskowa Federacji Rosyjskiej na Morzu Azowskim. Nie wycofano także wojsk” – powiedział.

Poroszenko podkreślił, że poprzez wprowadzenie stanu wojennego siły zbrojne Ukrainy poprawiły swoje możliwości obronne i zaznaczył, że w wyniku jego ogłoszenia władze nie ograniczyły praw i swobód obywateli. „Jak deklarowałem miesiąc temu, stan wojenny nie wpłynął na życie ludności cywilnej i nie doprowadził do ograniczenia praw obywatelskich” – oświadczył.

Prezydent powtórzył, że zaplanowane w 2019 roku wybory odbędą się zgodnie z planem. „Gwarantujemy, że wybory prezydenckie odbędą się 31 marca 2019 roku. Oświadczam to z całym przekonaniem” - powiedział Poroszenko.

25 listopada Rosja ostrzelała trzy okręty Ukrainy, które próbowały przepłynąć z Morza Czarnego na Morze Azowskie przez łączącą je i kontrolowaną przez Rosję Cieśninę Kerczeńską. Jednostki zostały przejęte, a 24 członków ich załóg aresztowano.

Według Kijowa Rosjanie starają się przejąć kontrolę nad Morzem Azowskim i zablokować pracę ukraińskich portów w Mariupolu i Berdiańsku. Zgodnie z umowami dwustronnymi Morze Azowskie i Cieśnina Kerczeńska to wewnętrzne terytorium obu państw, które mają na nim swobodę żeglugi.

Po incydencie w rejonie Cieśniny Kerczeńskiej Ukraina wprowadziła 30-dniowy stan wojenny. Obowiązywał on na obszarach przy granicy z Rosją, Naddniestrzem w Mołdawii, gdzie stacjonują rosyjskie wojska, oraz w obwodach nad Morzem Czarnym i Azowskim.

Poroszenko wydał dekret o ogłoszeniu stanu wojennego 26 listopada i jeszcze tego samego dnia został on zatwierdzony przez Radę Najwyższą (parlament) Ukrainy. Ustawa o stanie wojennym weszła w życie 28 listopada.

Z Kijowa Jarosław Junko