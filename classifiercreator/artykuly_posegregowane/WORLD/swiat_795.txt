Karczewski: jest poparcie w sprawie ułatwienia dostępu do nauki jęz. polskiego w Austrii
                                        

            Jest polityczne poparcie dla pomysłu, by przy mniejszej niż dotąd liczbie dzieci zapewnić naukę języka polskiego w austriackich szkołach, a także dla budowy pomnika Jana III Sobieskiego w Wiedniu - powiedział w poniedziałek marszałek Senatu Stanisław Karczewski.
      
            Karczewski, który przebywa od soboty z wizytą w Austrii, spotkał się w poniedziałek z przewodniczącą Bundesratu Austrii Inge Posch-Gruską.
 
Jak powiedział dziennikarzom po spotkaniu, rozmowy dotyczyły m.in. sprawy pomnika, który miał stanąć we wrześniu na podwiedeńskim wzgórzu Kahlenberg.
 
"Spotkałem się z dobrą reakcją pani przewodniczącej; było zrozumienie z obu stron" - zapewnił Karczewski. "Dialog między naszymi izbami zamarł w 2002 r, odnowiliśmy ten dialog, będziemy się spotykać, pani przewodnicząca w bardzo bliskim terminie odwiedzi Polskę. Uzyskałem od pani Posch-Gruski zapewnienie o wsparciu politycznym w bardzo wielu sprawach, które nas w Polsce interesują" - powiedział.
 
Jak zaznaczył, jedna z nich dotyczy ułatwienia polskiej młodzieży dostępu do nauki języka polskiego, bo na szacowane 5-6 tys. dzieci, które chcą się go uczyć w szkołach austriackich, uczą się niespełna 2 tys.
 
Wyraził nadzieję, że to polityczne wsparcie "przełoży się też na decyzje władz Wiednia".
 
Karczewski poinformował, że w czasie spotkania z przewodniczącą austriackiego Bundesratu przedstawił pomysł, by w szkołach była tworzona grupa nauki języka polskiego, gdy zbierze się ośmioro, a nie jak obowiązuje obecnie - 12 chętnych uczniów. "Uzyskałem zapewnienie pani przewodniczącej, że tym tematem się zajmie. Jeśli chodzi o pomnik Jana III Sobieskiego, też uzyskałem polityczne wsparcie pani Posch-Gruski" - zaznaczył marszałek Senatu.
 
Sprawa pomnika, który miał stanąć na Kahlenbergu we wrześniu, budzi kontrowersje. Przewodniczący Parlamentu Kraju Związkowego Wiednia Ernst Woller wydał w tej sprawie oświadczenie, w którym podkreślił przyjaźń krakowsko-wiedeńską i to, że stolica Austrii od lat tworzy liczne miejsca pamięci; wskazuje też jednak, że Janowi III Sobieskiemu wiedeńczycy poświęcili już ulicę, plac, kaplicę oraz liczne tablice pamiątkowe w kościołach.
 
Woller podkreślił w oświadczeniu, że "niezbędnym warunkiem" wybudowania pomnika Sobieskiego w Wiedniu jest otrzymanie pozytywnej opinii Rady ds. Wznoszenia Obiektów i Monumentów Upamiętniających, która została powołana do życia przez Wiedeń w 2017 r. "Rada wydała jednak negatywną opinię na temat przedstawionego projektu" – poinformował.
 
Jak przekazał Karczewski, w czasie spotkania rozmawiano też o współpracy w ramach inicjatywy Trójmorza, sprawie uregulowania statusu mniejszości polskiej w Austrii oraz o polskich miejscach pamięci.