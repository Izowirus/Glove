1918 r. odmienił oblicze Europy; cieszę się, że mogę świętować 100. rocznicę niepodległości Czechów i Słowaków w malowniczej Pradze - napisał w sobotę na Twitterze premier Mateusz Morawiecki. Jak dodał, to było trudne stulecie dla naszych narodów.
      
            W sobotę szef polskiego rządu przebywał z wizytą w czeskiej Pradze, gdzie uczestniczył w uroczystych obchodach 100. rocznicy utworzenia Czechosłowacji, organizowanych wspólnie przez Czechy i Słowację.

"1918 r. odmienił oblicze Europy. Cieszę się, że mogę świętować 100. rocznicę niepodległości Czechów i Słowaków w malowniczej Pradze. To było trudne stulecie dla naszych narodów. Dziś wszyscy jesteśmy wolni, jesteśmy razem! Dzielą nas tylko Sudety i Karpaty, nic poza tym" - napisał Morawiecki na swoim koncie na Twitterze.

W uroczystości poza premierem Morawieckim i szefami rządów Czech i Słowacji Andrejem Babiszem oraz Peterem Pellegrinim, udział wzięli przedstawiciele rządów Rumunii, Luksemburga, Chorwacji i Słowenii.

Podczas wizyty polski premier uczestniczył w śniadaniu roboczym wydanym przez premiera Czech. KPRM poinformowała, że w czasie nieformalnego spotkania "szefowie rządów omówili aktualne zagadnienia z zakresu polityki europejskiej".

Rocznica powstania niepodległego państwa czechosłowackiego przypada w niedzielę 28 października. Tego dnia w Czechach obchodzone jest narodowe święto odzyskania niepodległości.