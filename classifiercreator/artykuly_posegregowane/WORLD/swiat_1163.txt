epa06887838 (FILE) - A Ryanair aircraft at Dublin airport, Dublin, Ireland 12 July 2018 (reissued 14 July 2018). According to reports, a Ryanair flight from Dublin, Ireland, to Zadar, Croatia, had to perform an emergency landing late 13 July at Hahn airport in Germany, due to a loss of air pressure. At least 30 passengers were reportedly taken to hospital.  EPA/STR 
Dostawca: PAP/EPA. PAP/EPA © 2018 / STR
                                        

            33 pasażerów irlandzkich niskobudżetowych linii Ryanair trafiło do szpitala, gdy ich samolot awaryjnie wylądował w piątek na lotnisku Frankfurt-Hahn z powodu nagłego spadku ciśnienia w kabinie pasażerskiej - poinformowała niemiecka policja w sobotę.
      
            Samolot ze 189 pasażerami na pokładzie wystartował z lotniska w stolicy Irlandii Dublinie i miał lecieć do Zadaru w Chorwacji. W wyniku nagłego spadku ciśnienia w kabinie pasażerskiej automatycznie wypadły awaryjne maski tlenowe, a samolot został skierowany na lotnisko Frankfurt-Hahn - poinformował w oświadczeniu Ryanair.

"Pasażerowie skarżyli się na bóle głowy, ucha i złe samopoczucie" - powiedział cytowany przez agencję dpa rzecznik niemieckiej policji. Według przedstawicieli lotniska wszystkie osoby, które zostały przewiezione do szpitala zostały z niego wypisane w sobotę rano po badaniach kontrolnych.

Według niemieckiej policji część pasażerów postanowiła nie kontynuować podróży.

Niemieckie federalne biuro badania wypadków lotniczych BFU poinformowało, że na lotnisko Frankfurt-Hahn udaje się zespół w celu zabezpieczenia rejestratora rozmów w kokpicie i rejestratora parametrów lotu. Rzecznik BFU odmówił spekulacji na temat możliwej przyczyny incydentu.