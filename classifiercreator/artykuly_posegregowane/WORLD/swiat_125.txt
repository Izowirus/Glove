Polscy ratownicy dotarli na miejsce wypadku w kopalni w Karwinie. Pierwsza grupa ratowników (6 osób) przystąpiła do akcji ratowniczej i właśnie zjeżdża na miejsca zdarzenia - poinformowała na Twitterze rzecznik rządu Joanna Kopcińska.
      
            W czwartek wieczorem, rzeczniczka rządu Joanna Kopcińska poinformowała PAP, że na polecenie premiera Mateusza Morawieckiego do Czech, na miejsce wypadku w kopalni w Karwinie udadzą się polscy ratownicy i będą gotowi natychmiast włączyć się do akcji ratowniczej, by wesprzeć czeskie służby.

"W związku z tragicznym wypadkiem w kopalni w czeskiej Karwinie Premier Mateusz Morawiecki w rozmowie z premierem Czech Andrejem Babisem zadeklarował pełne wsparcie polskich służb w trwającej akcji ratowniczej" - przekazała PAP rzecznik rządu Joanna Kopcińska.

"Na polecenie premiera Morawieckiego na miejsce zdarzenia udadzą się polscy ratownicy i będą gotowi natychmiast włączyć się do akcji, by wesprzeć czeskie służby" - poinformowała.

"Nie dysponujemy informacjami na temat danych osób, które są poszukiwane po wybuchu metanu w kopalni" - zaznaczyła.

Premier Mateusz Morawiecki chwilę przed północą także potwierdził na Twitterze, że rozmawiał w czwartek z premierem Czech Andrejem Babisem. "Rozmawiałem przed chwilą telefonicznie z Premierem Czech. Najlepsi czescy ratownicy biorą udział w akcji ratowniczej w kopalni w Karwinie. Polscy ratownicy są w drodze do Czech" - napisał.

Ministerstwo Spraw Zagranicznych - także na Twitterze - poinformowało, że "służba konsularna podjęła niezbędne działania. Konsul z @PLinOstrava jest na miejscu zdarzenia, otoczył opieką poszkodowanych Polaków i ich bliskich". "Łączymy się w bólu z rodzinami oraz bliskimi ofiar katastrofy" - zapewnił resort.

Do katastrofy górniczej doszło o godzinie 17.16 w czwartek. "Z prawdopodobieństwem 99 proc., wśród zaginionych i rannych po wybuchu metanu w czwartek, w kopalni węgla kamiennego CSM w Karwinie, są Polacy" - poinformował rzecznik kopalni Ivo Czelechovsky czeskiej telewizji.

Liczba ofiar śmiertelnych może wzrosnąć. Pracę w kopalni przerwano i rozpoczęto akcje ratowniczą. Przyczyną tragedii było zapalenie się metanu, który zniszczył kilka podziemnych stanowisk pracy górników. Przeprowadzono ewakuację wszystkich pracowników. Udzielono pomocy lekarskiej trzem osobom, które z poparzeniami zostały przewiezione do szpitali.

Eksploatacja węgla w kopalni określanej jako CSM (dawniej kopalnia Młodzieży Czechosłowackiej) rozpoczęła się w 1968 r. i aktualnie należy do Kopalni Ostrawsko - Kawińskiej, która jest jedyną kopalnią węgla kamiennego w Czechach.