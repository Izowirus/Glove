Prezydent Andrzej Duda i pierwsza dama Agata Kornhauser-Duda zostali we wtorek przed południem oficjalnie powitani w stolicy Bułgarii przez prezydenta tego kraju Rumena Radewa i jego małżonkę.
      
            Obie pary prezydenckie wzięły udział w ceremonii złożenia wieńca przed sofijskim Pomnikiem Nieznanego Żołnierza, a następnie udały się na rozmowy do Pałacu Prezydenckiego.

Odbędzie się tam spotkanie w cztery oczy Dudy i Radewa, a także rozmowy plenarne pod ich przewodnictwem oraz ceremonia wprowadzenia do obiegu ilustrowanej karty pocztowej wydanej z okazji stulecia nawiązania stosunków dyplomatycznych między Polską i Bułgarią. Następnie, ok. godz. 12.50 czasu lokalnego (godz. 11.50 czasu polskiego), prezydenci Polski i Bułgarii wystąpią na wspólnej konferencji prasowej.

Na późniejsze popołudnie polski prezydent ma też zaplanowane rozmowy z premierem Bojko Borisowem oraz przewodniczącą bułgarskiego parlamentu Cwetą Karajanczewą.

Wśród tematów rozmów politycznych, w których w Sofii weźmie udział Duda, mają znaleźć się: sytuacja bezpieczeństwa w regionie Morza Czarnego, bułgarskie plany modernizacji wojska, polityka budżetowa i energetyczna UE, rozwój współpracy w ramach Inicjatywy Trójmorza i w gronie państw wschodniej flanki NATO, a także tematyka bałkańska.

Wizytę polskiej pary prezydenckiej w Bułgarii zwieńczy udział prezydentów obu krajów i ich małżonek w finisażu wystawy "Ojcowie Niepodległości" w Instytucie Polskim w Sofii.

Wizyta pary prezydenckiej w Bułgarii jest - jak wskazywał szef gabinetu prezydenta Krzysztof Szczerski - ostatnią z zaplanowanych na ten rok wizyt zagranicznych prezydenta związanych z obchodami stulecia odzyskania niepodległości przez Polskę i jednocześnie pierwszą z cyklu wizyt "wiążących się ze stuleciem nawiązywania stosunków dyplomatycznych przez odrodzone państwo polskie".

W ramach polskiej delegacji parze prezydenckiej towarzyszą m.in. Szczerski, szefowa Kancelarii Prezydenta Halina Szymańska oraz wiceszef MSZ Piotr Wawrzyk.

Z Sofii Marceli Sommer