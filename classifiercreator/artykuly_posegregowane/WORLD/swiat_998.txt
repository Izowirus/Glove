Maria Skłodowska-Curie, fizyczka, chemiczka i dwukrotna laureatka Nagrody Nobla, została wybrana najbardziej wpływową kobietą w historii w plebiscycie brytyjskiego magazynu BBC History. "Zmieniła świat nie raz, a dwa razy" - tłumaczono w uzasadnieniu.
      
            Skłodowska-Curie znalazła się na czele zestawienia, wyprzedzając walczącą z segregacją rasową afroamerykańską działaczkę na rzecz praw człowieka Rosę Parks i liderkę brytyjskich sufrażystek Emmeline Pankhurst.

W uzasadnieniu podkreślono, że Polka nie tylko stworzyła nową dziedzinę nauki - radiochemię - ale jej odkrycia pomogły także w wypracowaniu skutecznych metod walki z rakiem.

"Skłodowska-Curie może się pochwalić niebywałym szeregiem dokonań. Była pierwszą kobietą, która dostała Nagrodę Nobla; pierwszą kobietą-profesorem na Uniwersytecie w Paryżu i pierwszą osobą - zwracam uwagę: osobą, nie tylko kobietą - która otrzymała Nobla po raz drugi" - tłumaczyła szefowa Brytyjskiego Stowarzyszenia Historii Nauki Patricia Fara, która zgłosiła kandydaturę Polki.

Fara dodała, że urodzona w Warszawie Skłodowska miała trudny start ze względu na prześladowania jej patriotycznej rodziny w Polsce pod rosyjskim zaborem, a we Francji "jako cudzoziemka była traktowana z podejrzliwością i dyskryminowana ze względu na płeć".

Jak zaznaczono, Polka "była kobietą zarówno czynu, jak i intelektu", a w trakcie pierwszej wojny światowej pomagała wyposażyć mobilne ambulatoria w narzędzia do prześwietleń, a nawet sama siadała za kierownicą, prowadząc je na linię frontu.

Olivette Otele z Uniwersytetu w Bath dodała, że "Marie Skłodowska-Curie i Rosa Parks funkcjonowały w zupełnie innej rzeczywistości ze względu na rasę i klasę społeczną, ale w ich historiach są interesujące podobieństwa".

"Wykształcenie zmieniło ich sytuację jako XX-wiecznych kobiet żyjących w społeczeństwach zdominowanych przez mężczyzn. Obie walczyły z uprzedzeniami i z sukcesem znalazły dla siebie miejsce" - oceniła.

Na dalszych miejscach zestawienia znalazły się m.in. matematyczka Ada Lovelace, uznawana za twórczynię współczesnego pielęgniarstwa Florence Nightingale, była brytyjska premier Margaret Thatcher, Matka Boska, pisarka Jane Austen, księżna Diana i pierwsza kobieta-pilot Amelia Earhart.

Lista stu kobiet powstała w wyniku nominacji nadesłanych przez 10 brytyjskich historyczek, z których każda zgłosiła po 10 kandydatek. O ostatecznej kolejności zdecydowali w głosowaniu czytelnicy magazynu.

Pełna lista znajduje się we wrześniowym numerze magazynu BBC History i na jego stronie internetowej.

Z Londynu Jakub Krupa