epa06814747 Migrants descend from the Dattilo, an Italian Coast Guard patrol boat carrying 274 migrants and accompanying the ship Aquarius, after the ship docked at after eight days at sea in the port of Valencia, Spain, 17 June 2018.  PAP/EPA/JUQN CARLOS CARDENAS
                                        

            Okręt włoskiej straży przybrzeżnej z 274 migrantami z "Aquariusa", statku organizacji pozarządowej SOS Mediterranee, dopłynął w niedzielę do Walencji. Władze włoskie zamknęły swoje porty przed "Aquariusem", na jego przyjęcie zgodziła się Hiszpania.
      
            Jednostka straży przybrzeżnej to jeden z dwóch włoskich okrętów, które przejęły część migrantów ze statku SOS Mediterranee i eskortują go do Walencji. "Aquarius" ma przypłynąć do tego hiszpańskiego portu do południa; wysokie fale oraz wiatr na Morzu Śródziemnym opóźniły jego podróż.

W Walencji migrantom pomagać ma ok. 2 tys. osób, w tym tysiąc pracowników Czerwonego Krzyża i blisko 500 tłumaczy.

Na pokładzie "Aquariusa" i dwóch włoskich okrętów znajduje się 629 migrantów uratowanych ze statków przemytników ludzi na Morzu Śródziemnym. Wśród nich jest m.in. 123 nieletnich bez opieki, 11 dzieci i siedem kobiet w ciąży. Niektórzy ocaleni mają obrażenia.

Większość z uratowanych pochodzi z 23 państw afrykańskich, a także z Afganistanu, Pakistanu i Bangladeszu. Spędzili oni tydzień na wodzie; wielu z nich ma objawy choroby morskiej.

10 czerwca władze włoskie zamknęły swoje porty przed "Aquariusem". Jednostka wyruszyła do Walencji, gdy nowy rząd Hiszpanii zgodził się ją przyjąć. Gotowość przyjęcia tych migrantów z "Aquariusa", którzy spełnią kryteria prawa azylowego, po zbadaniu ich sytuacji w Hiszpanii przez francuskich agentów wyraził Paryż.

Według Międzynarodowej Organizacji ds. Migracji (IOM) od początku roku do wybrzeży Hiszpanii, trzeciego po Włoszech i Grecji celu przeprawy migrantów przez Morze Śródziemne, dotarło ponad 9300 migrantów, co stanowi prawie dwa razy więcej niż w tym samym okresie roku ubiegłego roku. Czterokrotnie zwiększyła się też liczba osób, które utonęły - z 61 do 244.