Po intensywnych negocjacjach Dania i Polska uzgodniły przebieg morskiej granicy, która podzieli szelfy kontynentalne i wyłączne strefy ekonomiczne obydwu państw w części Morza Bałtyckiego, znajdującej się na południe od Bornholmu - podało w czwartek polskie MSZ.
      
            "Znaczne przybliżenie się do zakończenia ponad 40-letniego sporu jest powodem mojej wielkiej satysfakcji. Ponieważ umowa opiera się na sprawiedliwym rozwiązaniu, jestem przekonany, że przysłuży się wzmocnieniu naszych dwustronnych stosunków i współpracy, jak również przyczyni się do zapewnienia przejrzystości prawnej w regionie Morza Bałtyckiego" - podkreślił cytowany w komunikacie resortu szef MSZ Jacek Czaputowicz.

Minister Spraw Zagranicznych Królestwa Danii Anders Samuelsen ocenił, że "porozumienie jest historycznym krokiem w kierunku przejrzystości w regionie". "Jestem bardzo zadowolony z tego, że w końcu mamy uzgodnioną granicę z Polską. Porozumienie jest historycznym krokiem w kierunku przejrzystości w regionie, z korzyścią dla obydwu stron - podkreślił Samuelsen. Dodał, że "w bardzo bliskiej przyszłości" spodziewa się podpisania stosownej umowy w tej sprawie.

Polskie MSZ zaznaczyło, że negocjacje przyniosły sprawiedliwe rozstrzygnięcie, które zostało osiągnięte zgodnie z Konwencją Narodów Zjednoczonych o prawie morza z 10 grudnia 1982 r. oraz stosownym orzecznictwem międzynarodowym.

Aby umowa mogła wejść w życie, musi także zostać zaakceptowana w ramach wewnętrznych procedur obydwu państw.