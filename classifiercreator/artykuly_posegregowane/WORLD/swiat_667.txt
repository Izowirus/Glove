Wiceszef rosyjskiej Federalnej Służby Więziennej Witalij Maksimienko poinformował w piątek, że odbywający karę 20 lat więzienia ukraiński reżyser Ołeh Sencow przerwał głodówkę, którą prowadził od ponad czterech miesięcy. Rozpoczęto jego rehabilitację - dodał.
      
            "Sencow przerwał głodówkę, o czym napisał oświadczenie; zgodził się przyjmować jedzenie. Przeprowadzono konsultacje z najlepszymi dietetykami Moskwy, w jaki sposób wyprowadzać go ze stanu głodówki. Została przygotowana odpowiednia dieta dla normalizowania stanu jego zdrowia" - powiedział Maksimienko cytowany przez agencję TASS.

Adwokat Sencowa na razie nie skomentował tych doniesień - podkreśla AFP.

Tydzień temu 42-letni Sencow został przewieziony z rosyjskiej kolonii karnej do szpitala. Służby więzienne zapewniały, że chodzi o planowane badania lekarskie.

Ukraiński reżyser prowadził głodówkę od 14 maja, domagając się zwolnienia przetrzymywanych w Rosji w więzieniach obywateli Ukrainy. Podczas protestu był karmiony sztucznie. W ciągu w sumie 145 dni głodówki stracił 12 kilogramów. AFP podkreśla, że na najnowszym zdjęciu Sencowa, upublicznionym w sobotę przez rosyjskie służby więzienne, ten mający 190 cm wzrostu mężczyzna wygląda na chudego i osłabionego. 

Rosyjskie władze w ubiegłym tygodniu informowały, że stan zdrowia Ukraińca jest "stabilny, bez dynamiki negatywnej"; opierały się przy tym na wyniki badań z 12 września. Jak podała jednak w piątek niezależna telewizja Dożd, na początku października u reżysera zdiagnozowano niewydolność układu krążenia oraz problemy z wątrobą i nerkami, a także reumatyzm.

Proces Sencowa był krytykowany przez międzynarodowe organizacje obrony praw człowieka

W czwartek rosyjski prawnik i obrońca praw człowieka Paweł Czikow poinformował, że Europejski Trybunał Praw Człowieka przyjął pozew Sencowa przeciw władzom Rosji. W pozwie tym Sencow skarży się, że Rosja złamała wobec niego konwencję o ochronie praw człowieka i praw podstawowych, która mówi o zakazie stosowania tortur i prawie do wolności i bezpieczeństwa - relacjonuje agencja Interfax.

Trybunał w Strasburgu dał rosyjskim władzom czas na ustosunkowanie się do tych zarzutów do 16 stycznia 2019 roku. Poinformował jednocześnie, że sprawa Sencowa trafi na wokandę po rozpatrzeniu pozwu Ukrainy przeciwko Rosji w związku z dokonaną przez Rosję aneksją Krymu.

Pochodzący z zaanektowanego przez Rosję Krymu Sencow został aresztowany w Symferopolu i wywieziony do Rosji w maju 2014 roku. W sierpniu 2015 roku skazano go na 20 lat kolonii karnej za przypisywane mu przygotowywanie zamachów terrorystycznych na półwyspie. Reżyser odrzuca oskarżenia i twierdzi, że działania przeciwko niemu mają charakter polityczny.

Proces Sencowa był krytykowany przez międzynarodowe organizacje obrony praw człowieka. Od miesięcy zachodni politycy oraz przedstawiciele środowisk artystycznych i intelektualnych wielokrotnie występowali z apelami o uwolnienie reżysera.