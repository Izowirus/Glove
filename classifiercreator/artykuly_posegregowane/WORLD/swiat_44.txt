Papież Franciszek podczas spotkania z tysiącami wiernych w Watykanie w Nowy Rok złożył wszystkim życzenia "pokoju i pomyślności". W Światowy Dzień Pokoju apelował, aby każdy przyczyniał się do jego budowy.
      
            Zwracając się do wiernych zebranych na modlitwie Anioł Pański w południe we wtorek na placu Świętego Piotra Franciszek przypomniał, że papież Paweł VI ustanowił 1 stycznia Światowym Dniem Pokoju. W tym roku obchodzony jest on po raz 52. pod hasłem: "Dobra polityka służy pokojowi".

"Nie myślmy, że polityka zastrzeżona jest tylko dla rządzących; wszyscy jesteśmy odpowiedzialni za życie miasta, za dobro wspólne i także polityka jest dobra w takiej mierze, w jakiej każdy wnosi swój wkład w służbę pokojowi" - mówił papież.

Podziękował za noworoczne życzenia prezydentowi Włoch Sergio Mattarelli. "Niech Bóg błogosławi zawsze jego wzniosłą i cenną służbę na rzecz narodu włoskiego"- dodał.

Wyraził następnie uznanie dla licznych inicjatyw na rzecz pokoju, zorganizowanych w Nowy Rok na świecie przez różne wspólnoty kościelne.

Franciszek modlił się o to, aby wierzący przyczyniali się każdego dnia do budowy pokoju; "a to zaczyna się w domu, w rodzinie" - wskazał.

"Życzę wam dobrego świętego roku" - powiedział. Patrząc na tłumy wiernych, przybyłych na plac Świętego Piotra, papież zauważył: "Jakby to była kanonizacja".

Rano w uroczystość Świętej Bożej Rodzicielki Maryi Franciszek odprawił mszę w bazylice watykańskiej. Mówił o znaczeniu postawy "zadziwienia wobec niespodzianek Boga". Potrzebuje tego także jego zdaniem Kościół. "W przeciwnym razie grozi mu, że będzie przypominał piękne muzeum przeszłości - Kościół-muzeum" - ostrzegł.

Z Rzymu Sylwia Wysocka