Co najmniej 14 osób zginęło w Niteroi, mieście satelickim dawnej stolicy Brazylii, Rio de Janeiro, w lawinach ziemnych. W niedzielę na faweli Dobrej Nadziei, osiedlu najbiedniejszej ludności Niteroi, znaleziono ciała czterech kobiet, które utonęły w błocie.
      
            Lawina zeszła na zbudowane na zboczu wzgórza prowizoryczne domy po kilku dniach ulewnych deszczów. Jedenastu ich mieszkańców strażacy i ochotnicy biorący udział w akcji - łącznie dwieście osób - zdołali uratować.

Do jednej z najtragiczniejszych katastrof tego rodzaju doszło w 2010 roku, kiedy pod lawinami błotnymi zginęło w Brazylii 250 osób.

Na fawelach, osiedlach improwizowanych głównie z odpadów budowlanych na zboczach wzgórz otaczających m.in. Rio de Janeiro, mieszka 12 mln spośród 200 milionów Brazylijczyków. Powstają one na ogół w pobliżu dzielnic, w których mieszkańcy faweli mogą najłatwiej znaleźć źródła zarobkowania.