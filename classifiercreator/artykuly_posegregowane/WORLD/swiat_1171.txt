Syryjska armia wkroczyła w czwartek do kontrolowanego od 2011 r. przez rebeliantów miasta Dara na południowym zachodzie kraju i wywiesiła flagę państwową niedaleko budynku poczty - poinformowała syryjska telewizja państwowa. Rebelianci zgodzili się poddać Darę.
      
            Poczta jest jedynym budynkiem rządowym w części miasta, która była w rękach rebeliantów od początku powstania przeciwko prezydentowi Syrii Baszarowi el-Asadowi, inspirowanego rewoltą arabskiej wiosny.

Jak podała telewizja państwowa, armia wywiesiła flagę nad "miejscem narodzin rewolty", która wywołała siedmioletnią wojnę domową.

Wcześniej syryjscy rebelianci zgodzili się poddać miasto i przekazać je władzom państwowym.

Jak informowali przedstawiciele rebeliantów, na których powołuje się agencja Reutera, delegacja wysokiego szczebla rosyjskiej armii wjechała w czwartek do Dary, żeby negocjować z dowódcami Wolnej Armii Syryjskiej (WAS) na temat wprowadzenia w życie warunków porozumienia dotyczącego poddania się.

Osiągnięte w ubiegły piątek porozumienie obejmuje również ewakuację rebeliantów i przekazanie broni.

Rosyjska agencja TASS pisze, że w czwartek rosyjska policja wojskowa konwojowała kolejną kolumnę uchodźców zmierzającą do wyzwolonego z rąk bojowników osiedla Al-Naim w muhafazie (prowincji) Dara. Uchodźcy jechali autobusami, niektórzy - samochodami i motocyklami. TASS zaznacza, że Syria kontynuuje swą odbudowę po działaniach wojennych.

6 lipca rosyjscy negocjatorzy prowadzący w imieniu rządu Syrii rokowania ze zbrojną opozycją syryjską w prowincji Dara zdołali skłonić ją do zaakceptowania porozumienia o złożeniu broni; oznacza ono poddanie się przeciwników Asada na południu kraju.

Rosjanie uzyskali de facto ostateczną kapitulację sił syryjskiej opozycji zbrojnej w jednym z ostatnich regionów kraju pozostających dotychczas pod częściową kontrolą bojowników.