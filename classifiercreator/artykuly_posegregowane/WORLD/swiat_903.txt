Kilka osób zginęło w ataku nożownika w środę w restauracji w miejscowości Moresnet-Chapelle w prowincji Liege na wschodzie Belgii - poinformował Thierry Wimmer z lokalnych władz, zapewniając, że zdarzenie nie ma tła terrorystycznego.
      
            Lokalne media informują o trzech zabitych i kilku rannych. Telewizja RTL podaje, że mężczyzna śmiertelnie ranił dwie kobiety.

Wimmer, stojący na czele władz regionu Plombieres, napisał na Facebooku, że "atak ten nie ma charakteru terrorystycznego" i prawdopodobnie jest związany ze sprawami prywatnymi. Zapewnił, że nie ma zagrożenia dla mieszkańców.

Miejsce zdarzenia policja otoczyła kordonem. W okolicy restauracji prowadzą działania policjanci i służby ratunkowe. Świadkowie donoszą, że nad Moresnet-Chapelle krążą helikoptery. Nie wiadomo, czy napastnik został zatrzymany.

Na razie nie podano więcej informacji dotyczących zajścia.