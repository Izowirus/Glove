Bochum, Niemcy, 07.07.2018. Marszałek Senatu RP Stanisław Karczewski (4P), ambasador RP w Berlinie Andrzej Przyłębski (2P) i prezes Związku Polaków w Niemczech Józef Malinowski  (3P) podczas wizyty w Domu Polskim w Bochum, 7 bm. (nlat) PAP/Marcin Obara PAP © 2018 / Marcin Obara
                                        

            Utworzenie Konsulatu Honorowego RP w Duesseldorfie to kolejny ważny etap na drodze wzmacniania relacji polsko-niemieckich - podkreślił marszałek Senatu Stanisław Karczewski podczas sobotniej uroczystości otwarcia tej placówki.
      
            Karczewskiemu towarzyszyła delegacja senatorów, a także wiceminister spraw zagranicznych Andrzej Papierz. W otwarciu konsulatu wziął udział też premier Nadrenii Północnej-Westfalii Armin Laschet.

Wiceszef polskiego MSZ przekazał podczas uroczystości listy komisyjne (dokument uprawniający do kierowania urzędem konsularnym) konsulowi Arndtowi Guenterowi Kirchhoffowi, który ma stanąć na czele placówki w Dusseldorfie.

Marszałek Senatu podkreślił, że utworzenie konsulatu to "kolejny ważny etap na drodze wzmacniania relacji polsko-niemieckich".

Podziękował władzom niemieckim, szczególnie kraju związkowego Nadrenii Północnej-Westfalii, za dotychczasową współpracę z Polonią i dodał, że liczy na dalszy jej rozwój. Wyraził też nadzieję, że nowy konsul honorowy będzie pracował z Polonią i będzie pełnił swoją misję umacniania polsko-niemieckich relacji na gruncie politycznym, kulturalnym i gospodarczym, a także, że w jego osobie Polska zyska dodatkowe wsparcie w promocji wzajemnych kontaktów gospodarczych.

Marszałek dodał, że wspólnym polsko-niemieckim obowiązkiem jest prowadzenie dialogu i budowanie przyszłości z myślą o kolejnych pokoleniach.

Premier Nadrenii Północnej-Westfalii podkreślił, że przypadającą w październiku rocznicę zjednoczenia Niemiec władze landu postanowiły celebrować w Polsce tak, by uczcić także 100. rocznicę odzyskania przez Polskę niepodległości. Przypomniał o wkładzie Polaków w rozwój Nadrenii Północnej-Westfalii.

Pogratulował stronie polskiej pozyskania jednego z najbardziej renomowanych przedsiębiorców w regionie. Wyraził nadzieję, że powołanie konsulatu honorowego w Duesseldorfie będzie stanowić nowy impuls dla polepszenia współpracy przede wszystkim gospodarczej z Polską. Podkreślił, że region jest silnie zindustrializowany, a nowy polski konsul honorowy ma na tym polu duże zasługi.

Konsul honorowy RP Arndt Guenter Kirchhoff podziękował za zaufanie, przypomniał historię relacji polsko-niemieckich w regionie Nadrenii Północnej-Westfalii, a także to, jak długą drogę Polska przebyła od roku 1989.

Nowy konsul honorowy RP to niemiecki biznesmen, który ma związki gospodarcze z Polską (w 6 zakładach prowadzonych przez jego rodzinę w Polsce zatrudnionych jest ponad 2 tys. pracowników). Jest on członkiem wielu stowarzyszeń gospodarczych o zasięgu ogólnoniemieckim.

Kirchhoff podkreślił, że chciałby, aby Europa, a w jej ramach szczególnie współpracujące ze sobą Niemcy i Polska, stała się "hegemonem w dziedzinie przemysłu".

Ocenił, że budowaniu tej hegemonii może sprzyjać także współpraca w ramach Trójkąta Weimarskiego.

Nadrenia Północna-Westfalia jest jednym z największych skupisk Polonii na świecie – mieszka tutaj ok. 600 tys. Polaków i osób polskiego pochodzenia. W stosunkach gospodarczych polsko-niemieckich ważne miejsce zajmuje współpraca gospodarczo-handlowa między Polską i Nadrenią Północną-Westfalią. Polska jest na 8. miejscu wśród najważniejszych partnerów handlowych Nadrenii Północnej-Westfalii, a Nadrenia Północna-Westfalia jest najpoważniejszym partnerem handlowym Polski spośród wszystkich krajów związkowych Niemiec.

Delegacja Senatu ma także w sobotę odwiedzić Dom Polski w Bochum, Polską Misję Katolicką w Essen. Wieczorem marszałek i senatorowie spotkają się w Kolonii, w Konsulacie Generalnym z Polonią.

W niedzielę delegacja zwiedzi Ośrodek Polonijny "Concordia" w Herdorf-Dermbach, gdzie będzie uczestniczyła we mszy św. i złożeniu wieńca pod tablicą upamiętniającą ofiary katastrofy smoleńskiej. Wizytę zakończy złożenie kwiatów na cmentarzu głównym we Frankfurcie pod pomnikiem ofiar niemieckiego obozu koncentracyjnego KZ Katzbach, którego ofiarami byli głównie warszawscy powstańcy.

W Niemczech mieszka ok. 1,8 mln. polskich obywateli i osób polskiego pochodzenia, które przyjechały do Niemiec w ramach tzw. łączenia rodzin. Polonia w Niemczech nie ma statusu mniejszości narodowej. Prawa Polaków w Niemczech reguluje Traktat zawarty między Rzeczpospolitą Polską a Republiką Federalną Niemiec o dobrym sąsiedztwie i przyjaznej współpracy.