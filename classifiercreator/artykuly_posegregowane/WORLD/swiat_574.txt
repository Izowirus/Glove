Polish Prime Minister Mateusz Morawiecki (C) arrives for the Asem 12, Asia-Europe Meeting in Brussels, Belgium, 19 October 2018. Heads of state and governments from 51 European and Asian countries will discuss on the theme 'Europe and Asia: global partners for global challenges'. EPA/JULIEN WARNAND Dostawca: PAP/EPA.
                                        

            Brak uzgodnienia między UE a Wielką Brytanią nie jest rozwiązaniem; Polska zyskuje jako kraj chcący doprowadzić do kompromisu; jestem umiarkowanym optymistą, że uda się wypracować odpowiednie rozwiązanie w sprawie Brexitu - mówił w piątek w Brukseli premier Mateusz Morawiecki.
      
            Premier podsumował dwudniowe obrady Rady Europejskiej, które były poświęcone głównie Brexitowi i migracji. Jak zaznaczył, Polska w kwestii negocjacji dotyczących Brexitu proponuje "pewne bardziej kreatywne rozwiązania, jak najbardziej elastyczne podejście i elastyczny mandat dla Komisji Europejskiej".

"To coś, co bardzo pozytywnie dało się odczuć w rozmowach z poszczególnymi liderami, z przywódcami krajów pokazaliśmy, że potrafimy proponować rozwiązania, które dają większą nadzieję na pozytywne zakończenie tego trudnego rozwodu, trudnego sporu (w kwestii) granicy pomiędzy Irlandią Północną a Republiką Irlandii" - mówił szef rządu. 

"Bardzo mocno podkreśliłem, że tzw. no deal, czyli brak odpowiedniego uzgodnienia pomiędzy Wielką Brytanią a UE, nie jest żadnym rozwiązaniem; że w interesie zarówno Wielkiej Brytanii, jak i wszystkich krajów UE jest, żeby znaleźć dobre rozwiązanie. Jesteśmy na nie najgorszej, na niezłej drodze, żeby do końca roku takie rozwiązanie wypracować" - powiedział Morawiecki.

Jak mówił, "Polska w oczach wielu państw zyskuje jako ten kraj stabilizujący, który chce za wszelką cenę, czy za bardzo wysoką cenę, doprowadzić do pojednania, kompromisu, do znalezienia złotego ośrodka". "Jestem umiarkowanym optymistą, że uda się wypracować odpowiednie rozwiązania" - powiedział premier.