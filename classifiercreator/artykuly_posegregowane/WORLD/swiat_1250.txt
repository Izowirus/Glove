British Prime Minister Theresa May arrives for an European Council summit in Brussels, Belgium, 28 June 2018. Archiwum fot. PAP/EPA/NICOLAS LAMBERT
                                        

            Brytyjska premier Theresa May przyznała w poniedziałek w Izbie Gmin, że istnieją poważne różnice między rządem w Londynie a Komisją Europejską ws. przyszłego statusu Irlandii Północnej po wyjściu Wielkiej Brytanii z Unii Europejskiej.
      
            Szefowa rządu wystąpiła przed posłami, relacjonując przebieg ubiegłotygodniowego szczytu Rady Europejskiej w Brukseli, w trakcie którego dyskutowano m.in. o kwestiach migracyjnych, bezpieczeństwa i trwających negocjacjach dotyczących Brexitu.

May zaznaczyła, że "z wyjątkiem protokołu dotyczącego Irlandii Północnej mamy porozumienie lub jesteśmy blisko", ale przyznała, że kwestia północnoirlandzka jest wciąż daleka od rozwiązania.

"Przedstawiliśmy różne propozycje i przedstawimy kolejne, tak aby - gdyby tymczasowe rozwiązanie było konieczne - nie doszło do powstania twardej granicy między Irlandią Północną a Irlandią. Jesteśmy absolutnie wierni zapowiedzi uniknięcia takiej granicy - podobnie jak uniknięcia twardej granicy między Irlandią Północną a resztą Wielkiej Brytanii" - tłumaczyła premier.

Jak podkreśliła, unijni liderzy zgodzili się co do tego, że "musimy zintensyfikować negocjacje i przyspieszyć ich tempo". Dodała, że ostrzegła, iż "nie sądzi, aby ten parlament (brytyjski) wyraził zgodę na umowę wyjścia (z UE) na jesieni, jeśli nie będziemy mieli klarowności dotyczącej przyszłych relacji".

Premier zapowiedziała jednocześnie, że jej rząd przedstawi w przyszłym tygodniu tzw. białą księgę zawierającą "szczegółowe propozycje" dotyczące partnerstwa Wielkiej Brytanii z Unią Europejską po Brexicie. Dokument opisze scenariusz współpracy poza ramami wspólnego rynku i unii celnej UE, ale w formule, która "będzie wspierać nasz wspólny dobrobyt i bezpieczeństwo" - tłumaczyła.

Według nieoficjalnych informacji telewizji BBC, rząd przedstawi m.in. nową, trzecią propozycję rozwiązania przyszłego statusu prawnego Irlandii Północnej, który pozwoliłby na uniknięcie twardej granicy z Irlandią. Szczegóły wypracowywanego mechanizmu nie zostały jeszcze podane do wiadomości publicznej.

Wcześniej jednak - w najbliższy piątek - członkowie rządu May udadzą się do posiadłości szefowej rządu w Chequers w celu przeprowadzenia dyskusji na temat przyszłości relacji z Unią Europejską i wypracowania jedności gabinetu przed kluczowymi tygodniami negocjacji.

Sama premier będzie również podróżowała w tym tygodniu po Europie; spotka się z holenderskim premierem Markiem Rutte (we wtorek) i niemiecką kanclerz Angelą Merkel (w czwartek).

Wielka Brytania rozpoczęła proces wyjścia z Unii Europejskiej 29 marca ub.r. i powinna opuścić Wspólnotę 29 marca 2019 roku. Zgodnie z dotychczasowym porozumieniem o okresie przejściowym wszystkie dotychczasowe zasady - w tym dotyczące swobody przepływu osób - będą obowiązywały do 31 grudnia 2020 roku.

Z Londynu Jakub Krupa