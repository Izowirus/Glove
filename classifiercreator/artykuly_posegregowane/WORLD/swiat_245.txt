Papież Franciszek zaapelował w niedzielę o szczere zaangażowanie na rzecz pokoju w Syrii. Na zakończenie modlitwy Anioł Pański w Watykanie papież zapalił świecę w intencji Syrii, przyłączając się do inicjatywy stowarzyszenia Pomoc Kościołowi w Potrzebie.
      
            Zwracając się do tysięcy wiernych zgromadzonych na placu Świętego Piotra, papież powiedział, że rozpoczynający się Adwent jest czasem nadziei.

Nawiązał do inicjatywy, w ramach której syryjskie dzieci zapalają świeczki w intencji pokoju w swoim kraju. "W takiej chwili chciałbym tak jak dzieci wyrazić nadzieję na pokój w Syrii, umiłowanej i umęczonej przez wojnę, która trwa już od ośmiu lat. Dlatego, przyłączając się do inicjatywy (stowarzyszenia) Pomoc Kościołowi w Potrzebie, zapalę świecę razem z wieloma dziećmi syryjskimi i wiernymi na świecie, którzy dzisiaj zapalają swoje świecie" - wyjaśnił Franciszek.

Po zapaleniu świecy w oknie Pałacu Apostolskiego wezwał: "Niech te płomienie rozproszą mroki wojny".

"Módlmy się i pomóżmy chrześcijanom pozostać w Syrii i na Bliskim Wschodzie jako świadkowie miłosierdzia, przebaczenia i pojednania" - apelował papież.

"Niech płomień nadziei dotrze do wszystkich, którzy cierpią z powodu konfliktów i napięć w różnych częściach świata, bliskich i dalekich. (...) Niech modlitwa Kościoła pomoże im odczuć bliskość wiernego Boga i poruszy każde sumienie na rzecz szczerego zaangażowania dla pokoju" - powiedział Franciszek.

"Niech Bóg, nasz Pan przebaczy tym, którzy prowadzą wojnę, którzy produkują broń, by się wzajemnie niszczyć i nawróci ich serca. Módlmy się o pokój w umiłowanej Syrii" - prosił wiernych.

"Potrzebujemy Słowa Bożego"

W pierwszą niedzielę Adwentu stowarzyszenie Pomoc Kościołowi w Potrzebie rozpoczęło kampanię modlitwy, niesienia pomocy i solidarności pod hasłem "Świece dla pokoju w Syrii".

Jak poinformowano, w minionych dniach w jej przygotowaniach uczestniczyło ponad 50 tysięcy dzieci z wielu syryjskich miast, m.in. z Aleppo, Damaszku, Hims. Dzieci te na swoich świeczkach narysowały symbole pokoju.

Dużą świecę, którą zapalił papież, wykonał rzemieślnik z Damaszku.

W rozważaniach przed modlitwą Anioł Pański Franciszek mówił, że Adwent jest czasem modlitwy i oczekiwania. Przestrzegał przed myśleniem o Bożym Narodzeniu "w klimacie konsumpcjonizmu i poszukiwania tego, co można kupić". W takiej atmosferze, dodał, "Jezus przejdzie obok i nie znajdziemy go".

Papież zauważył, że także chrześcijanom grozi "spoganienie" i zatracenie tożsamości. "Dlatego potrzebujemy Słowa Bożego" - przypomniał.

Z Rzymu Sylwia Wysocka