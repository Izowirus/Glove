epa06729059 Faction leader of the European People's Party (EPP) Manfred Weber addresses an election campaign event of the Slovenian Democratic Party (SDS) in Celje, Slovenia, 11 May 2018.  The early parliamentary elections are to be held in 03 June in Slovenia.  EPA/Szilard Koszticsak HUNGARY OUT 
Dostawca: PAP/EPA. PAP/EPA © 2018 / Szilard Koszticsak
                                        

            Przewodniczący frakcji Europejskiej Partii Ludowej (EPL), największej w Parlamencie Europejskim, Manfred Weber ogłosił w środę oficjalnie, że chce zostać kandydatem wiodącym swojego ugrupowania do objęcia stanowiska szefa Komisji Europejskiej.
      
            "Chcę zostać wiodącym kandydatem Europejskiej Partii Ludowej w wyborach europejskich w 2019 roku i być kolejnym przewodniczącym Komisji Europejskiej. Europa potrzebuje nowego początku i więcej demokracji" - napisał na Twitterze polityk.

W środę w Brukseli spotykają się europosłowie należący do grupy EPL. Wczesnym popołudniem Weber ma zaplanowaną konferencję prasową, na której ma powiedzieć więcej o swoich planach. Nieoficjalne źródła donosiły w ubiegłym tygodniu, że lider chadeków w PE ma poparcie kanclerz Niemiec Angeli Merkel. Choć oboje są w partiach tworzących koalicję rządową w Niemczech, europoseł należy do bawarskiej CSU, której szef w ostatnich tygodniach podważał przywództwo kanclerz, domagając się restrykcyjnych rozwiązań w sprawie migracji.

Choć Weber kieruje największym ugrupowaniem w PE, które obsadziło najważniejsze stanowiska w instytucjach unijnych, to stara się pokazywać jako kandydat sprzeciwu wobec status quo. "Nie możemy iść dalej w UE tak jak teraz. Pomogę odzyskać Europę dla ludzi i przywrócę więź pomiędzy obywatelami i Unią Europejską. Chcę rozpocząć nowy rozdział w UE" - podkreślił w środowym wpisie polityk.

Chadecja, która według sondaży straci część miejsc w europarlamencie, obawia się wzrostu notowań populistów. Skrajne ruchy z antyeuropejskimi hasłami zdobywają z wyborów na wybory coraz więcej miejsc w PE. Do tej pory przedstawiciele takich ugrupowań, rozbici w różnych frakcjach byli jednak izolowani. Antyimigrancka retoryka, jak np. w przypadku AfD w Niemczech, przekłada się na wzrost słupków sondażowych.

"Europa jest w punkcie zwrotnym. Wybory europejskie w 2019 roku zdecydują o przyszłości UE. Dziś chodzi o samodzielność Europy i obronę naszych wartości, ponieważ są one kwestionowane zarówno z wewnątrz jak i zewnątrz. Chodzi o przetrwanie naszego europejskiego stylu życia" - oświadczył Weber.

EPL umożliwia składanie kandydatur na lidera list od 6 września. Z wewnętrznego regulaminu tej partii wynika, że aby otrzymać możliwość startu w konkursie, kandydat musi mieć poparcie swojej macierzystej partii oraz ugrupowań z dwóch innych krajów członkowskich. Lista ma być zamknięta 17 października. Ostateczny wybór lidera i pretendenta do objęcia stanowiska szefa KE nastąpi na kongresie EPL 8 listopada w Helsinkach.

Z Brukseli Krzysztof Strzępka