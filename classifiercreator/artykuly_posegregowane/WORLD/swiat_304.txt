Amerykańskie władze poleciły w niedzielę wieczorem czasu lokalnego otwarcie przejścia granicznego między San Diego w USA a meksykańskim miastem Tijuana. Przejście zamknięto po próbie nielegalnego przekroczenia granicy przez kilkuset migrantów.
      
            W niedzielę około 500 migrantów usiłowało bezskutecznie przedostać się do USA przez przejście w mieście Tijuana na północnym zachodzie Meksyku. Migranci zostali odparci przez amerykańskie siły porządkowe, które użyły wobec nich m.in. gazu łzawiącego.

Po tych zajściach amerykańska straż graniczna zamknęła przejście między San Diego a Tijuaną.

Władze Meksyku zapowiedziały deportację z kraju migrantów, którzy próbowali w niedzielę na tym przejściu nielegalnie przekroczyć granicę z USA.

"Migranci, których tożsamość może zostać ustalona, będą musieli natychmiast opuścić Meksyk" - poinformował w komunikacie meksykański resort spraw wewnętrznych.