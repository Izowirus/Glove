German Chancellor Angela Merkel during for her annual press conference at 'Bundespressekonferenz' in Berlin, Germany, 20 July 2018. The traditional media briefing usually takes place during summer time. Archiwum fot. PAP/EPA/CLEMENS BILAN
                                        

            Poparcie niemieckich wyborców dla chadeckiego bloku CDU/CSU kanclerz Angeli Merkel spadło do nienotowanego od 2006 roku poziomu 29 proc. - głoszą opublikowane w niedzielę wyniki sondażu instytutu badania opinii publicznej Emnid.
      
            Był to najnowszy z sondaży Sonntagstrend (Trend Niedzielny), przeprowadzanych regularnie na zlecenie tygodnika "Bild am Sonntag". W porównaniu z poprzednim Sonntagstrend chadecja straciła jeden punkt procentowy.

O tyle samo zmniejszyło się poparcie dla współrządzącej Socjaldemokratycznej Partii Niemiec (SPD), na którą głosowałoby obecnie 18 proc. ankietowanych. Odsetek zwolenników zajmującej trzecie miejsce antyimigranckiej Alternatywy dla Niemiec (AfD) nie zmienił się i wynosi nadal 15 proc.

Najnowszy Sonntagstrend daje Zielonym 14 proc. czyli o dwa punkty procentowe więcej niż poprzedni, co jest ich najlepszym wynikiem od początku bieżącego roku. Nie uległo zmianie poparcie dla postkomunistycznej Lewicy i liberalnej Partii Wolnych Demokratów (FDP), wynosząc odpowiednio 10 i 9 proc. Tak samo jak w poprzedniej edycji sondażu, pozostałe partie zebrały łącznie 5 proc.