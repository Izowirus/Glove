PAP/EPA/JASON SZENES 
                                        

            Podczas czwartkowego posiedzenia Rady Bezpieczeństwa ONZ poświęconego Korei Północnej szef polskiej dyplomacji Jacek Czaputowicz powiedział, że program nuklearny Pjongjangu wciąż jest zagrożeniem dla świata.
      
            Czaputowicz podkreślił, że panuje zgoda co do konieczności zapewnienia długotrwałego pokoju na Półwyspie Koreańskim środkami pokojowymi. Zwrócił uwagę na postępy w dialogu między obu państwami koreańskimi. Z zadowoleniem przyjął związane z denuklearyzacją zabiegi dyplomatyczne na tegorocznym szczycie w Singapurze. Wyraził też nadzieję na kontynuowanie rozmów między USA i Koreą Północną.

"W tym kontekście wszyscy witamy zapowiedź KRLD o zawieszeniu prób nuklearnych, jak też balistycznych pocisków międzykontynentalnych. Innym krokiem w tym kierunku było zniszczenie ośrodka prób nuklearnych w Punggye-ri. Jednakże dopiero się okaże, czy ten trend będzie kontynuowany w przyszłości" – powiedział szef polskiej dyplomacji.

Zdaniem ministra obecnie kluczowe jest utrzymanie dynamiki rozmów i dążenie drogą wiodącą do deeskalacji.

Czaputowicz dodał, że koreańskie programy nuklearne i rakietowe wciąż stanowią zagrożenie dla międzynarodowego bezpieczeństwa, a także stabilizacji w regionie. Wyraził też zaniepokojenie ryzykiem związanym z możliwym rozprzestrzenianiem się niebezpiecznych technologii.

"Pjongjang wciąż przeciwstawia się rezolucjom Rady Bezpieczeństwa w coraz bardziej wyrafinowany sposób. Powtarzamy nasze stanowisko, że mimo politycznych i prawnych trudności wszystkie państwa bez żadnych wyjątków muszą podporządkować się zobowiązaniom wynikającym z stosownych rezolucji Rady Bezpieczeństwa" – argumentował.

Dodał, że wbrew deklaracjom reżimu całkowita, sprawdzalna i nieodwracalna denuklearyzacja KRLD jeszcze się nie zaczęła. Wezwał w związku z tym członków RB do pełnego wprowadzania w życie sankcji oraz blokowania wysiłków Korei Północnej i innych krajów, mających na celu ominięcie sankcji ONZ. Zaapelował o zwiększenie presji na Pjongjang, aby podjął natychmiastowe działania zmierzające do denuklearyzacji.

"Jako członek Komisji Nadzorczej Państw Neutralnych (KNPN) Polska aktywnie wspiera międzynarodowe starania dla promowania pokoju i stabilizacji w regionie. Będziemy kontynuować nasze zaangażowanie w wszystkie działania wiodące do denuklearyzacji Półwyspu Koreańskiego. Oznacza to także poparcie dla dalszych inicjatyw redukujących napięcie i ułatwiających dialog" – mówił Czaputowicz.

"Jeśli chcemy osiągnąć sukces, musimy pozostać zjednoczeni" – dodał na zakończenie swego wystąpienia.

Minister powiedział później polskim dziennikarzom, że liczy na to, że prezydent Donald Trump oraz przywódcy obydwu Korei doprowadzą do pokoju i denuklearyzacji Półwyspu Koreańskiego. Przypomniał o długich tradycjach zaangażowania Polski w Korei Północnej, udziale w pracach KNPN i utrzymywaniu w Pjongjangu placówki dyplomatycznej. Dodał, że Polska służy swym doświadczeniem w rozwiązaniu zapalnego konfliktu.

"Musimy być zjednoczeni, żeby ciągle wywierać presję na reżim Korei Północnej po to, by nastąpiła tam zmiana polityki. Akurat w tym zakresie dotyczącym Korei Północnej wydaje mi się, że porozumienie jest bliższe, bo wszystkie państwa, wszyscy stali członkowie chcą tego porozumienia" – podkreślił.

Z Nowego Jorku Andrzej Dobrowolski