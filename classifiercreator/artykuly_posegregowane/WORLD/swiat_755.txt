Propozycje Wielkiej Brytanii w sprawie granicy między Irlandią a Irlandią Północną, a także ram przyszłej współpracy gospodarczej z UE muszą zostać przepracowane - powiedział w środę przed rozpoczęciem szczytu w Salzburgu szef Rady Europejskiej Donald Tusk.


      
            Nieformalne spotkanie przywódców krajów unijnych, które zaczyna się wieczorem od kolacji, ma być okazją dla brytyjskiej premier Theresy May do przedstawienia propozycji z Chequers, czyli stanowiska Wielkiej Brytanii w różnych obszarach dotyczących Brexitu.

"Negocjacje wchodzą w decydującą fazę. Możliwe są różne scenariusze. Chciałbym podkreślić, że niektóre propozycje premier May z Chequers wskazują na pozytywną ewolucję w podejściu Wielkiej Brytanii, jak również wolę do zminimalizowania negatywnych efektów Brexitu. (...) W innych sprawach, takich jak pytanie dotyczące Irlandii, czy ramy współpracy ekonomicznej propozycje Wielkiej Brytanii będą musiały zostać przepracowane" - oświadczył Tusk.

Zapewnił, że chciałby wypracować porozumienie jeszcze tej jesieni i dlatego zaproponuje przywódcom krajów UE zorganizowanie dodatkowego szczytu w połowie listopada.