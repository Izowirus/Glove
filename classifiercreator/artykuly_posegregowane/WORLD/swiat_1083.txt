A person reads a Pakistani newspaper with the front page bearing news of the general elections in Karachi, Pakistan, 26 July 2018. Millions of Pakistanis turned out for parliamentary elections on 25 July, despite the threat of violence by extremist militant groups. Voters had to choose from 11,000 candidates to elect 272 members of the Parliament for the next term.  EPA/SHAHZAIB AKBER 
Dostawca: PAP/EPA. PAP/EPA © 2018 / SHAHZAIB AKBER
                                        

            Były krykiecista Imran Khan ogłosił w czwartek zwycięstwo swojej partii PTI w środowych wyborach parlamentarnych w Pakistanie. Ugrupowanie to prowadzi po przeliczeniu blisko połowy głosów, a Khan prawdopodobnie zostanie nowym premierem.
      
            "To będzie pierwszy rząd, który nie będzie stosował żadnych politycznych represji" - zapowiedział w powyborczym przemówieniu transmitowanym przez TV były sportowiec. Obiecał, że jego gabinet będzie pomagać najbiedniejszym Pakistańczykom, walczyć z korupcją oraz stosować takie samo prawo wobec każdego.

"Rozpocząłem walkę 22 lata temu i szczęśliwie dzisiaj otrzymałem szansę spełnienia tego, o czym marzę dla tego państwa" - oświadczył Khan. Przyrzekł też stworzenie "nowego Pakistanu".

Odnosząc się do polityki zagranicznej, zapowiedział m.in. dążenie do pokoju w Afganistanie, "bardziej zrównoważonych" relacji z USA oraz lepszych stosunków z Iranem. Podkreślił, że Pakistan, jedyne muzułmańskie państwo posiadające broń nuklearną, oraz Indie powinny rozwiązać spór dotyczący Kaszmiru na drodze negocjacji. "Wykonajcie krok w naszym kierunku, a my wykonamy dwa w waszym" - wezwał władze w Delhi.

Po przeliczeniu połowy głosów PTI ma znaczną przewagę nad rządzącą do tej pory Pakistańską Ligą Muzułmańską Nawaz (PML-N) - podają media. Według ich szacunków PTI otrzyma 119 z 270 miejsc w Zgromadzeniu Narodowym, o które toczyła się wyborcza batalia. Na 63 mandaty może liczyć PML-N, a na 42 Pakistańska Partia Ludowa (PPP), kierowana przez Bilawala Bhutto Zaddariego, syna zamordowanej byłej szefowej rządu w Islamabadzie Benazir Bhutto.

"The Guardian" pisze, że wynik PTI "przekracza oczekiwania" i "daje urząd premiera" Khanowi. Mimo tego, że ugrupowanie to nie uzyska prawdopodobnie potrzebnych do samodzielnego rządzenia 137 mandatów, to nie powinno mieć problemu w znalezieniu koalicyjnych partnerów wśród mniejszych partii oraz niezależnych parlamentarzystów - wskazuje Reuters.

Oficjalne ogłoszenie wyników jest opóźnione - jak podała komisja wyborcza - z powodów technicznych i spodziewane na czwartek wieczór czasu lokalnego. Nawaz Sharif, były premier i lider PML-N zapowiedział, że nie zaakceptuje rezultatu wyborów. Jego sympatycy zarzucają armii, że ingerowała w ich przebieg na korzyść PTI.

Przebywający w areszcie Sharif stwierdził na Twitterze, że "demokratyczny proces" w Pakistanie "cofnął się o dekady". "Gdyby mandat do sprawowania władzy był przekazany sprawiedliwie, zaakceptowalibyśmy wynik (wyborczy)" - dodał. Khan zobowiązał się w czwartek do zbadania wszystkich oskarżeń o domniemane fałszerstwa wyborcze.

Ponad 11 tys. kandydatów ubiegało się o 270 miejsc w Zgromadzeniu Narodowym, izbie niższej parlamentu, oraz o łącznie 577 miejsc w czterech zgromadzeniach prowincji.

Nowy pakistański rząd będzie musiał zmierzyć się z wieloma poważnymi i palącymi problemami, od panującego w kraju kryzysu gospodarczego i walutowego, przez pogarszające się relacje z USA, po coraz dotkliwsze niedobory wody w całym kraju.

Występujący przeciw korupcji Khan obiecał zwolennikom "islamskie państwo dobrobytu", a swoją populistyczną kampanię przedstawiał jako walkę o obalenie chciwej elity politycznej, która hamuje rozwój kraju. Odpierał zarzuty o otrzymywanie wsparcia od armii, która przez wiele lat rządziła Pakistanem i nadal kontroluje ważne stanowiska w polityce bezpieczeństwa i zagranicznej.