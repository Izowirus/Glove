Pożary lasów spustoszyły w Portugalii od stycznia do 15 sierpnia 34 791 ha, z czego trzy czwarte olbrzymi pożar w regionie Algarve na początku miesiąca - podano w środę w raporcie portugalskiego Instytutu Ochrony Przyrody i Lasów (ICNF).
      
            Ten ostatni pożar rozpętał się w gminie Monchique 3 sierpnia i objął w sumie 26 763 ha.

Pożar w położonym na południu kraju rejonie Algarve był w tym roku jedynym wielkim pożarem, jak określa się wybuch żywiołu na przestrzeni obejmującej ponad 1000 hektarów lasu.

Dane pokazują, że pożary w 2018 roku są mniej dotkliwe niż w roku poprzednim, ponieważ prawie 35 000 spalonych w tym roku ha to połowa średniej z ostatniej dekady.

Do 15 sierpnia w całym kraju wybuchło łącznie 7 670 pożarów - poniżej średniej z lat 2008-17, wynoszącej 12 864. Rok 2018 jest jak dotąd drugim rokiem w ciągu ostatniej dekady, w którym odnotowano mniej pożarów, niż wynosi średnia.

Wśród głównych przyczyn pożarów były: zaprószenie ognia lub palenie ognisk (68 proc.) oraz podpalenia (14 proc.)

Najgorszym rokiem pod względem pożarów był w Portugalii 2017, kiedy ogień zniszczył ponad 200 000 hektarów i zginęło 116 osób.