Ok. 5 tys. osób jest zaginionych w wyniku niszczycielskiego trzęsienia ziemi, które 28 września nawiedziło indonezyjską wyspę Celebes - podała w niedzielę agencja ds.  zarządzania katastrofami w tym kraju. Kataklizm pochłonął 1763 istnienia ludzkie.
      
            Wcześniejszy bilans mówił o 1500 ofiarach śmiertelnych i około tysiącu zaginionych.

Jak poinformował rzecznik agencji ds. zarządzania katastrofami Sutopo Purwo Nugroho, takie szacunki, jeśli chodzi o liczbę zaginionych, przedstawili radni dwóch dzielnic Petobo i Balaroa w liczącej 380 tys. ludzi aglomeracji miasta Palu na północy wyspy.

Poszukiwania potrwają do czwartku, 11 października. Jeśli do tego czasu, zaginieni nie zostaną odnalezieni, będą uznani za martwych - sprecyzował rzecznik.

Wstrząsy, które nawiedziły przed ponad tygodniem Celebes, miały magnitudę 7,5 i wywołały fale tsunami sięgające sześciu metrów. Najbardziej ucierpiało miasto Palu, gdzie doszczętnie zniszczonych zostało ok. 1700 domów.