W drugiej turze wyborów prezydenckich w Gruzji zwyciężyła Salome Zurabiszwili, kandydatka niezależna wspierana przez Gruzińskie Marzenie, zdobywając 59,6 proc. głosów - wynika z danych opublikowanych w nocy ze środy na czwartek przez Centralną Komisję Wyborczą po przeliczeniu 98 proc. głosów.
      
            Kontrkandydat Zurabiszwili Grigol Waszadze ze Zjednoczonego Ruchu Narodowego uzyskał 40,4 proc. głosów.

"Wspólnie stanowczo i ostatecznie odrzuciliśmy ciężką przeszłość, to co przede wszystkim powstrzymywało wzmocnienie, rozwój i uwolnienie naszego społeczeństwa" - powiedziała Zurabiszwili w swoim sztabie wyborczym po ogłoszeniu wyników exit polls, które wskazywały na jej wygraną.

"Dziś mój kraj podjął zasadniczą decyzję. Decyzja ta jest bardzo ważna dla jutra Gruzji" - dodała dziękując swoim zwolennikom.

CKW poinformowała, że frekwencja w drugiej turze osiągnęła 56,23 proc.

W pierwszej turze wyborów różnica poparcia dla kandydatów wyniosła mniej niż 1 pkt proc.: Zurabiszwili uzyskała 38,64 proc. głosów, a Waszadze - 37,74 proc.

66-letnia Zurabiszwili zapowiada m.in. działania na rzecz praw człowieka i społeczeństwa obywatelskiego. Opowiada się za członkostwem Gruzji w UE i NATO. W czasie kampanii obiecywała, że będzie prezydentem, który zjednoczy gruzińskie społeczeństwo.

Zurabiszwili jest ostatnim prezydentem Gruzji wybranym w bezpośrednich wyborach. Zgodnie z nowelizacją konstytucji część uprawnień nowego prezydenta przejmie premier.

Z Tbilisi Natalia Dziurdzińska