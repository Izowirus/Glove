epa06804583 Rescued migrants are assisted after they disembark from the Coast Guard ship 'Diciotti' at the Catania port, in Catania, Italy, 13 June 2018. According to reports, over 900 migrants were rescued during an operation by the 'Diciotti'.  EPA/ORIETTA SCARDINO 
Dostawca: PAP/EPA. Archiwum PAP/EPA © 2018 / ORIETTA SCARDINO
                                        

            Ponad 16 tysięcy migrantów przybyło do Włoch od początku tego roku - podało w sobotę MSW w Rzymie. W najnowszym raporcie podkreśliło, że w porównaniu z tym samym okresem zeszłego roku przypłynęło o 77 proc. mniej ludzi.
      
            Przedstawione dane obejmują czas od 1 stycznia do piątku włącznie. Przed rokiem do brzegów Włoch dotarło w ciągu niespełna pół roku 72 tys. migrantów. W czerwcu tego roku przybyło 2 886 migrantów, a w maju prawie 4 tysiące.

O 83 proc. spadła liczba przybyszów, którzy odpływają z brzegów Libii, co jest rezultatem działań prowadzonych przez służby tego kraju w ramach walki z przemytem migrantów. Liczba ta zmniejszyła się ostatnio również dlatego, że rząd Włoch zamknął porty dla statków organizacji pozarządowych, ratujących ludzi na morzu. Szef MSW Matteo Salvini zarzuca im współudział w przemycie migrantów i pomaganie przemytnikom, bo tak jego zdaniem należy traktować wypływanie statków po ludzi odpływających z Libii.

Jak wyjaśniło MSW, spośród wszystkich 16 tys. nowych przybyszów najwięcej jest obywateli Tunezji, Erytrei, Sudanu i Nigerii. Są też uciekinierzy z Wybrzeża Kości Słoniowej, Mali, Gwinei, Iraku, Pakistanu i Algierii.

Prezydent Francji Emmanuel Macron oświadczył w sobotę, że we Włoszech nie ma już tak wielkiego kryzysu migracyjnego, jaki był wcześniej i zwrócił uwagę na znaczny spadek liczby przybyłych.

"Trzeba to wyjaśnić i spojrzeć na liczby. Włochy nie przeżywają kryzysu migracyjnego, jaki utrzymywał się tam do zeszłego roku. Kto mówi inaczej, kłamie"- stwierdził Macron po spotkaniu z premierem Hiszpanii Pedro Sanchezem w Paryżu.

Z Rzymu Sylwia Wysocka