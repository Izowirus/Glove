PAP/EPA/PATRICK SEEGER 
                                        

            W najbliższy wtorek w Parlamencie Europejskim odbędzie się wysłuchanie publiczne na temat sytuacji praworządności w Polsce - dowiedziała się PAP ze źródeł unijnych. Zaproszenie dostał m.in. minister sprawiedliwości Zbigniew Ziobro.
      
            Szef resortu sprawiedliwości nie potwierdził jeszcze, czy weźmie udział w spotkaniu. W planie wysłuchania są też wystąpienia wiceszefa Komisji Europejskiej Fransa Timmermansa oraz rzecznika praw obywatelskich Adama Bodnara.

Na posiedzeniu - według rozmówcy PAP - ma być przedstawiony raport po wizycie delegacji Komisji Wolności Obywatelskich, Sprawiedliwości i Spraw Wewnętrznych (LIBE) we wrześniu w Polsce. Za jego przygotowanie odpowiedzialny jest szef komisji LIBE Claude Moraes.

Brytyjski europoseł mówił podczas wizyty w Warszawie, że polski rząd ma prawo przeprowadzać reformę wymiaru sprawiedliwości, powinien jednak wziąć pod uwagę zastrzeżenia, które wyrażają instytucje unijne i organizacje zewnętrzne.

Wysłuchanie obędzie się dzień po upływie terminu wyznaczonego władzom w Warszawie na złożenie do Komisji Europejskiej sprawozdania z wykonywania decyzji Trybunału Sprawiedliwości w sprawie środków tymczasowych. Decyzja TSUE zakłada zawieszenie stosowania przepisów ustawy o Sądzie Najwyższym i przywrócenie odesłanych na emeryturę sędziów.

Zbieżność dat jest jednak przypadkowa, bo decyzja o tym, że wysłuchanie odbędzie się na posiedzeniu komisji wolności obywatelskich 20 listopada, zapadła pod koniec września.

Z nieoficjalnego na razie porządku obrad, który widziała PAP, wynika, że Ziobro (jeśli przyjedzie do Brukseli) będzie występował w tym samym panelu co Frans Timmermans.

Następnie o sytuacji dotyczącej procedury z art. 7 unijnego traktatu wobec Polski mają opowiadać przedstawiciele obecnej austriackiej i przyszłej rumuńskiej prezydencji.

W kolejnym panelu przewidziane są wystąpienia reprezentantów Komisji Weneckiej, Rady Europy, przewodniczącego Europejskiej Sieci Rad Sądownictwa Keesa Sterka (polska Krajowa Rada Sądownictwa została zawieszona w prawach członka tej organizacji w związku z zarzutami o upolitycznienie) oraz rzecznika praw obywatelskich.

Na panel środowiska akademickiego zaproszeni zostali prof. prawa europejskiego z Uniwersytetu Middlesex w Londynie Laurent Pech, dr Tymoteusz Zych z Uniwersytetu Kardynała Stefana Wyszyńskiego w Warszawie, prawnik Michał Wawrykiewicz ze stowarzyszenia Wolne Sądy oraz Danuta Przywara z Helsińskiej Fundacji Praw Człowieka.

Delegacja Komisji Wolności Obywatelskich, Sprawiedliwości i Spraw Wewnętrznych przebywała w Polsce w dniach 19-21 września. Jej celem była ocena stanu zagrożenia dla rządów prawa i podstawowych wartości UE w Polsce.

Europosłowie spotkali się wówczas z sędzią Małgorzatą Gersdorf, przewodniczącym KRS Leszkiem Mazurem, ministrem spraw zagranicznych Jackiem Czaputowiczem, RPO, przedstawicielami Sejmu i Senatu, politykami opozycyjnymi, byłym prezesem Trybunału Konstytucyjnego Andrzejem Rzeplińskim i Amnesty International. Delegacja chciała się spotkać z prezesem PiS Jarosławem Kaczyńskim i ministrem sprawiedliwości, ale jej odmówiono.

Parlament Europejski oraz LIBE przeprowadziły już kilka debat dotyczących sytuacji w Polsce, jednak wysłuchanie zgromadzi największą dotychczas liczbę krytyków zmian w sądownictwie przeprowadzanych przez rządzącą większość.

Z Brukseli Krzysztof Strzępka