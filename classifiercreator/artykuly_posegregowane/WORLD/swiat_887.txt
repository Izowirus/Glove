Chinese Foreign Minister Wang Yi speaks about the summit between US President Donald Trump and North Korean leader Kim Jong Un, during a joint briefing with Association of South East Asian Nations (ASEAN) Secretary-General Lim Jock Hoi (not pictured) at the Foreign Ministry in Beijing, China, 12 June 2018. Archiwum fot. PAP/EPA/GREG BAKER / POOL
                                        

            MSZ Chin w sobotę wyraziło "poważne zaniepokojenie" wypowiedziami USA na temat Korei Płn. W piątek prezydent USA Donald Trump odłożył wizytę sekretarza stanu Mike'a Pompeo w Pjongjangu i zarzucił Chinom przyczynienie się do braku postępów ws. denuklearyzacji.
      
            Chińskie ministerstwo spraw zagranicznych w wydanym oświadczeniu przekazało, że "zwróciło się w ostrym tonie" do przedstawicieli władz USA w tej sprawie. Zapowiedziało też, że Państwo Środka będzie nadal odgrywać pozytywną rolę w wysiłkach na rzecz denuklearyzacji Półwyspu Koreańskiego.

Wcześniej w sobotę MSZ Korei Południowej uznało odłożenie wizyty Pompeo w Pjongjangu za "niefortunne". Resort w Seulu zaznaczył, że najważniejsze jest dążenie do "znacznego postępu" w kwestii likwidacji północnokoreańskiego arsenału atomowego oraz "zachowanie długoterminowej wizji" w przeciwieństwie do "przypisywania znaczenia każdej zmianie sytuacji".

Trump poinformował w piątek na Twitterze, że polecił Pompeo odłożyć zaplanowaną podróż do Korei Płn., jako powód wskazując niewystarczające postępy w sprawie denuklearyzacji północnokoreańskiego reżimu. W jego ocenie Chiny przestały angażować się w wysiłki mające doprowadzić do likwidacji arsenału atomowego KRLD z powodu asertywnej postawy USA w relacjach handlowych z Państwem Środka.

W czwartek Pompeo mianował wysokiego rangą przedstawiciela kierownictwa koncernu motoryzacyjnego Ford, Stephena Bieguna na swojego specjalnego wysłannika do Korei Północnej oraz zapowiedział, że obaj w przyszłym tygodniu odwiedzą komunistyczny reżim. Jak pisze Reuters, wizyta ta miała przełamać impas w negocjacjach poświęconych denuklearyzacji, trwający od spotkania Trumpa i przywódcy Korei Płn. Kim Dzong Una 12 czerwca w Singapurze.

Pompeo domaga się od strony północnokoreańskiej konkretnych działań w kierunku likwidacji arsenału atomowego, tymczasem Pjongjang żąda, by najpierw na ustępstwa poszedł wobec niego Waszyngton.