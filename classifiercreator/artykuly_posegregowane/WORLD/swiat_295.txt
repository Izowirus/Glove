Minister ds. pomocy humanitarnej Beata Kempa w imieniu premiera Mateusza Morawieckiego podpisała w poniedziałek w Waszyngtonie z Amerykańską Agencją Rozwoju Międzynarodowego porozumienie o współpracy w dziedzinie pomocy humanitarnej na Bliskim Wschodzie.
      
            Umowę określającą ogólne zasady współpracy Polski z Stanami Zjednoczonymi w realizacji programów pomocowych przede wszystkim dla ofiar konfliktów w Syrii i w Iraku ze strony amerykańskiej podpisał szef federalnej agencji (U.S. Agency of International Development, USAID) Mark Green.

USAID z budżetem ponad 27 mld dolarów i zatrudniająca prawie 4 tys. pracowników jest największą tego typu rządową agencją pomocy humanitarnej i rozwoju na świecie.

Jak powiedziała minister Kempa w rozmowie z korespondentami polskich mediów, porozumienie określające ogólne zasady współpracy w dziedzinie realizacji programów pomocowych pomiędzy Polską i USAID jest pierwszym takim porozumieniem zawartym z obcym rządem przez tę amerykańską agencję. Jak mówiła polska polityk, zostało przygotowane w rekordowym czasie zaledwie kilku tygodni.

Programy pomocowe - mówiła minister Kempa - będą w pierwszej kolejności koncentrowały się na pomocy dla mniejszości religijnych i etnicznych, chrześcijan i jazydów, ofiar prześladowań religijnych w Iraku i w Syrii.

"Odnotowaliśmy dzisiaj (podczas spotkania w USAID – PAP), że o ile przed wojną w Iraku i w Syrii było 1,5 mln chrześcijan, to dzisiaj jest odpowiednio 500 tys. i 450 tys. chrześcijan i nadal sytuacja jest dramatyczna. Pokazuje to, że te działania są niesłychanie potrzebne" – powiedziała polska minister.

Kempa zwróciła też uwagę, że oprócz pomocy medycznej, wsparcia w odbudowie miast w Iraku, jak np. Mosulu, olbrzymie znaczenie ma akcja edukacyjna – zwrócenie uwagi opinii publicznej w Polsce i na świecie "na sytuację tych mniejszości".

Minister poinformowała, że USAID na różne programy pomocowe dla mniejszości etnicznych i religijnych, które padły ofiarą ostatnich wojen w Syrii i w Iraku, zamierza przeznaczyć w sumie 178 mln dolarów.

Beata Kempa podczas czterodniowej wizy w Waszyngtonie omówi zagadnienia polsko-amerykańskiej współpracy w dziedzinie pomocy humanitarnej na Bliskim Wschodzie i w innych zapalnych regionach świata, np. w Afryce, gdzie pomoc ta ma kluczowe znaczenie. Będzie rozmawiać z przedstawicielami waszyngtońskiej administracji, w tym doradczynią wiceprezydenta Mike'a Pence’a do spraw międzynarodowych Gabrielle L. Cowan, z ambasadorem do spraw międzynarodowych swobód religijnych Samuelem Brownbackiem, z ustawodawcami na Kapitolu oraz z ekspertami prywatnych pozarządowych amerykańskich organizacji humanitarnych.

Z Waszyngtonu Tadeusz Zachurski