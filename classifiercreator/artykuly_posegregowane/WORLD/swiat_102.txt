W tsunami w Cieśninie Sundajskiej między Sumatrą a Jawą po sobotnim wybuchu wulkanu Krakatau zginęło 373 ludzi, 128 uznano za zaginionych, a rannych jest niemal 1460 - podały w poniedziałek indonezyjskie władze.

      
            Indonezyjska agencja ds. zwalczania skutków katastrof (BNPB) nadal prowadzi w poniedziałek akcję ratowniczą, ponieważ nadal jeszcze mogą być żywi ludzie pod gruzami. W działaniach pomagają Lekarze bez Granic (Medecins sans Frontieres), a ONZ zaoferowało pomoc humanitarną i logistyczną, głównie w postaci transportu i kuchni polowych.

Wskutek tsunami zniszczonych zostało ponad 600 domów, niemal 70 hoteli oraz 420 łodzi. 11 tys. ludzi pozbawionych zostało dachu nad głową. Wśród ofiar śmiertelnych nie ma cudzoziemców, ale bilans ofiar i poszkodowanych może jeszcze wzrosnąć.

Prezydent Indonezji Joko Widodo udał się śmigłowcem do prowincji Banten na północnym wybrzeżu Jawy obserwować akcję ratowniczą i odwiedzić szpitale polowe i mieszkańców. "Tsunami w sobotę w nocy przyniosło ofiary i straty w Pandeglang, Serang, Lampung Selatan, Tanggamus i Pesawaran" - napisał na Twitterze.

Pandeglang, około 100 km na północ od Dżakarty, to rejon najbardziej dotknięty przez tsunami.

Indonezja nie ma systemu wczesnego ostrzegania przed tsunami - powiedział rzecznik agencji BNPB Sutopo Purwo Nugroho. Istniejący system ostrzega tylko przed trzęsieniami ziemi. Według indonezyjskich władz i mediów, przyczyną tsunami były najpewniej wstrząsy i osunięcia dna morskiego po piątkowej erupcji wulkanu Krakatau. Według rzecznika BNPB, nie widać było żadnych oznak zbliżającego się tsunami, które uderzyło 25 minut po wybuchu wulkanu.

Krakatau, jeden z najaktywniejszych wulkanów na świecie, w ostatnich miesiącach wybuchał wielokrotnie. Jego nadwodna część tworzy wyspę o pow. 10,5 km kw. w Cieśninie Sundajskiej. Słynny wielki wybuch Krakatau miał miejsce w sierpniu 1883 r., kiedy śmierć poniosło 36 tys. ludzi.

Cieśnina Sundajska łączy Morze Jawajskie z Oceanem Spokojnym.

We wrześniu ponad 2 tys. osób poniosło śmierć w rezultacie silnego trzęsienia ziemi w rejonie indonezyjskiej wyspy Sulawesi. Fale tsunami wyrządziły wtedy poważne zniszczenia w nadmorskim mieście Palu.

Indonezja położona jest w aktywnym sejsmicznie rejonie tzw. ognistego pierścienia otaczającego Ocean Spokojny. Charakteryzuje się on częstymi erupcjami wulkanów i trzęsieniami ziemi.

Do tsunami w Cieśninie Sundajskiej doszło na kilka dni przed rocznicą potężnego tsunami, które w 2004 roku przyniosło śmierć 226 tysiącom ludzi na północnym wybrzeżu Sumatry i w 14 krajach regionu Azji Południowej, w tym ponad 120 tys. w samej Indonezji.