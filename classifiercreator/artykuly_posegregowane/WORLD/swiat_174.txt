Zmarła jedna z osób rannych we wtorkowym zamachu w Strasburgu - podało w czwartek biuro prokuratora Paryża. Bilans ofiar śmiertelnych ataku w pobliżu tamtejszego jarmarku bożonarodzeniowego wzrósł do trzech osób.
      
            Według najnowszych informacji pięciu z 13 rannych odniosło ciężkie obrażenia.

We wtorek wieczorem w pobliżu jarmarku bożonarodzeniowego w centrum Strasburga mężczyzna otworzył ogień do ludzi, zabijając na miejscu dwie osoby i raniąc 14 osób, w tym obywatela RP.

Napastnik jest poszukiwany. Policja zidentyfikowała podejrzanego jako urodzonego w Strasburgu 29-letniego Cherifa Chekatta, figurującego na liście obserwacyjnej służb specjalnych jako osoba potencjalnie zagrażająca bezpieczeństwu.