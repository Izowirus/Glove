Usłyszałem, że jest poparcie dla projektu Fort Trump - powiedział szef MON Mariusz Błaszczak po poniedziałkowym spotkaniu z doradcą prezydenta USA Donalda Trumpa ds. bezpieczeństwa narodowego Johnem Boltonem w Waszyngtonie.
      
            Minister obrony, który przebywa z wizytą w Stanach Zjednoczonych, powiedział polskim dziennikarzom, że jego wcześniejsza rozmowa z amerykańskim politykiem dotyczyła m.in. projektu Fort Trump oraz baz sił amerykańskich w Polsce.

"Zależy nam na tym, żeby wojsko amerykańskie w Polsce stacjonowało, żeby zapewnić w ten sposób bezpieczeństwo Polsce, ale także całej wschodniej flance NATO" - podkreślił Błaszczak.

Pytany, co usłyszał podczas poniedziałkowej rozmowy na temat projektu Fort Trump, odpowiedział, że usłyszał, iż "jest poparcie dla tego projektu". "Szczegóły oczywiście są omawiane w ramach grupy roboczej polsko-amerykańskiej w Pentagonie, a więc pracujemy nad tym, żeby szczegóły były satysfakcjonujące dla obu stron" - dodał polityk.

Błaszczak zaznaczył również, że jego celem jako ministra jest też m.in. zakup nowoczesnego sprzętu dla wojska. Zwrócił w tym kontekście uwagę na toczące się procedury dotyczące zakupu amerykańskiego systemu rakiet Patriot oraz rakiet HIMARS.

"Rozmawiałem z ambasadorem Boltonem na temat przyspieszenia procedur administracyjnych związanych z umożliwieniem kupienia tego sprzętu na wyposażenie wojska polskiego" - poinformował szef MON.