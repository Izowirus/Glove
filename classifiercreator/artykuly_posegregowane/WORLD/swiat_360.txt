Dwudniowy szczyt Wspólnoty Gospodarczej Azji i Pacyfiku (APEC) w Papui-Nowej Gwinei zakończył się w niedzielę bez wspólnego komunikatu przywódców państw tego międzynarodowego układu. Powodem były napięcia na linii USA-Chiny.
      
            Reuters zauważa, że końcowy komunikat przywódców był publikowany po każdym szczycie APEC od 1993 roku.

Spotkanie APEC w Port Moresby zdominował spór handlowy między Waszyngtonem i Pekinem. Przedstawiciele amerykańskiej i chińskiej administracji zaprezentowali na nim konkurencyjne wizje globalnego przywództwa.

Różne pomysły dotyczące regionu spowodowały, że trudno było osiągnąć zgodę w kwestii komunikatu - powiedział Reutersowi szef MSZ Papui-Nowei Gwinei Rimbink Pato. Szef papuaskiego rządu Peter Paire O'Neill nie wykluczył jednak, że zostanie wydane oświadczenie na niższym poziomie. 

O braku porozumienia w kwestii końcowego komunikatu przywódców APEC poinformował również premier Kanady Justin Trudeau oraz strona chińska.