Rozmowy przedstawicieli Białego Domu oraz Kongresu w sprawie zakończenia częściowego zawieszenia działania rządu federalnego USA (shutdown) nie przyniosły w sobotę przełomu - informują amerykańskie media. Strony planują wrócić do negocjacji w niedzielę.
      
            W dwugodzinnych sobotnich rozmowach z przedstawicielami Demokratów Biały Dom reprezentowała delegacja na czele z wiceprezydentem Mike'iem Pence'em. Jak przekazał, negocjacje koncentrowały się głównie na kwestiach bezpieczeństwa, a nie na dokładnej kwocie jaka ma być przeznaczona na pozostający kością niezgody mur na południowej granicy USA.

Druga strona rozmów przekazała, że w sobotę Biały Dom "ani drgnął" w kwestii żądania ponad 5 mld USD na budowę muru - pisze AP. Przedstawiciele demokratycznej przewodniczącej Izby Reprezentantów Nancy Pelosi utrzymują jednak, że obecne stanowisko Białego Domu jest "nie do utrzymania".

"Niewiele dzisiaj zrobiono" - napisał na Twitterze po negocjacjach prezydent USA Donald Trump. Wcześniej w piątek amerykański przywódca ostrzegł, że może utrzymać częściowe zawieszenie funkcjonowania rządu federalnego (shutdown) "przez miesiące, a nawet lata".

Obie strony mają się spotkać ponownie w niedzielę po południu. W ocenie amerykańskich mediów nie ma jednak wielkiej nadziei, że w najbliższym czasie dojdzie do porozumienia.

Izba Reprezentantów przegłosowała w czwartek dwie ustawy budżetowe, których celem jest zakończenie częściowego zawieszenia rządu federalnego. W ustawach nie przewidziano 5,7 mld dolarów na budowę muru na granicy z Meksykiem, czego domaga się Trump.

Shutdown, czyli częściowe zawieszenie rządu federalnego w USA trwa od 22 grudnia. Wówczas to Senat nie zdołał zagłosować nad prowizorium budżetowym, gdyż Republikanie nie mieli szans na przeforsowanie ustawy przewidującej środki na budowę muru. Do przyjęcia ustawy budżetowej wymagana jest kwalifikowana większość, przynajmniej 60 głosów w Senacie, podczas gdy Partia Republikańska w izbie wyższej miała przewagę zaledwie dwóch głosów.

Wcześniej ustawa przewidująca środki na budowę muru została przegłosowana w Izbie Reprezentantów głosami Republikanów, którzy mieli w niej przewagę.

W czwartek w południe czasu amerykańskiego amerykański Kongres rozpoczął nową, 116. kadencję. Obecnie w Izbie Reprezentantów przewagę mają Demokraci (235-199), dzięki czemu mogli oni przegłosować ustawy nieprzewidujące funduszy na mur graniczny. Przegłosowanie takich ustaw zapowiadała Pelosi, która oświadczyła, że nie ma argumentów mogących ją przekonać do zmiany stanowiska w sprawie muru. Ustawy trafią teraz do Senatu, gdzie przewagę mają Republikanie.