Po sobotnim wieczornym spotkaniu szefa Komisji Europejskiej Jean-Claude'a Junckera i premier wielkiej Brytanii Theresy May KE ogłosiła, że wszystko jest na dobrej drodze do niedzielnego szczytu, który ma zatwierdzić porozumienie ws. Brexitu.
      
            "To było konstruktywne spotkanie. Jesteśmy na dobrej drodze na jutro" - powiedziała PAP rzeczniczka KE Mina Andreewa.

W niedzielę rano 27 przywódców krajów unijnych ma zatwierdzić umowę ws. wyjścia Wielkiej Brytanii z UE i deklarację polityczną dotyczącą przyszłej współpracy.

Wcześniej w sobotę udało się rozwiązać ostatni problem ws. Brexitu dotyczący Gibraltaru, przez który Hiszpania groziła zablokowaniem umowy.

Hiszpania domagała się dwustronnego porozumienia z Londynem dotyczącego Gibraltaru i groziła zablokowaniem w niedzielę umowy o Brexicie. W sobotę w Madrycie premier Pedro Sanchez poinformował, że wszelkie przyszłe decyzje dotyczące Gibraltaru będą podejmowane z udziałem Hiszpanii.

W sobotę wieczorem May ma jeszcze spotkanie z szefem Rady Europejskiej Donaldem Tuskiem.