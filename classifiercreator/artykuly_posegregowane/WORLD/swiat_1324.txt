epa06836209 Italian Prime Minister Giuseppe Conte (L) and French President Emmanuel Macron (R) attend the informal meeting on migration and asylum issues in Brussels, Belgium, 24 June 2018. European Commission President Jean-Claude Juncker hosts the gathering ahead of a full summit of all 28 European Union leaders to overhaul the EU asylum system on June 28.  EPA/OLIVIER HOSLET 
Dostawca: PAP/EPA. PAP/EPA © 2018 / OLIVIER HOSLET
                                        

            Niedzielne spotkanie 16 przywódców krajów UE nie przyniosło konkretnego rozwiązania problemu migracji. Liderzy nie przyjęli deklaracji końcowej. Włochy przedstawiły swój plan m.in. w sprawie podziału migrantów; Niemcy chcą porozumień w mniejszych grupach.
      
            Kanclerz Niemiec Angela Merkel podkreśliła w krótkim oświadczeniu dla mediów po miniszczycie, że widziała na nim "dużo dobrej woli", a także, poza dzielącymi państwa różnicami, wiele wspólnego w podejściu.

"Wszyscy zgodziliśmy się, że chcemy zmniejszać nielegalną migrację, że chcemy strzec naszych granic i że wszyscy jesteśmy za to odpowiedzialni. Nie może być tak, że jedni mierzą się tylko z migracją pierwotną, a inni tylko z migracją wtórną" - podkreślała niemiecka kanclerz.

Migracja pierwotna dotyczy osób przybywających do granic zewnętrznych UE, głównie z Afryki do Włoch, natomiast wtórna dotyczy przepływów migracyjnych z jednego kraju unijnego do drugiego i jest największym problemem Niemiec. Berlin wydaje się pogodzony z tym, że przynajmniej na razie nie ma mowy o jednolitym podejściu całej UE do problemu. Szefowa niemieckiego rządu chce w najbliższych dniach pracować z poszczególnymi krajami nad wypracowaniem dwustronnych i trójstronnych porozumień w tej kwestii.

"Tam, gdzie to możliwe, chcemy europejskich rozwiązań. Tam, gdzie nie jest to możliwe, chcemy zebrać chętnych i znaleźć wspólne ramy działania" - mówiła Merkel.



Premier Włoch Giuseppe Conte napisał na Twitterze, że jest zadowolony ze spotkania. "Skierowaliśmy debatę, która się toczy, we właściwą stronę" - podkreślił. Włochy przedstawiły przed spotkaniem dokument, w którym wzywają m.in. do tego, by kraje UE podzieliły się migrantami ekonomicznymi napływającymi do UE. Te, które by odmówiły, musiałyby się liczyć z obcięciem funduszy UE.

Źródła unijne zbliżone do spotkania relacjonowały, że podczas miniszczytu Conte nie był tak radykalny, dlatego jego propozycje były przyjmowane przychylnie. Jeden z urzędników KE ocenił, że włoska propozycja jest w 85 proc. zbieżna z pomysłami, które sama Komisja realizuje lub opracowuje. Inne źródło pytane o podział migrantów ekonomicznych, jaki chciałby realizować Conte, stwierdziło: "Nie ma na to szans".

Szef rządu Malty Joseph Muscat przekonywał, że niedzielne spotkanie było lepsze, niż oczekiwano. "Został osiągnięty jakiś postęp. (...) Będziemy się lepiej rozumieć na spotkaniu w przyszłym tygodniu (tj. na szczycie unijnym - PAP). Nie chodzi o deklaracje na wysokim szczeblu. Jestem całkowicie przeciwny składaniu takich deklaracji. To, czego potrzebujemy, to działania operacyjne. Na morzu są ludzie, sytuacja pogorszy się, że jeśli nie podejmiemy decyzji w nadchodzących dniach. Z tego, co usłyszałem dziś, mogę wyciągnąć wniosek, że jest wola do zmian operacyjnych" - oświadczył Muscat.

Premier Hiszpanii Pedro Sanchez wskazywał, że wszyscy uczestnicy spotkania zgodzili się, że potrzebna jest wspólna wizja i odpowiedzialność za wspólne wyzwanie, jakim jest radzenie sobie z przepływami migracyjnymi.

Migracja ma być jednym z głównych tematów właściwego szczytu UE, który odbędzie się w czwartek i piątek w Brukseli.

Z Brukseli Krzysztof Strzępka