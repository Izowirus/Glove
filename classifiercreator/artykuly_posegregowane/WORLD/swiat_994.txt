Obowiązujący w północnej Syrii system demokratycznego federalizmu powinien zostać wprowadzony w całym kraju - powiedział w rozmowie z PAP lider syryjskich Kurdów Aldar Chalil. Dodał, że nie przewiduje rychłego wycofania się Stanów Zjednoczonych z tych terenów.
      
            Chalil, który jest przywódcą Ruchu na rzecz Społeczeństwa Demokratycznego (Tev-Dem), czyli głównej koalicji politycznej w Demokratycznej Federacji Północnej Syrii (DFPS), uważa, że przedstawiciele Syryjskiej Rady Demokratycznej (MDS) udali się do Damaszku na rozmowy z syryjskimi władzami, bo zostali wykluczeni z negocjacji pokojowych prowadzonych pod auspicjami ONZ w Genewie, a także z rozmów pod patronatem Rosji, Turcji i Iranu w Astanie. MDS to główny organ władzy cywilnej w DFPS.

Lider Tev-Dem ocenił, że rozmowy w Genewie i Astanie są pozbawione sensu i znaczenia, gdyż rezydująca w Turcji opozycja nie ma żadnego wpływu na rzeczywistość w Syrii. „To my jesteśmy tu na miejscu, kontrolujemy 30 proc. terytorium kraju, pokonaliśmy Państwo Islamskie (IS) i zbudowaliśmy demokratyczny system, w którym wszystkie grupy etniczne i religijne mają równe prawa” - podkreślił.

Zdaniem kurdyjskiego polityka fakt, że syryjska opozycja popiera prezydenta Turcji Recepa Tayyipa Erdogana świadczy o tym, iż nie jest ona przeciwna rządom niedemokratycznym, a jedynie chce zdobyć władzę. Chalil ocenił też, że zapowiedziane na lipcowych rozmowach przedstawicieli Rosji, Turcji, Iranu oraz syryjskiego rządu i opozycji w Soczi prace nad nową konstytucją syryjską zakończą się fiaskiem. „Żadne ustalenia, które są dokonywane bez nas, nie mają szans na sukces” - powiedział PAP.

Chalil zaznaczył, że Syria potrzebuje demokratycznego rozwiązania na drodze pokojowej, a władze syryjskie twierdzą, że też tego chcą. „Dlatego przyjęliśmy ich zaproszenie na rozmowy w Damaszku, ale nic tam się nie zdarzyło, nie doszliśmy do żadnego porozumienia” - powiedział.

Lider Tev-Dem nazwał „dziecinnym gadaniem na Facebooku” pogłoski, że celem rozmów MDS i władz syryjskich jest przywrócenie kontroli sił rządowych nad terenami północnej Syrii. „Pięć tysięcy naszych żołnierzy zginęło, by wprowadzić tu demokratyczny federalizm, więc twierdzenie, że z tego zrezygnujemy, jest niepoważne” - powiedział PAP.

Kurdyjski polityk potwierdził, że Syryjskie Siły Demokratyczne gotowe są uczestniczyć w ofensywie rządowej przeciwko dżihadystom w syryjskiej muhafazie Idlib
 
Chalil podkreślił też, że nie spodziewa się, by doszło do rozwiązania siłowego. „Reżim musiałby być szalony, by nas atakować. Oni są słabi, a my silni” - ocenił. Jak dodał, MSD chce pokoju i nie zaatakuje sił rządowych, ale w razie ataku będzie się bronić.

Kurdyjski polityk potwierdził również, że Syryjskie Siły Demokratyczne, czyli siły zbrojne DFPS, gotowe są uczestniczyć w ofensywie rządowej przeciwko dżihadystom w syryjskiej muhafazie Idlib. Dodał jednak, że oczekuje, iż po przywróceniu rządowej kontroli nad tym terenem armia syryjska pomoże SDF odzyskać kontrolę nad Afrinem - kurdyjską enklawą w północno-zachodniej muhafazie Aleppo, pod koniec marca zajętą przez turecką armię.

„Nasza gotowość do wzięcia udziału w tych walkach wynika z dwóch kwestii. Po pierwsze, zawsze jesteśmy gotowi walczyć z dżihadystami, bo to jest nasz główny wróg. Po drugie, Idlib graniczy z Afrinem, więc przybliża to nas do odzyskania tego terenu” - wyjaśnił Chalil, dodając, że w jego ocenie walki w Idlibie oznaczać będą koniec porozumienia turecko-rosyjskiego w sprawie Syrii i dlatego Rosja może wówczas pozwolić syryjskim siłom rządowym rozpocząć walkę o Afrin.

Chalil ocenił też, że podział Syrii na dwie części nie będzie trwały. „Teraz Eufrat dzieli Syrię na strefę kontrolowaną przez Rosję i reżim oraz na naszą strefę, w której są również Amerykanie” - powiedział, dodając, że dla MDS cała północna Syria „od (miasta) Derik po Afrin” jest częścią DFPS. Zdaniem lidera Tev-Dem ta sytuacja nie zagraża jednak jedności Syrii. „Naszym celem jest to, by Syria była zjednoczona i by w całym kraju panował jeden system: demokratyczny federalizm” - podkreślił.

Jak przyznał, osiągnięcie tego celu będzie trudne, gdyż „demokracja to kultura, która jest obca dyktatorom”. Wyraził jednak przekonanie, że rządy syryjskiego prezydenta Baszara el-Asada nie są oparte na systemie politycznym, ale na sile. „Reżim jest słaby a my jesteśmy silni” - dodał, sugerując, że daje to szansę na wprowadzenie demokratycznego federalizmu w całej Syrii. Zastrzegł jednak, że „nie jest to kwestia miesięcy, ale znacznie dłuższej perspektywy czasu”.

Zdaniem kurdyjskiego polityka taka ustrojowa przemiana w Syrii będzie możliwa dzięki wzmocnieniu demokratycznej świadomości różnych grup społecznych w tym kraju, a także dzięki relacjom dyplomatycznym MDS z innymi krajami, mającymi decydujący wpływ na przyszłość Syrii.

Zdaniem Chalila napięcia między USA a Iranem nie zwiastują wycofania się Amerykanów z Syrii
 
„Amerykanie i Francuzi są tu, na miejscu, więc są dla nas głównymi partnerami” - podkreślił Chalil. Jak dodał, nie spodziewa się, by siły zbrojne tych krajów wycofały się z północnej Syrii w najbliższym czasie. Potwierdził też, że w ostatnich dniach do północnej Syrii wjechały setki amerykańskich ciężarówek ze sprzętem wojskowym. „Cały czas wjeżdżają i wyjeżdżają, wymieniają swoje hummery na nowe” - powiedział.

Zdaniem Chalila napięcia między USA a Iranem nie zwiastują wycofania się Amerykanów z Syrii. Zaznaczył, że nic mu nie wiadomo, by specjalny wysłannik prezydenta USA Brett McGurk był zwolennikiem wycofania sił amerykańskich z Syrii. Wcześniej takie sugestie pojawiały się w mediach.

Ocenił natomiast, że relacje DFPS z Rosją są obecnie skomplikowane. „W Afrinie Rosja wbiła nam nóż w plecy” - podkreślił, nawiązując do rosyjskiej zgody na tureckie naloty na tę enklawę.

Zdaniem Chalila teraz „trudniej jest nam układać się z Rosjanami, bo straciliśmy do nich zaufanie”. Kurdyjski polityk dodał, że Rosja musiałaby odbudować to zaufanie, ale trudno powiedzieć, w jaki miałaby to zrobić sposób.

„Nigdy nie atakowaliśmy Turcji, ale mamy prawo bronić się przed jej atakami” - powiedział Chalil w odpowiedzi na pytanie PAP, czy możliwa jest normalizacja stosunków DFPS z Turcją. „Chcemy tylko, by Turcja skończyła okupację Afrinu i zaprzestała ataków na nas” - podkreślił.

Chalil zapowiedział, że wybory powszechne do parlamentu DFPS odbędą się po wyzwoleniu Afrinu spod okupacji tureckiej
 
Jako dobre ocenił też relacje DFPS z ONZ. „Nie mamy też żadnych problemów z arabskimi krajami w regionie” - dodał, oceniając jednak te stosunki jako „proste relacje”. Podkreślił też, że nie ma żadnych zapowiedzi ze strony tych krajów w sprawie pomocy gospodarczej czy wsparcia odbudowy miast w północnej Syrii.

„Nie mamy żadnych relacji z Izraelem” - podkreślił lider Tev-Dem. „Oni wspierają nas tylko w mediach” - dodał oceniając, że podobny charakter ma wsparcie Turcji dla Palestyńczyków. „Erdogan gra kartą palestyńską i muzułmańską, a w rzeczywistości ma świetne relacje z Izraelem” - ocenił.

Chalil przyznał również, że pomoc międzynarodowa dla północnej Syrii jest znikoma. „To my pokonaliśmy terrorystów IS i skorzystał na tym cały świat” - podkreślił, dodając, że prawie nikt nie chce teraz pomóc siłom kurdyjskim w odbudowie zrujnowanych miast takich jak Ar-Rakka czy Kobane.

Lider Tev-Dem negatywnie ocenił migrację Kurdów z północnej Syrii do Europy. „To źle, że opuszczają swoją ojczyznę” - podkreślił. Odkąd północna Syria jest już bezpieczna i nie ma tam ani wojny, ani IS, coraz mniej osób wyjeżdża, a wiele wraca - dodał. Ocenił jednak, że spośród liczącej 2-2,5 mln osób społeczności kurdyjskiej w Syrii kraj ten opuściło aż pół miliona Kurdów, z czego 200 tys. udało się do Europy.

Chalil zapowiedział również, że wybory powszechne do parlamentu DFPS odbędą się po wyzwoleniu Afrinu spod okupacji tureckiej. „Dotychczas mieliśmy bezpośrednie wybory na dwóch szczeblach: lokalnym i regionalnym. Okupacja Afrinu uniemożliwia nam przeprowadzenie wyborów na trzecim szczeblu, więc do tego czasu władze DFPS wyłaniane są drogą pośrednią przez osoby wybrane na szczeblu regionalnym” - wyjaśnił.

Z Al-Kamiszli Witold Repetowicz