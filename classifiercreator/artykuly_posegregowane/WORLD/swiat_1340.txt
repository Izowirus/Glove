Tartu, Estonia, 22.06.2018. Prezydent RP Andrzej Duda (2P) i prezydent Republiki Estońskiej Kersti Kaljulaid (3L) podczas spotkania w Hotelu Lydia w Estonii, 22 bm. Wizyta prezydenta Dudy związana jest z 100. rocznicą Niepodległości Estonii. (nlat)  PAP/Adam Guz 
                                        

            Od spotkania z prezydent Estonii Kersti Kaljulaid rozpoczęła się w piątek w Tartu oficjalna część wizyty prezydenta Andrzeja Dudy w tym kraju. Wraz z kilkoma przywódcami państw regionu Duda weźmie udział w obchodach 100-lecia niepodległości Estonii.
      
            Szef gabinetu prezydenta Krzysztof Szczerski zaznaczył w rozmowie z PAP, że jest to już kolejna wizyta polskiego prezydenta w państwach regionu "związana z tym, co można nazwać odrodzeniem państwowości krajów Europy Środkowej 100 lat temu".

Prezydencki minister podkreślił, że obchody odzyskania niepodległości i uzyskania państwowości są celebrowane wspólnie przez państwa naszego regionu.

Przypomniał, że przed niespełna dwoma tygodniami prezydent Estonii, a także przywódcy pozostałych państw wschodniej flanki NATO (Rumunii, Bułgarii, Węgier, Słowacji, Czech, Litwy, Łotwy) gościli w Warszawie na szczycie "bukareszteńskiej dziewiątki", który był połączony z wspólnym świętowaniem 100-lecia odzyskania przez Polskę niepodległości.

"Teraz prezydent wraz z małżonką składa rewizytę w Estonii w roku obchodów 100-lecia (jej) państwowości. Będą to obchody regionalne, ponieważ obok prezydenta Polski obecni będą także prezydenci Finlandii, Gruzji, Islandii, Łotwy i Litwy" - powiedział Szczerski. Zaznaczył, że taka formuła obchodów "pokazuje, jak żywa jest dzisiaj więź regionalna między Bałtykiem, Morzem Czarnym a Adriatykiem, sięgająca aż po Gruzję, po wspólnotę nordycko-skandynawską".

Zaznaczył, że intensywna współpraca regionalna między innymi między Estonią a Polską "właśnie dlatego ma szanse na powodzenie, że ma zarówno wymiar głęboko historyczny, tożsamościowy, osadzony we wspólnym doświadczeniu, jak również wymiar bardzo praktyczny, dotyczący bezpieczeństwa i rozwoju gospodarczego".

Szczerski zaznaczył, że wszystkie te kwestie będą tematami rozmów Dudy z Kaljulaid.

Po spotkaniu z estońską przywódczynią polski prezydent wraz z towarzyszącą mu małżonką, Agatą Kornhauser-Dudą, weźmie udział w otwarciu wystawy "Stosunki polsko-estońskie 1918-1939 w świetle estońskich archiwaliów". Następnie odbędzie się ceremonia oficjalnego powitania prezydentów i małżonek szefów państw, przybyłych na uroczystości związane ze 100-leciem niepodległości Estonii. Zaplanowane jest przemówienie powitalne Kaljulaid oraz burmistrza Tartu.

Po ceremonii przywódcy spotkają się z p.o. rektora Uniwersytetu w Tartu, a także wezmą udział w warsztatach naukowych z uczniami szkół średnich w Centrum Nauki AHHAA. Kolejnym punktem uroczystości będzie wizyta prezydentów i małżonek w Estońskim Muzeum Narodowym, które uzyskało tytuł Europejskiego Muzeum 2018 roku. Późnym wieczorem przywódcy wezmą udział w ceremonii otwarcia Bałtyckiego Festiwalu Studenckiego Gaudeamus.

Z Tartu Marzena Kozłowska