epa06973649 Performers take part in the Notting Hill Carnival Family Day in London, Britain, 26 August 2018. The street festival celebrates its 52nd anniversary and more than a million people are expected to attend the two-day celebration of Caribbean heritage on 26 and 27 August.  EPA/NEIL HALL 
Dostawca: PAP/EPA. PAP/EPA © 2018 / NEIL HALL
                                        

            Londyńska policja metropolitalna podjęła decyzję o wdrożeniu procedury pozwalającej na wyrywkowe zatrzymania i przeszukania podczas rozpoczynającego się w niedzielę dwudniowego, jednego z największych na świecie, festynu ulicznego w dzielnicy Notting Hill.
      
            Od początku roku w brytyjskiej stolicy notowana jest podwyższona liczba ataków z użyciem noży, co według analiz jest konsekwencją zaostrzającego się konfliktu między kilkoma młodocianymi gangami działającymi na terenie miasta. Od początku roku wszczęto 101 śledztw ws. morderstw.

W ramach środków ostrożności londyńska Metropolitan Police zdecydowała o zaostrzeniu procedur bezpieczeństwa podczas dwudniowego festynu, kierując w ciągu dwóch dni na ulice Notting Hill rekordową liczbę policjantów - ponad 13 tys. - a także montując wykrywacze metalu mające powstrzymać przed wejściem na teren wydarzenia osoby, które mogą próbować wnieść noże. W niedzielę rano poinformowano także o uruchomieniu specjalnej procedury, która pozwala funkcjonariuszom na dowolne, wyrywkowe zatrzymywanie osób, które mogą wzbudzić podejrzenia policjantów.

W komunikacie zaznaczono, że podobne "taktyczne działania podejmowano w ostatnich tygodniach na terenie całego Londynu". Odpowiedzialny za zabezpieczenie karnawału komisarz Dave Musker zastrzegł, że decyzja "nie została podjęta bez wcześniejszej analizy dostępnych informacji wywiadowczych".

"Londyn pozostaje bezpiecznym miastem dla zdecydowanej większości ludzi, (...) ale jesteśmy zdeterminowani, by dopaść tych, którzy popełniają akty (przemocy) i zrobimy wszystko, aby zapewnić londyńczykom bezpieczeństwo" - powiedział.

Organizatorzy spodziewają się, że podczas dwóch dni festynu - w niedzielę i poniedziałek, który jest dniem wolnym od pracy - na ulicach Notting Hill pojawi się ponad milion osób, które będą brały udział w wielu imprezach muzycznych, pokazach artystycznych i degustacjach kuchni z całego świata.

W ramach upamiętnienia tragicznego pożaru apartamentowca Grenfell Tower, w którym w czerwcu 2017 roku zginęły 72 osoby, w pewnym momencie festynu muzyka zostanie wyłączona na 72 sekundy ciszy - po jednej dla każdej z ofiar. Zgliszcza spalonego budynku znajdują się niespełna kilometr od trasy słynnej parady ulicznej podczas Notting Hill Carnival.

Pierwszy dzień barwnego festynu - niedziela - jest tradycyjnie kierowany do rodzin z dziećmi, które w przebraniach maszerują ulicami londyńskiej dzielnicy Notting Hill. Punktem centralnym obchodów jest drugi dzień, gdy celebruje się wielokulturowość brytyjskiej stolicy. Główna parada gromadzi kilkaset grup etnicznych mieszkających w mieście.

Pierwszy Notting Hill Carnival został zorganizowany w 1966 roku przez społeczność karaibskich imigrantów mieszkających w Londynie.

Z Londynu Jakub Krupa