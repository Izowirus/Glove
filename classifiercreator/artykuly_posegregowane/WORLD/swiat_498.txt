Minister gospodarki Niemiec Peter Altmaier uważa, że federalna koalicja CDU/CSU i SPD utrzyma się mimo strat tych ugrupowań w niedawnych wyborach do landtagu Hesji. "W przeciwnym razie byłoby to zmarnowanie ogromnego zaufania wyborców" - ocenił we wtorek.
      
            Podczas wizyty w Japonii Altmaier, uważany za zaufanego współpracownika Angeli Merkel, z uznaniem wypowiedział się o ogłoszonej przez nią decyzji, by nie ubiegać się ponownie o stanowisko przewodniczącej Unii Chrześcijańsko-Demokratycznej (CDU).

"Wszyscy odczuwamy wielki szacunek dla kroku podjętego przez kanclerz" - podkreślił minister, cytowany przez dziennik gospodarczy "Handelsblatt". Zastrzegł jednak, że "dopiero okaże się, czy zmiana w kierownictwie będzie szansą". "Najważniejsze, że nie będziemy znowu zajmować się sobą przed kolejne pięć tygodni. Ludzi to nie interesuje. Oni chcą, żeby (rząd) rządził" - ocenił.

Altmaier podkreślił, że zasady łączenia stanowiska szefa najsilniejszego ugrupowania z urzędem kanclerza nie uważa za obligatoryjną. Merkel, która w przeszłości sama uważała to za konieczne, po grudniowym zjeździe CDU przestanie być przewodniczącą ugrupowania, jednocześnie zachowując stanowisko szefowej rządu.

Jak odnotowuje "Handelsblatt", Altmaier nie chciał komentować spekulacji, czy sam dołączy się grona polityków chętnych do objęcia przywództwa w partii po odejściu Merkel.

Dotychczas chęć taką zadeklarowała sekretarz generalna CDU Annegret Kramp-Karrenbauer oraz minister zdrowia Jens Spahn. Według doniesień agencji dpa i tabloidu "Bild" kandydować zamierza również Friedrich Merz, były przewodniczący frakcji CDU/CSU w Bundestagu, który jednak dotąd nie wypowiedział się oficjalnie na ten temat. Według "Handelsblattu" nie jest jasne, czy akces zgłosi także premier landu Nadrenia Północna-Westfalia Armin Laschet.

Merkel w poniedziałek ogłosiła, że nie będzie ubiegać się o reelekcję na stanowisko przewodniczącej CDU oraz że jej obecna kadencja na czele rządu jest już ostatnią. Zapowiedziała również, że po upływie obecnej kadencji parlamentu w 2021 r. nie będzie zabiegać o żadne stanowisko polityczne, a w razie przedterminowych wyborów nie będzie już walczyć o urząd kanclerski.

W rozmowie z regionalnym nadawcą SWR także wywodzący się z CDU unijny komisarz ds. budżetowych Guenther Oettinger wyraził przekonanie, że Merkel pozostanie szefową rządu do końca kadencji. "W Brukseli chcemy, by kanclerz dopełniła swoje trzy lata" - powiedział, dodając, że cieszy się ona w Unii Europejskiej zaufaniem "od Sofii po Lizbonę i od Dublina po Ateny".

On także nie uważa rozdzielenia funkcji szefa ugrupowania i szefa rządu za niekorzystne. Dla wewnątrzpartyjnej demokracji dobra jest możliwość wyboru przewodniczącego ugrupowania spomiędzy kilku osób - podkreślił. Ocenił jednak, że "ten, komu wydaje się, że w pierwszym dniu (na stanowisku przewodniczącego partii - PAP) może działać przeciwko kanclerz, ten z pewnością nie wypełniałby swoich obowiązków szefa ugrupowania".

Z kolei przewodniczący Bundestagu Wolfgang Schaeuble (CDU) powiedział, że "przekonamy się", czy obecna kadencja parlamentu rzeczywiście potrwa zgodnie z planem jeszcze trzy lata. "Mark Twain mawiał, że +prognozowanie to trudna sprawa, szczególnie kiedy dotyczy przyszłości+" - wskazał.

Ocenił też, że decyzja Merkel nie osłabiła jej politycznie: "(Merkel) nie jest słaba, jest silna. Od ponad dekady jest odnoszącą największe sukcesy szefową rządu w Europie, a to jest ogromny sukces". Przyznał jednak, że jej pozycja jest obecnie słabsza niż w szczytowym punktem jej rządów, ale "w porównaniu do innych jest nadal dość silna".

W niedawnych wyborach do landtagów Bawarii i Hesji chadecja i socjaldemokraci ponieśli duże straty. W niedzielnych wyborach w Hesji sukces odnieśli Zieloni oraz prawicowo-populistyczna Alternatywa dla Niemiec (AfD), która uzyskując 12 proc. głosów, po raz pierwszy weszła do landtagu w tym kraju związkowym. Tym samym swoich przedstawicieli ma już we wszystkich 16 regionalnych parlamentach.

Merkel jest przewodniczącą CDU od 2000 roku, a na czele rządu Niemiec stoi od 2005 roku.