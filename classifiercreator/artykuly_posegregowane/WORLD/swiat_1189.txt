Podczas wtorkowej wizyty w Londynie doszło do spotkania bilateralnego premiera Mateusza Morawieckiego z premier Wielkiej Brytanii Theresą May - podała kancelaria polskiego premiera.
      
            Wcześniej wzięli oni udział w odbywającym się w Londynie szczycie procesu berlińskiego.

Jak informowała wcześniej PAP, powołując się na źródła w obu krajach, z prośbą o spotkanie wystąpiło otoczenie premier May i miało się ono odbyć podczas wieczornego przyjęcia dyplomatycznego na zakończenie spotkania uczestników procesu berlińskiego.

Według źródeł, w rozmowie poruszone miały zostać prawdopodobnie kwestie dotyczące brytyjskich negocjacji w sprawie wyjścia z Unii Europejskiej i rządowego planu z Chequers, który w poniedziałek wywołał kryzys polityczny w rządzie May. Przywódcy mieli omówić także przygotowania do środowego i czwartkowego szczytu NATO w Brukseli.