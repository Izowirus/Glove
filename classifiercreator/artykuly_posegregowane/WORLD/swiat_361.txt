W obchodzony w niedzielę Światowy Dzień Ubogich papież Franciszek zje obiad z trzema tysiącami osób biednych i bezdomnych. Uroczysty posiłek w Watykanie zafundował jeden z luksusowych rzymskich hoteli. Ubogich zaprosiły też znane restauracje w centrum miasta.
      
            Światowy Dzień Ubogich, z którego inicjatywą wystąpił Franciszek w czasie Roku Miłosierdzia, obchodzony jest po raz drugi.

Po mszy w bazylice Świętego Piotra, ubodzy zasiądą do stołu z papieżem w watykańskiej Auli Pawła VI, która z tej okazji zostanie zamieniona w wielką jadalnię.

Do inicjatyw dobroczynności dołączyło kilka najlepszych restauracji w historycznym centrum Wiecznego Miasta, w rejonie Pola Marsowego. Lokale te zaprosiły na niedzielny obiad łącznie 150 bezdomnych - podopiecznych stołecznych ośrodków pomocy.

"W naszym mieście jest dużo osób gotowych włączyć się w pomoc potrzebującym, a restauratorzy z rejonu Campo Marzio są w tej dziedzinie prawdziwymi mistrzami" - powiedział rektor pobliskiej bazyliki świętego Eustachego ksiądz Pietro Sigurani.

"Niedzielna inicjatywa dołącza do naszej codziennej działalności, prowadzonej na rzecz osób najsłabszych" - dodał duchowny.