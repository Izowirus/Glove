epa07071261 (FILE) - The former IS prisoner Nadia Murad delivers her speech after winning the Vaclav Havel Human Rights Prize in the Council of Europe in Strasbourg, France, 10 October 2016 (reissued 05 October 2018). Congolese gynecologist Denis Mukwege and Yazidi Kurdish human rights activist from Iraq Nadia Murad have won the 2018 Nobel Peace Prize, the Norwegian Nobel Committee based in Oslo, Norway, announced on 05 October 2018. EPA/PATRICK SEEGER Dostawca: PAP/EPA.
                                        

            Laureaci tegorocznej Pokojowej Nagrody Nobla 63-letni Denis Mukwege z Demokratycznej Republiki Konga i 25-letnia Nadia Murad z Iraku zadedykowali tę nagrodę kobietom na całym świecie, które stały się ofiarami przemocy seksualnej.
      
            Mukwege, kongijski ginekolog, który większość dorosłego życia poświęcił pomocy ofiarom przemocy seksualnej w DRK, powiedział, że dedykuje nagrodę "kobietom we wszystkich krajach ogarniętych konfliktem i walczących z codzienną przemocą".

"Przez prawie 20 lat byłem świadkiem zbrodni wojennych popełnianych na kobietach, dziewczętach, dzieciach" - oświadczył Mugwege, który podkreślił, że w ostatnich latach operował około 50 000 kobiet, będących ofiarami przemocy seksualnej. Zwracając się do ofiar na całym świecie, zaznaczył: "Ta nagroda świadczy, że świat was słucha i odmawia obojętności, świat nie chce siedzieć bezczynnie w obliczu tych cierpień".

"Nagroda Nobla odzwierciedla wagę problemu, jakim jest cierpienie i brak sprawiedliwego zadośćuczynienia dla kobiet będących ofiarami gwałtu i przemocy seksualnej we wszystkich krajach świata i na wszystkich kontynentach. Wszyscy jesteśmy winni zadośćuczynienie kobietom, które tak wiele wycierpiały" - stwierdził Mukwege w oświadczeniu, wydanym przez klinikę Panzi w Bukavu w Demokratycznej Republice Konga.

Nadia Murad, jazydzka działaczka społeczna, wspominała najbardziej tragiczne chwile z życia swojego i innych kobiet, które stały się ofiarami przemocy ze strony Państwa Islamskiego. "Pierwszą rzeczą, którą zrobili, było zmuszenie nas do przejścia na islam - mówiła. - Później zrobili, co chcieli".

"Ta nagroda oznacza bardzo dużo, ale nie dla mnie, lecz dla wszystkich kobiet w Iraku i na całym świecie" - powiedziała Murad. "Nie jest mi łatwo rozmawiać o tym, co mi się przydarzyło. Żadnej kobiecie na Bliskim Wschodzie nie jest łatwo powiedzieć, że byłyśmy seksualnymi niewolnicami" - podkreśliła.

"Dla wszystkich małych społeczności, które są prześladowane, ta nagroda oznacza, że ich głosy są słyszane" - dodała, wyjaśniając że ma myśli ludzi walczących o niepodległość Kurdystanu. "Mamy nadzieję, że wszyscy usłyszą głos kobiet, które cierpią z powodu przemocy seksualnej w wielu innych konfliktach" - stwierdziła.

AFP przypomina fragmenty książki napisanej przez Nadię Murad. "Nigdy nie przyzwyczajasz się do opowiadania swojej historii, widzisz ją za każdym razem - pisała Murad. - Ale moja historia, opowiedziana uczciwie i prozaicznie, jest najskuteczniejszą bronią, jaką mam do zwalczania terroryzmu, i zamierzam ją wykorzystać, dopóki przestępcy nie zostaną postawieni przed sądem.”

Ogłaszając laureatów tegorocznej Pokojowej Nagrody Nobla przewodnicząca Komitetu Noblowskiego Berit Reiss-Andersen przypomniała, że Murad "okazała niezwykłą odwagę w mówieniu o cierpieniu własnym oraz innych kobiet". "Jest jedną z trzech tysięcy jazydzkich dziewcząt, które zostały zgwałcone przez bojowników Państwa Islamskiego" - wskazała.

Ceremonia wręczenia Pokojowej Nagrody Nobla odbędzie się 10 grudnia w ratuszu w Oslo.