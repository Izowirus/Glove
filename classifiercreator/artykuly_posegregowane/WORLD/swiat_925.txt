epa06959364 Australia's Minister for Foreign Affairs Julie Bishop (R) shakes hand with Poland's President Andrzej Duda (L) during a meeting at Parliament House in Canberra, Australia, 20 August 2018. Poland's President Andrzej Duda is on a five day working trip to discuss, security, energy and trade.  EPA/MICK TSIKAS  AUSTRALIA AND NEW ZEALAND OUT 
Dostawca: PAP/EPA. PAP/EPA © 2018 / MICK TSIKAS
                                        

            Polska ma nadzieję na dobre rozmowy ze stroną australijską dotyczące współpracy w zakresie bezpieczeństwa i obronności - powiedział prezydent Andrzej Duda podczas spotkania w Canberrze z minister spraw zagranicznych Australii Julie Bishop.
      
            W spotkaniu, które odbyło się w poniedziałek miejscowego czasu w budynku parlamentu, wzięli udział także m.in. szef MON Mariusz Błaszczak oraz australijski minister ds. przemysłu obronnego Christopher Pyne. Początkowo planowano, że rozmowy bilateralne odbędą się między prezydentem Dudą a premierem Malcolmem Turnbullem.

Szef australijskiego rządu powitał polskiego prezydenta w budynku parlamentu. Odbyło się tam krótkie spotkanie polityków, po których rozpoczęły się rozmowy bilateralne.

"Polska podchodzi bardzo poważnie do spraw dotyczących polityki bezpieczeństwa i obronności i mamy nadzieję na rozwój współpracy w tym zakresie z Australią. Liczymy na dobre rozmowy w tej sprawie" – powiedział prezydent Andrzej Duda na początku rozmów.



Podkreślił, że drugą kwestią, którą chce poruszyć polska delegacja jest współpraca energetyczna, szczególnie "w kwestii potencjalnych dostaw gazu LNG do Polski". Prezydent zaznaczył, że we wtorek w Sydney odbędzie się Polsko-Australijskie Forum Energetyczne.

"Mam nadzieję że przyniesie ono dla naszych przedsiębiorców – a w efekcie dla naszych państw – dobre rezultaty, jeżeli chodzi o przyszłą współpracę" – powiedział Duda.

Wizycie prezydenta Andrzeja Dudy w Australii towarzyszy delegacja MON z szefem resortu Mariuszem Błaszczakiem na czele.



Szef prezydenckiego Biura Bezpieczeństwa Narodowego Paweł Soloch mówił w ubiegłym tygodniu PAP, że jednym z "kluczowych wymiarów" wizyty prezydenta w Australii będą sprawy związane z bezpieczeństwem, a w tym rozmowy w sprawie zakupu przez Polskę fregat rakietowych typu Adelaide.

W ubiegłym tygodniu w piątek w mediach pojawiły się jednak informacje, że Polska może nie zakupić australijskich fregat. Zastępca szefa BBN Dariusz Gwizdała powiedział PAP, że ewentualne pozyskanie australijskich fregat, jako rozwiązanie pomostowe, jest kierunkiem wartym rozważenia do czasu, kiedy polski przemysł stoczniowy nabędzie kompetencji do produkcji tego rodzaju okrętów.

Z Canberry Marzena Kozłowska