Warszawa, 21.06.2018. Minister obrony narodowej Mariusz Błaszczak podczas uroczystych obchodów Święta Dowództwa Generalnego Rodzajów Sił Zbrojnych, 21 bm. w Warszawie.  (sko) PAP/Paweł Supernak Archiwum PAP © 2018 / Paweł Supernak
                                        

            Jesteście wizytówką Polski poza jej granicami, dzięki wam jest postrzegana jako kraj potrafiący pomóc innym - powiedział w środę szef MON Mariusz Błaszczak do polskich żołnierzy służących w ramach unijnej misji pokojowej EUFOR ALTHEA w Bośni i Hercegowinie.
      
            "Jesteście ambasadorami Polski poza jej granicami, jesteście wizytówką Polski" - mówił Błaszczak podczas spotkania ze stacjonującymi w Sarajewie żołnierzami Polskiego Kontyngentu Wojskowego EUFOR ALTHEA. Dodał, że dzięki wysiłkom Polaków Polska jest postrzegana za granicą jako kraj, "który potrafi pomóc innym".

Błaszczak nawiązał też do rozmowy, jaką odbył wcześniej z szefem sztabu misji generałem Gaborem Horvathem. "Usłyszałem jak najlepszą ocenę waszej służby, waszego zaangażowania, waszego profesjonalizmu" - oświadczył.

Jak dodał, rozmowa dotyczyła m.in. "oceny sytuacji, która nie jest łatwa", ale - jak wskazał - poprawia się z roku na rok, również dzięki wysiłkom Polaków.

Błaszczak przypomniał też, że polska armia stacjonuje w BiH od przeszło 25 lat. Podziękował żołnierzom za ich służbę i zaangażowanie oraz złożył życzenia z okazji przypadającego w przyszłym tygodniu święta Wojska Polskiego. W trakcie spotkania szef MON wręczył żołnierzom PKW medale "Za zasługi dla obronności kraju".

W środę Błaszczak odwiedzi jeszcze żołnierzy PKW KFOR w Kosowie. W programie wizyty przewidziano też spotkanie z dowódcą natowskiej misji KFOR generałem Salvatore Cuocim, a także policjantami unijnej misji w Kosowie EULEX.

Celem unijnej misji EUFOR ALTHEA (European Union Force in Bosnia and Herzegovina) jest szkolenie i budowa zdolności wojskowych sił zbrojnych BiH oraz monitorowanie sytuacji bezpieczeństwa. Polski Kontyngent Wojskowy w ramach tej misji liczy 39 żołnierzy. Obecnie XV zmianą PKW EUFOR dowodzi ppłk Tomasz Adamczyk.

W 2010 roku PKW EUFOR zakończył zadania stabilizacyjne w BiH i od tamtej pory wypełnia zadania szkoleniowo-doradcze, udziela też pomocy humanitarnej. PKW stacjonuje w Sarajewie, Doboju i Banja Luce.

Polski Kontyngent Wojskowy KFOR w Republice Kosowo realizuje misję o charakterze stabilizacyjnym. W ramach działalności operacyjnej wykonuje zadania w składzie Wielonarodowej Grupy Bojowej - Wschód. Obecnie XXXVIII zmianą PKW KFOR dowodzi ppłk Piotr Wrona. Polski Kontyngent Wojskowy KFOR w Kosowie liczy 248 żołnierzy zawodowych oraz 14 pracowników wojska.

Unijna policyjna misja EULEX (European Union Rule of Law Mission in Kosovo) wspiera lokalne organy odpowiedzialne za zapewnienie przestrzegania prawa, bezpieczeństwa i porządku publicznego w Kosowie.

Z Sarajewa Maciej Zubel