epaselect epa07056027 Catalan regional police officers, 'Mossos D'Esquadra' clash with pro-independence supporters as they try to stop them from reaching the National Police headquarters in Barcelona, Spain, 29 September 2018, during a counter-protest against a demonstration of National Police and Civil Guard agents. Pro-independence supporters gathering in Sant Jaume square in Barcelona decided to head towards the Police headquarters to sabotage the National Police and Civil Guard protest.  EPA/MARTA PEREZ 
Dostawca: PAP/EPA. PAP/EPA © 2018 / MARTA PEREZ
                                        

            W wyniku starć między zwolennikami niepodległości Katalonii a policją, do których doszło w sobotę w Barcelonie, zatrzymano już sześć osób. Według lokalnych mediów podczas trwających w tym mieście demonstracji lekkie obrażenia odniosło 14 osób.
      
            
Katalońska policja poinformowała, że ranny został jeden z jej funkcjonariuszy; nie jest jednak jasne, czy policjant ten został policzony wśród 14 rannych. Do szpitala trafiły trzy osoby.

W stolicy Katalonii odbywała się w sobotę jedna z wielu manifestacji hiszpańskich policjantów, którzy domagają się podwyżki wynagrodzeń. W ramach poparcia dla funkcjonariuszy na ulice Barcelony wyszło także około 3 tys. przeciwników niepodległości Katalonii.

Z kolei katalońscy separatyści zorganizowali kontrmanifestacje, chcąc zablokować marsze przeciwników secesji. Zwolennicy niepodległości Katalonii, których w sobotę na ulice wyszło około 6 tysięcy, oskarżają hiszpańskich policjantów o nadmierną przemoc w czasie referendum niepodległościowego w Katalonii 1 października 2017 roku. Zdaniem władz regionu rannych zostało wówczas prawie 1000 osób.

W czasie sobotnich demonstracji separatyści starli się z policją; rozpylali farbę i obrzucali kolorowym proszkiem policjantów, którzy używając pałek próbowali oddzielić ich od grupy unionistów.

Zorganizowane w 2017 roku przez katalońskie władze referendum niepodległościowe jest przez władze w Madrycie uznawane za nielegalne. W jego wyniku rząd Hiszpanii zdymisjonował ówczesny kataloński rząd i na ponad siedem miesięcy przejął kontrolę nad Katalonią. Agencje zauważają, że w miarę jak zbliża się rocznica referendum, napięcie w tym regionie rośnie coraz bardziej.