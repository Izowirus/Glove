Warszawa, 14.07.2017. Szef gabinetu prezydenta RP Krzysztof Szczerski po konferencji prasowej, 14 bm. w Pałacu Prezydenckim w Warszawie. Konferencja dotyczyła organizacji wizyty Księcia Williama i Księżnej Catherine z dziećmi. (obm/awol) PAP/Marcin Obara PAP © 2017 / Marcin Obara
                                        

            Krzysztof Szczerski szef gabinetu prezydenta RP zapowiedział w Waszyngtonie w sobotę, że "fundamentalnymi tematami" zbliżającego się spotkania prezydentów Polski i USA Andrzeja Dudy i Donalda Trumpa będzie współpraca w dziedzinie militarnej, energetycznej i inwestycje amerykańskie w Polsce.
      
            Prezydencki minister, który przyjechał do Waszyngtonu na ceremonie żałobne po śmierci senatora Johna McCaina, podczas rozmowy z korespondentami polskich mediów w sobotę, wyjaśnił, że spodziewana tematyka planowanego na 18 września spotkania w Białym Domu, będzie obejmowała zagadnienia "obecności wojskowej USA w Polsce i rozwoju tej obecności w różnych formach".

Odpowiadając na pytanie PAP o znaczenie przyjętej przez Kongres w ub. miesiącu w ramach "Ustawy o autoryzacji wydatków na obronę narodową im. Johna McCaina" (John McCain National Defense Authorization Act - NDAA) poprawki zobowiązującej szefa resortu obrony do do przedstawienia, nie później niż do 1 marca 2019 , raportu oceniającego "wykonalność i zasadność stałego stacjonowania w Rzeczypospolitej Polskiej sił zbrojnych Stanów Zjednoczonych",Szczerski powołując się na niewymienionych z nazwiska członków Kongresu, powiedział, że przyjęcie tej poprawki zdaniem jego rozmówców - niewymienionych z nazwiska członków Kongresu - oznacza, że decyzja w tej sprawie jest już podjęta".

"Mogę Państwu zdradzić, że rozmawiałem niedawno w Pałacu Prezydenckim z przedstawicielami Kongresu, właśnie o tej ustawie, którzy powiedzieli mi, że jeśli ta poprawka przeszła (...) i jeśli mówi, że studium wykonalności ma być gotowe na wiosnę, to znaczy, że decyzja jest już podjęta.(...) Po to się zleca studium aby mieć podstawy do takiej decyzji " - powiedział min. Szczerski. Zastrzegł równocześnie, że "dzisiaj jest jeszcze za wcześnie aby ogłaszać charakter i rodzaj tego rozszerzenia amerykańskiej obecności wojskowej w Polsce, ponieważ jest na to po prostu za wcześnie. Do tego potrzebne są rozmowy polityczne, aby nadać kształt tej większej obecności amerykańskiej w Polsce. Natomiast kierunek jest jasny”.

Drugim spodziewanym tematem rozmów obu prezydentów wymienionym przez Szczerskiego, będą "zagadnienia energetyczne w tym dywersyfikacja polskiego rynku dostaw gazu, dostawy amerykańskiego gazu, także w kontekście regionalnym, poprzez Trójmorze."

Wśród trzeciej grupy zagadnień, które są potencjalnymi tematami rozmów prezydenta Andrzeja Dudy podczas jego państwowej wizyty w Białym Domu, szef Gabinetu Prezydenta RP wymienił inwestycje amerykańskie w Polsce.

"Chcemy pozyskać amerykańskie inwestycje dla Polski i dla naszego regionu, bo nie jest tajemnicą, że podczas szczytu Trójmorza, który poprzedzi spotkanie prezydentów Polski i USA, będzie podpisana umowa o rozpoczęciu prac nad powołaniem Funduszu Trójmorza, czyli możliwości kapitałowego pozyskiwania środków na rozwój infrastruktury regionalnej i polskiej"- powiedział Szczerski. Prezydencki minister poinformował, że prezydent Duda rozmawiał o możliwości pozyskania kapitałów na rozwój infrastruktury państw Trójmorza podczas swojej niedawnej wizyty w Australii.

Jak poinformował Biały Dom prezydent USA Donald Trump wraz z pierwszą damą Melanią przyjmą prezydenta Andrzeja Dudę wraz z małżonką Agatą Kornhauser-Dudą w Białym Domu 18 sierpnia. Będzie to pierwsza oficjalna wizyta prezydenta Dudy w Białym Domu.

Z Waszyngtonu Tadeusz Zachurski