Amerykańska prokuratura postawiła w czwartek dwóm obywatelom chińskim formalne zarzuty dokonania ataków hakerskich na sieci komputerowe szeregu instytucji rządowych USA i tamtejszych firm.
      
            Jak wynika ze złożonego w sądzie dokumentu, ataki skierowane były między innymi przeciwko marynarce wojennej USA oraz Państwowej Agencji Aeronautyki i Przestrzeni Kosmicznej (NASA). 

Domniemani sprawcy, Zhu Hua i Zhang Jianguo, pracowali w Chinach nad metodami włamywania się do sieci informatycznych w celu wykradania własności intelektualnej oraz poufnych danych biznesowych i technologicznych. Prokuratura twierdzi, że odbywało się to we współdziałaniu z chińskim ministerstwem bezpieczeństwa państwowego.