epa06962401 Barbed wire and placards showing an image of Ukrainian film director Oleg Sentsov are seen after a rally on the 100th day Ukrainian film director's hunger strike with protesters demanding his release, in front of the Russian embassy in Kiev, Ukraine, 21 August 2018. Oleg Sentsov was arrested in Crimea on 11 May 2014 by Russian Federal Security Service and accused of organizing terrorist acts in Crimea. Sentsov denies all accusations and considers his case as politically motivated. EPA/STEPAN FRA
                                        

            Skazany w Rosji ukraiński reżyser Ołeh Sencow w opublikowanym w piątek oświadczeniu napisał, że jest zmuszony od 6 października przerwać głodówkę z powodu planów rozpoczęcia w najbliższym czasie - wbrew jego woli - przymusowego odżywiania.
      
            "W związku z krytycznym stanem mojego zdrowia i pojawieniem się już zmian patologicznych w organach wewnętrznych zaplanowano wobec mnie w najbliższym czasie zastosowanie przymusowego odżywiania. Ja jakoby nie jestem już w stanie adekwatnie ocenić stopnia mojego zdrowia i grożącego mu niebezpieczeństwa" - napisał Sencow w oświadczeniu, które przekazał jego adwokat Dmitrij Dinze.

"Przymusowe karmienie będzie prowadzone w ramach czynności reanimacyjnych w celu ratowania zdrowia pacjenta" - napisał Sencow. Poinformował następnie: "w tych warunkach jestem zmuszony do przerwania głodówki od jutra, 6 października 2018 roku".  

"145 dni walki, utrata 20 kg wagi, plus nadwerężony organizm, a cel i tak nie został osiągnięty. Jestem wdzięczny wszystkim, którzy mnie popierali, i proszę o przebaczenie wszystkich, których zawiodłem..." - głosi list, napisany odręcznie w języku rosyjskim. Sencow zakończył oświadczenie wezwaniem: "Chwała Ukrainie!".

List, na którym figuruje piątkowa data ("05.10.18"), opublikowała, wraz ze zdjęciem dokumentu, niezależna "Nowaja Gazieta". 

Dinze potwierdził w piątek, że Sencow zakończy głodówkę 6 października. Natomiast Federalna Służba Więzienna (FSIN) podała w piątek, że Sencow już to uczynił. Wiceszef FSIN Witalij Maksimienko powiedział, że rozpoczęto rehabilitację reżysera. 

Jednocześnie Maksimienko informował o pisemnym oświadczeniu złożonym przez Sencowa. Według Michaiła Fiedotowa, szefa Rady Rozwoju Społeczeństwa Obywatelskiego i Praw Człowieka przy prezydencie Rosji, Sencow napisał oświadczenie w obecności adwokatów.

Tydzień temu 42-letni Sencow został przewieziony z rosyjskiej kolonii karnej do szpitala. Służby więzienne zapewniały, że chodzi o planowane badania lekarskie.

Ukraiński reżyser prowadził głodówkę od 14 maja, domagając się zwolnienia przetrzymywanych w Rosji w więzieniach obywateli Ukrainy. Podczas protestu był karmiony sztucznie. Na najnowszym zdjęciu Sencowa, upublicznionym w sobotę przez rosyjskie służby więzienne, ten mający 190 cm wzrostu mężczyzna wygląda na chudego i osłabionego.

Pochodzący z zaanektowanego przez Rosję Krymu Sencow w sierpniu 2015 roku został skazany na 20 lat kolonii karnej za przypisywane mu przygotowywanie zamachów terrorystycznych na półwyspie. Filmowiec zaprzecza tym oskarżeniom.

Z Moskwy Anna Wróbel