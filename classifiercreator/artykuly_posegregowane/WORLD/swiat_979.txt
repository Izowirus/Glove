epa06735947 Russian Foreign Minister Sergei Lavrov  attends a press conference with Egyptian Foreign Minister Sameh Shoukry during their meeting in Moscow, Russia, 14 May 2018. Media reports state that Sergei Lavrov and Sameh Shoukry discussed Iran's nuclear program, the regional crisis and bilateral relations.  EPA/SERGEI ILNITSKY 
Dostawca: PAP/EPA. PAP/EPA © 2018 / SERGEI ILNITSKY
                                        

            Rosyjski minister spraw zagranicznych Siergiej Ławrow wyraził w niedzielę przekonanie, że do spotkania prezydenta Rosji Władimira Putina z prezydentem USA Donaldem Trumpem może dojść, jeśli obaj liderzy poczują potrzebę poprawy stosunków.
      
            "Nigdy nie stroniliśmy od kontaktów, także z przedstawicielami tych państw, które prowadzą wobec nas jawnie nieprzyjazną politykę. Toteż jeśli liderzy poczują konieczność spotkania i powrotu do spraw, które, jak sądzimy, powinny łączyć Rosję i USA, lecz są odtrącane przez niektóre kręgi w USA, to do spotkania dojdzie" - powiedział Ławrow.

Była to odpowiedź na pytanie dziennikarzy, czy aktualna jest możliwość spotkania Putina z Trumpem w świetle zapowiedzianych przez Waszyngton nowych sankcji wobec Rosji.

Agencja Reutera przypomina, że po lipcowym spotkaniu w Helsinkach z Putinem Trump znalazł się w kraju w ogniu krytyki za to, że nie zdołał publicznie przeciwstawić się prezydentowi Rosji w sprawie ingerencji Moskwy w wybory w 2016 r. oraz za to, że wydawał się zaprzeczać wnioskom amerykańskich agencji wywiadowczych w kwestii zagrożeń ze strony Rosji.

Reuters pisze, że ostatecznie Trump odroczył drugie spotkanie z Putinem do przyszłego roku, lecz w kilka dni po tym, gdy Putin powiedział, że chciałby gościć Trumpa w Moskwie, Biały Dom z zadowoleniem odniósł się do tego pomysłu, mimo powszechnej krytyki szczytu w Helsinkach.

Minister Ławrow zaznaczył w niedzielę, że Rosja jest gotowa do dalszych kontaktów z USA "przynajmniej na szczeblu szefów resortów spraw zagranicznych", jeśli "strona amerykańska będzie gotowa działać na zasadzie równości".

Reuters zauważa, że Rosja karana sankcjami przez USA i UE, zabiega o takie spotkania i o uchylenie sankcji.