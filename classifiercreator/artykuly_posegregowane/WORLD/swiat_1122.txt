Polscy strażacy pomogą gasić pożary lasów w środkowej części Szwecji - zdecydował polski rząd. W sobotę ze Świnoujścia wyruszy grupa prawie 140 strażaków. Do Szwecji pojadą również 44 wozy ratowniczo-gaśnicze - poinformowała w piątek Kancelaria Prezesa Rady Ministrów.
      
            "Wyjazd do Szwecji związany jest z oficjalną prośbą tamtejszych władz, które za pośrednictwem Europejskiego Mechanizmu Ochrony Ludności zwróciły się o wsparcie ratownicze w walce z pożarami lasów. Pożary są skutkiem fali upałów, z którymi od kilku dni zmaga się cała Skandynawia" - czytamy w komunikacie KPRM.

Podano w nim, że w odpowiedzi na prośbę szwedzkich władz, MSWiA złożyło ofertę pomocy, a w piątek w godzinach porannych Szwecja zaakceptowała wsparcie polskich strażaków.

W akcji gaszenia pożarów wezmą udział głównie ratownicy z województwa zachodniopomorskiego i wielkopolskiego (po 65 strażaków i po 20 wozów z każdego z tych województw). Dodatkowo wesprą ich strażacy z Mazowsza i Komendy Głównej PSP (9 ratowników i 4 samochody) - poinformowała KPRM.

Grupa uda się promem ze Świnoujścia do Malmoe, skąd dalej przejedzie do wyznaczonego miejsca działań – miejscowość Sveg w środkowej Szwecji.

Według KPRM, misja planowana jest na okres do 14 dni. W tym czasie polscy strażacy będą samowystarczalni pod względem logistycznym (zabierają własne namioty i wyżywienie) oraz medycznym (w skład grupy wchodzą ratownicy medyczni).

Europejski Mechanizm Ochrony Ludności jest systemem międzynarodowej pomocy ratowniczej nadzorowanym i organizowanym przez Dyrekcję Generalną ds. Pomocy Humanitarnej i Ochrony Ludności (DG ECHO) Komisji Europejskiej. System ma wspierać państwa, które zostały dotknięte katastrofą wymagającą międzynarodowej interwencji ratowniczej.

W systemie wykorzystywane są specjalistyczne grupy ratownicze tworzone przez kraje członkowskie Mechanizmu (28 krajów członkowskich UE oraz Islandię, Norwegię, Czarnogórę, Macedonię oraz Turcję).