Warszawa, 08.09.2018. Marszałek Senatu Stanisław Karczewski przed wylotem do Wiednia, 8 bm. na warszawskim lotnisku Okęcie. Stanisław Karczewski weźmie udział w obchodach 335. rocznicy Odsieczy Wiedeńskiej i 35. rocznicy wizyty Papieża Jana Pawła II na Kahlenbergu. (nlat) PAP/Leszek Szymański PAP © 2018 / Leszek Szymański
                                        

            Marszałek Senatu Stanisław Karczewski w sobotę rozpoczął trzydniową wizytę w Austrii; weźmie udział m.in. w obchodach 335. rocznicy odsieczy wiedeńskiej. Karczewski spotka się też z przewodniczącą Bundesratu Austrii Inge Posch-Gruską oraz z austriacką Polonią.
      
            Karczewskiemu podczas wizyty towarzyszy podsekretarz stanu w MSZ Andrzej Papierz oraz senatorowie: Jan Hamerski (PiS) i Sławomir Rybicki (PO).

W sobotę marszałek Senatu spotka się w Wiedniu z przedstawicielami Polonii, a następnie weźmie udział - w budynku polskiej ambasady - w akcji propagowania bogactwa polskiej literatury oraz popularyzacji czytelnictwa Narodowe Czytanie. Tegoroczna edycja akcji ruszyła na początku września; w jej ramach czytane są fragmenty "Przedwiośnia" Stefana Żeromskiego.

W niedzielę Karczewski uda się na podwiedeńskie wzgórze Kahlenberg, gdzie weźmie udział w uroczystych obchodach 335. rocznicy Odsieczy Wiedeńskiej i 35. rocznicy wizyty papieża Jana Pawła II na Kahlenbergu. Marszałek Senatu złoży kwiaty w kaplicy Jana III Sobieskiego i weźmie udział w procesji oraz mszy św. celebrowanej przez prymasa Polski abp. Wojciecha Polaka, spotka się też z ks. rektorem Romanem Krekorą. W czasie uroczystości zaplanowano wystąpienia marszałka Senatu i prymasa Polaka.

12 września 1683 roku pod Wiedniem wojska polsko-habsburskie pod wodzą króla Jana III Sobieskiego pokonały armię Imperium Osmańskiego, dowodzoną przez wezyra Kara Mustafę. Wygrana pod Wiedniem była jednym z ostatnich wielkich zwycięstw I Rzeczypospolitej. W 300. rocznicę tego wydarzenia wizytę na Kahlenbergu złożył papież Jan Paweł II.

W niedzielę po południu Karczewski odwiedzi Wiener Neudorf, gdzie znajduje się pomnik ofiar obozu koncentracyjnego KZ Wiener Neudorf-Guntramsdorf. Obóz ten był jednym z 47 obozów na terenie Austrii, przynależnych do głównego obozu KZ Mauthausen w Górnej Austrii.

Marszałek Senatu weźmie udział w uroczystości odznaczenia b. burmistrza Wiener Neudorf Christiana Woehrleitnera Krzyżem Kawalerskim Orderu Zasługi RP. Zaplanowano też spotkanie z przedstawicielami władz lokalnych, m.in. burmistrzem miasta Herbertem Janschką, a także osobami zasłużonymi dla upamiętnienia ofiar w Wiener Neudorf i przedstawicielami środowisk polonijnych.

W poniedziałek Karczewski spotka się z przedstawicielami duchowieństwa oraz organizacji zajmujących się problemami Polaków w Austrii. Pojedzie też do austriackiego Bundesratu, gdzie spotka się z jego z przewodniczącą Inge Posch-Gruską.

Karczewski zapowiedział w rozmowie z PAP, że w czasie wizyty w Wiedniu w rozmowach z austriackimi politykami poruszy temat pomnika Jana III Sobieskiego, który miał stanąć na wzgórzu Kahlenberg. Kamień węgielny pod budowę pomnika króla Jana III Sobieskiego autorstwa Czesława Dźwigaja został wmurowany na wzgórzu Kahlenberg w 2013 r. w 330. rocznicę odsieczy wiedeńskiej. Jego odsłonięcie było zaplanowane na 12 września, w 335. rocznicę tego wydarzenia.

Monument przedstawia króla Jana III Sobieskiego na koniu, z buławą w ręku, którą wskazuje kierunek natarcia. Za nim - w bryle wykonanej w brązie - widać skrzydła husarskie, głowy koni i postacie biorących udział w obronie Europy przed armią Imperium Osmańskiego. Pomnik, którego koszt wyniósł ok. 1,2 mln zł, został sfinansowany głównie ze środków prywatnych.

Jednak w sprawie pomnika pojawiły się trudności. Przewodniczący Parlamentu Kraju Związkowego Wiednia Ernst Woller wydał w tej sprawie oświadczenie, w którym podkreślił przyjaźń krakowsko-wiedeńską oraz to, że stolica Austrii od lat tworzy liczne miejsca pamięci; wskazuje też jednak, że Janowi III Sobieskiemu wiedeńczycy poświęcili już ulicę, plac, kaplicę oraz liczne tablice pamiątkowe w kościołach.

Woller podkreślił w oświadczeniu, że "niezbędnym warunkiem" wybudowania pomnika Sobieskiego w Wiedniu jest otrzymanie pozytywnej opinii Rady ds. Wznoszenia Obiektów i Monumentów Upamiętniających, która została powołana do życia przez Wiedeń w 2017 r. "Rada wydała jednak negatywną opinię na temat przedstawionego projektu" - poinformował.