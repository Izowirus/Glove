epa06924075 Colombian President Juan Manuel Santos speaks, in Bogota, Colombia, 02 August 2018. Santos reiterated the criticisms of the Venezuelan government of Nicolas Maduro and insisted that a humanitarian channel should be opened to address the socio-political and economical crisis.  EPA/Mauricio Duenas Castaneda 
Dostawca: PAP/EPA. Archiwum PAP/EPA © 2018 / Mauricio Duenas Castaneda
                                        

            Rząd Kolumbii określił jako "absurdalne" oskarżenie przez prezydenta Wenezueli Nicolasa Maduro kolumbijskiego prezydenta Juana Manuela Santosa o próbę zamachu na swoje życie - głosi oświadczenie MSZ w Bogocie. W sobotę doszło do nieudanego zamachu na Maduro.
      
            "Jak zwykle prezydent Wenezueli stale oskarża Kolumbię, o wszystko, co się dzieje. Domagamy się szacunku dla prezydenta Juana Manuela Santosa, rządu i narodu kolumbijskiego" - napisano w oświadczeniu.

Wcześniej źródło w kolumbijskim urzędzie prezydenckim odrzuciło oskarżenia Maduro wobec Santosa. "To oskarżenie jest bezpodstawne. Prezydent zajmuje się sprawą chrztu swojej wnuczki Celeste, a nie obalaniem zagranicznych rządów" - powiedziało to źródło.

Maduro oskarżył Santosa, że stoi za atakiem na jego życie. Podczas uroczystości w Caracas, związanych z 81. rocznicą powstania wenezuelskiej Gwardii Narodowej, eksplodowało kilka dronów, a jeden z wybuchów miał miejsce w pobliżu prezydenckiej platformy. Maduro przerwał przemówienie i uniknął niebezpieczeństwa, ale siedmiu gwardzistów zostało rannych.

"Nie mam żadnych wątpliwości, że Juan Manuel Santos stoi za tym atakiem" - powiedział w sobotę Maduro. Dodał, że źródło finansowania zamachu jest w Stanach Zjednoczonych i poprosił prezydenta USA Donalda Trumpa o pomoc w tej sprawie.

Kolumbijski prezydent prowadzi kampanię międzynarodową przeciwko Maduro, określając go jako dyktatora.



W wywiadzie w poniedziałek dla AFP w Bogocie prezydent Kolumbii powiedział, że byłoby lepiej, gdyby Maduro upadł, jeśli to możliwe w "sposób pokojowy".

W Wenezueli szaleje inflacja, która, według MFW, ma osiągnąć w tym roku milion procent. Według ekonomistów reprezentujących opozycyjną większość parlamentarną, boliwar, waluta wenezuelska, traci codziennie na wartości 2,8 proc.

Mimo że Wenezuela jest krajem o największych na świecie zasobach ropy naftowej, przeżywa od czterech lat pogłębiający się kryzys gospodarczy, który objawia się m.in. brakami w zaopatrzeniu w żywność, leki, części zamienne do maszyn i pojazdów, a nawet banknotów w obiegu (inflacja), nie mówiąc już o załamaniu się sektora usług.

Kolumbia ma wspólną z Wenezuelą granicę o długości 2200 km.