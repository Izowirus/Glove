Były premier Pakistanu Nawaz Sharif został w poniedziałek skazany na siedem lat więzienia za korupcję. Nestor pakistańskiej polityki, który w lipcu ub.r. ustąpił z urzędu w związku z inną sprawą korupcyjną, twierdzi, że zarzuty są motywowane politycznie.
      
            Sąd orzekł, że Sharif nie był w stanie udowodnić źródła dochodu z posiadanej huty stali w Arabii Saudyjskiej - podała pakistańska telewizja Geo News.

Jak informuje agencja Reutera, w poniedziałek sąd orzekał w sprawie dwóch zarzutów dotyczących majątku Sharifa: własności huty Al-Azizia w Arabii Saudyjskiej, wybudowanej przez jego ojca w 2001 r., i firmy Flagship Investments założonej przez jego syna Hasana Nawaza oraz luksusowych nieruchomości w Wielkiej Brytanii.

Sharif został uznany za winnego pierwszego zarzutu; od drugiego zarzutu został uniewinniony.

Sąd nałożył także na podsądnego grzywnę w wysokości 1,5 mld rupii pakistańskich (ok. 11 mln USD). Były premier został aresztowany tuż po ogłoszeniu wyroku, ale może się od niego odwołać - informuje agencja Associated Press. Według pakistańskiej telewizji publicznej PTV Sharif ma zostać przewieziony do więzienia w Lahaur we wschodnim Pakistanie.

Zwolennicy Sharifa już zapowiedzieli apelację od wyroku. "Apelacja jest naszym prawem. Będziemy protestować, ale w sposób pokojowy" - powiedział dziennikarzom były premier Shahid Khaqan Abbasi przed budynkiem sądu w Islamabadzie. Abbasi objął urząd po Sharifie.

Sharif zmuszony został do dymisji latem 2017 roku, w kilka godzin po decyzji Sądu Najwyższego, który nakazał pozbawienie go funkcji publicznych w wyniku związanego z Panama Papers śledztwa w sprawie zarzutów korupcyjnych dotyczących jego i jego rodziny.

6 lipca br. Sharif został skazany zaocznie na 10 lat więzienia w związku z zakupem przez członków jego rodziny luksusowych apartamentów w Londynie. Sharif i jego córka Maryam Nawaz, skazana na siedem lat więzienia, zostali aresztowani 13 lipca, gdy przylecieli do kraju z Wielkiej Brytanii. Męża Maryam, Safdara, deputowanego Pakistańskiej Ligi Muzułmańskiej Nawaz (PML-N) skazano na rok więzienia. Byłemu premierowi zasądzono też grzywnę równowartości 10,6 mln USD, a Maryam ukarano grzywną w wysokości 2,6 mln USD. Sąd nakazał ponadto konfiskatę na rzecz skarbu państwa nieruchomości w Londynie, które Sharifowie nabyli w latach 90. i w przypadku których nie potrafili wskazać legalnej ścieżki zakupu.

We wrześniu br. sąd zawiesił karę więzienia Sharifowi i po wpłaceniu kaucji wyszedł on na wolność.

Od ustąpienia z urzędu nestor pakistańskiej polityki zachował wpływy w PML-N, którą założył i której przez lata przewodził. Sharif utrzymuje, że wszystkie oskarżenia wysunięte przeciwko niemu są motywowane politycznie. Oskarżył on wojsko i sądy o współpracę w celu położenia kresu jego politycznej karierze i zdestabilizowania PML-N.

W sierpniu br. premierem Pakistanu został Imran Khan, były krykiecista, lider Pakistańskiego Ruchu na rzecz Sprawiedliwości (PTI); partia ta zdobyła najwięcej głosów w wyborach parlamentarnych z 25 lipca.

Kończący we wtorek 69 lat Sharif to drugi premier w historii Pakistanu, który został pozbawiony urzędu po interwencji SN. Na czele rządu stał w latach 1990-93, 1997-99 i 2013-17.