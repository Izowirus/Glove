„Jesteśmy na dobrej drodze", aby doprowadzić wkrótce do "zwiększenia wielozadaniowej obecności wojsk amerykańskich w Polsce” - powiedział we wtorek w Waszyngtonie szef gabinetu prezydenta RP Andrzeja Dudy, Krzysztof Szczerski.
      
            Wypowiedział się na ten temat po rozmowach z amb. Johnem Boltonem, doradcą prezydenta Donalda Trumpa ds. bezpieczeństwa narodowego. Polskie starania o doprowadzenie do lokalizacji amerykańskiej bazy wojskowej w naszym kraju były głównym tematem rozmowy.

„Jest zrozumienie obustronne w tym względzie, jakie są potrzeby, jakie są konieczności, jakie są uwarunkowania w naszym regionie, które wymagają tego kolejnego kroku” – powiedział Szczerski po spotkaniu w Radzie Bezpieczeństwa Narodowego. Wyjaśnił, że kolejne etapy tego procesu (zwiększenia liczebności sił amerykańskich stacjonujących w Polsce - PAP) będą „przedmiotem rozmów w grupach eksperckich”.

Szczerski powiedział dziennikarzom, że podczas spotkania w Radzie Bezpieczeństwa Narodowego omówił także zagadnienia bezpieczeństwa energetycznego w Europie i w tym kontekście opozycję Stanów Zjednoczonych i Polski wobec planów budowy gazociągu Nord Stream 2, planowane przez Waszyngton odstąpienie od układu INF, podpisanego jeszcze ze Związkiem Radzieckim, o likwidacji pocisków balistycznych i pocisków manewrujących pośredniego i średniego zasięgu oraz współpracę regionalną w ramach Inicjatywy Trójmorza.

Prezydencki minister poruszył też podczas spotkania z Johnem Boltonem, które określił jako „bardzo dobre”, sprawę zniesienia obowiązku wizowego dla Polaków podróżujących do Stanów Zjednoczonych w celach turystycznych. „Z zadowoleniem chciałbym odnotować postęp w dziedzinie zniesienia wiz, po raz pierwszy mam wrażenie, że obecna administracja traktuje ten problem w sposób operacyjny, a nie deklaratywny” - powiedział Szczerski w rozmowie z grupą polskich dziennikarzy przed Białym Domem.

Po rozmowach z Johnem Boltonem polski polityk w późnych godzinach popołudniowych czasu miejscowego wziął udział w sesji Rady Atlantyckiej (The Atlantic Council) poświęconej stuletniej historii współpracy Polski ze Stanami Zjednoczonymi i kierunkom tej współpracy na dalsze lata. Sesję prowadził Daniel Fried - długoletni dyplomata amerykański, w przeszłości m.in. ambasador Stanów Zjednoczonych w Polsce. Sesja została zorganizowana pod hasłem „Sto lat razem - wytyczając kurs na przyszłość” („100 Years Together and Charting the Course Ahead”).

W środę Szczerski spotka się w Departamencie Stanu USA z Wessem Mitchellem, asystentem sekretarza stanu ds. Europy i Eurazji, a także z ekspertami pozarządowych ośrodków politologiczno-doradczych.

Na zakończenie dwudniowej wizyty w Waszyngtonie Szczerski uda się na Kapitol, gdzie będzie rozmawiał m.in. o zagadnieniach bezpieczeństwa energetycznego w Europie oraz o współpracy między krajami Inicjatywy Trójmorza.

Prezydencki minister przyjechał do Waszyngtonu z Nowego Jorku, gdzie zagadnienie współpracy krajów Inicjatywy Trójmorza było w poniedziałek jednym z tematów jego rozmów w Radzie Bezpieczeństwa ONZ.

W siedzibie ONZ Szczerski omówił także plany Polski na drugi i ostatni rok członkostwa naszego kraju w Radzie Bezpieczeństwa ONZ.

Z Waszyngtonu Tadeusz Zachurski