Władze francuskie poinformowały ambasadę Polski we Francji,  że wśród poszkodowanych w zamachu w Strasburgu jest obywatel RP - podało na Twitterze polskie MSZ. Rodzina rannego została objęta opieką konsularną.

      
            We wtorek wieczorem w pobliżu jarmarku bożonarodzeniowego w centrum Strasburga mężczyzna strzelał do ludzi. Zabił dwie osoby i ranił 14. Według najnowszych informacji siedem z nich odniosło ciężkie obrażenia.

Francuski wiceminister spraw wewnętrznych Laurent Nunez oświadczył w środę, że nie jest wykluczone, iż napastnik ze Strasburga uciekł z Francji. Podkreślił, że podłoże terrorystyczne wtorkowego ataku nie jest na razie potwierdzone.

Natomiast rzeczniczka niemieckiego Federalnego Urzędu Kryminalnego powiedziała, że podejrzewanym o przeprowadzenie zamachu jest 29-letni obywatel Francji Cherif Chekatt, znany władzom jako zradykalizowany islamista.

Zamachowiec, który zbiegł z miejsca zdarzenia, został postrzelony przez funkcjonariuszy sił bezpieczeństwa i wciąż jest poszukiwany.