Papież Franciszek spotkał się w środę w Watykanie z Tomaszem Komendą i jego matką. Według relacji jednego z dziennikarzy, Ojciec Święty był poruszony historią Polaka, którego "pobłogosławił" i "wyściskał".
      
            Brat Tomasza Komendy Gerard powiedział PAP, że do Watykanu na spotkanie z papieżem Tomasz Komenda pojechał wspólnie z mamą Teresa Klemańską.

"Nie znam szczegółów spotkania, bo jeszcze z nikim się z rodziny nie kontaktowali. Jednak mogę potwierdzić, że spotkali się z papieżem Franciszkiem" - powiedział Gerard Komenda.

Jako pierwszy o spotkaniu poinformował na Twitterze dziennikarz Szymon Hołownia. "Rozmawiałem przed chwilą z (prawie) kardynałem Konradem Krajewskim. Dziś rano do Watykanu przyjechał z rodziną pan Tomasz Komenda, który przesiedział w więzieniu 18. lat niesłusznie oskarżony o zabójstwo i gwałt 15-letniej dziewczynki. Kardynał Konrad zaprowadził ich do papieża Franciszka, który poruszony wysłuchał tej historii, pobłogosławił, wyściskał" - napisał Hołownia.

Tomasz Komenda, który w 2004 r. został prawomocnie skazany na 25 lat więzienia za zabójstwo i zgwałcenie 15-latki, odsiadywał wyrok 25 lat więzienia w Zakładzie Karnym w Strzelinie. W połowie marca został przez sąd penitencjarny przy Sądzie Okręgowym we Wrocławiu warunkowo zwolniony z odbywania kary i wyszedł na wolność po 18 latach więzienia. Według prokuratury - która zgromadziła nowe dowody w tej sprawie - mężczyzna nie popełnił zbrodni, za którą został skazany. 16 maja Sąd Najwyższy uniewinnił Tomasza Komendę.

Prokuratura Okręgowa w Łodzi prowadzi śledztwo ws. nieprawidłowości w postępowaniu przeciwko Komendzie, którym objęty jest okres 21 lat, tj. od 1 stycznia 1997 roku, kiedy po zabójstwie i zgwałceniu 15-latki wszczęto śledztwo, do czasu opuszczenia przez Tomasza Komendę zakładu karnego tj. do 12 marca 2018 roku.

Toczy się ono w sprawie o przestępstwo przekroczenia uprawnień i niedopełnienia obowiązków, poplecznictwa, tworzenia fałszywych dowodów i zatajania dowodów niewinności oraz pozbawienia wolności połączonego ze szczególnym udręczeniem.