Hiszpańska straż przybrzeżna w dwóch pierwszych dniach 2019 roku uratowała 325 osób usiłujących dostać się przez Morze Śródziemne do Europy. 111 osób uratowano we wtorek w Cieśninie Gibraltarskiej, a 214 w środę na Morzu Alborańskim.
      
            Ponadto służby w środę informowały, że jeszcze poszukują jednej łodzi, która jest w niebezpieczeństwie. Nie podano więcej szczegółów.

Według danych międzynarodowej organizacji ds. migracji (IOM) w 2018 roku w tej części Morza Śródziemnego, między Afryką a Hiszpanią, zginęło co najmniej 769 migrantów - trzy razy więcej niż w 2017 roku. Zdaniem pozarządowej Hiszpańskiej Komisji Pomocy Uchodźcom (CEAR) jest to największa liczba ofiar, które zginęły, próbując dotrzeć morzem do Hiszpanii, od 2006 roku.

Ten szlak migracyjny nie jest jednak najbardziej śmiercionośny, choć według IOM jest on obecnie najliczniej uczęszczany - w 2018 roku dotarło do Hiszpanii tą drogą ponad 56 tys. osób.