Co najmniej 222 osoby zginęły, 843 zostały ranne, a 28 zaginęło w wyniku fal tsunami, które w sobotę uderzyły w wybrzeża nad Cieśniną Sundajską między wyspami Jawa i Sumatra w Indonezji - podała w niedzielę agencja ds. zwalczania skutków katastrof w tym kraju.
      
            Liczba ofiar stale rośnie. Wcześniejszy bilans mówił o 168 ofiarach śmiertelnych, 745 rannych i 30 zaginionych.

Prezydent Joko Widodo, który w kwietniu będzie ubiegać się o reelekcję, napisał na Twitterze, że "nakazał wszystkim agencjom rządowym bezzwłocznie podjąć odpowiednie działania, odnaleźć ofiary i zadbać o rannych".

Pierwszej pomocy poszkodowanym udziela policja.

Według indonezyjskich władz i mediów przyczyną tsunami były najpewniej wstrząsy i osunięcia dna morskiego po piątkowej erupcji wulkanu Krakatau. Słup popiołu wzbił się na wysokość 400 metrów. Władze ostrzegły, że nikt nie powinien zbliżać się do wulkanu na odległość mniejszą niż dwa kilometry.

Według indonezyjskiej Agencji Meteorologii, Klimatologii i Geofizyki (BMGK) fale tsunami uderzyły w wybrzeża Cieśniny Sundajskiej, w tym na plaże w rejonie Pandeglang, Serang i Lampung w prowincji Banten na zachodnim krańcu Jawy. Są wśród nich kurorty bardzo popularne wśród zagranicznych turystów. W samym Lampung zginęło co najmniej 35 ludzi.

Rzecznik indonezyjskiej agencji ds. zwalczania skutków katastrof Sutopo Purwo Nugroho powiedział w niedzielę, że fale poważnie uszkodziły 558 domów, 350 łodzi oraz około 60 restauracji i barów. Najbardziej ucierpiał rejon Pandeglang. "Cały czas zbieramy dane, ale liczba ofiar śmiertelnych oraz skala zniszczeń może wzrosnąć" - dodał rzecznik. Wezwał ludność, aby trzymała się z dala od wybrzeża jeszcze dni.

Krakatau, jeden z najaktywniejszych wulkanów na świecie, w ostatnich miesiącach wybuchał wielokrotnie. Nadwodna część Krakatau tworzy wyspę o pow. 10,5 km kw. w Cieśninie Sundajskiej. Ostatni wielki wybuch Krakatau miał miejsce w sierpniu 1883 r., powodując serię fal tsunami; w wyniku tego śmierć poniosło 36 tys. ludzi.

Cieśnina Sundajska łączy Morze Jawajskie z Oceanem Spokojnym.

We wrześniu ponad 2 tys. osób poniosło śmierć w rezultacie silnego trzęsienia ziemi w rejonie indonezyjskiej wyspy Sulawesi. Fale tsunami wyrządziły wtedy poważne zniszczenia w nadmorskim mieście Palu.

Indonezja położona jest w rejonie aktywnym sejsmicznie będącym fragmentem tzw. ognistego pierścienia otaczającego Ocean Spokojny. Charakteryzuje się on częstymi erupcjami wulkanów i trzęsieniami ziemi.

26 grudnia 2004 r. tsunami, które powstało na Pacyfiku wskutek trzęsienia ziemi, pochłonęło 226 tysięcy istnień ludzkich w 13 krajach regionu Azji Południowej, w tym ponad 120 tys. w samej Indonezji.