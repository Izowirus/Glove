Papież Franciszek wydalił ze stanu kapłańskiego dwóch biskupów z Chile oskarżonych o pedofilię - podał w sobotę Watykan. To kolejna konsekwencja skandalu w tamtejszym Kościele. Decyzję ogłoszono w dniu spotkania papieża z prezydentem Chile Sebastianem Pinerą.
      
            W komunikacie watykańskiego biura prasowego poinformowano, że ze stanu duchownego wydaleni zostali oskarżeni o wykorzystywanie seksualne nieletnich emerytowany arcybiskup miasta La Serena Francisco Jose Cox Huneeus i emerytowany biskup Iquique Marco Antonio Ordenes Fernandez.

"Decyzja podjęta przez papieża w czwartek 11 października 2018 roku nie podlega apelacji" - głosi komunikat Stolicy Apostolskiej.

Jest w nim też informacja, że Kongregacja Nauki Wiary powiadomiła obu zainteresowanych przez ich przełożonych w miejscu ich pobytu. 

Francisco Jose Cox Huneeus nadal będzie należeć do Instytutu Ojców Szensztackich - dodano. 

To pierwsza taka decyzja papieża wobec biskupów z Chile, gdzie ostatnio ujawniono skandal pedofilii na dużą skalę. W minionych miesiącach Franciszek przyjął dymisję siedmiu tamtejszych ordynariuszy oskarżonych o tuszowanie nadużyć po tym, jak w maju rezygnację na jego ręce złożyli w czasie wizyty w Watykanie wszyscy chilijscy biskupi; łącznie ponad 30 hierarchów.

Komunikat o wydaleniu dwóch biskupów ze stanu duchownego został ogłoszony w dniu papieskiej audiencji dla prezydenta Chile Sebastiana Pinery w Watykanie.

Po tym spotkaniu watykańskie biuro prasowe poinformowało, że jednym z tematów rozmowy szefa państwa z Franciszkiem i jego najbliższymi współpracownikami z Sekretariatu Stanu była "bolesna plaga nadużyć wobec nieletnich". Potwierdzono "zaangażowanie wszystkich na rzecz współpracy, by zwalczać i zapobiegać popełnianiu takich przestępstw i ich ukrywaniu" - podano w komunikacie.

Z Rzymu Sylwia Wysocka