Karlowe Wary, Czechy, 06.07.2018. Premier RP Mateusz Morawiecki (L) oraz premier Czech Andrej Babis (P) podczas spotkania z polskimi i czeskimi przedsiębiorcami, 6 bm. w Karlowych Warach. (sko) PAP/Radek Pietruszka PAP © 2018 / Radek Pietruszka
                                        

            Polska i Czechy są "na tej samej długości fali" m.in. w sprawie funduszy unijnych i migracji - powiedział premier Mateusz Morawiecki po rozmowach z szefem czeskiego rządu Andrejem Babiszem. Babisz podkreślił, że stosunki polsko-czeskie są "ponadstandardowe".
      
            Szef polskiego rządu spotkał się w piątek z Babiszem w Karlowych Warach na marginesie odbywającego się tam Międzynarodowego Festiwalu Filmowego.

Morawiecki podkreślił na wspólnej konferencji prasowej z Babiszem, że oba kraje mają coraz więcej wspólnego, a Polska wkroczyła na arenę międzynarodową „pośrednio dzięki Czechom”.

Poinformował, że rozmowy z premierem Czech dotyczyły m.in. kwestii gospodarczych, w tym infrastruktury, wymiany handlowej i współpracy kulturalnej.

„Republika Czeska jest dla nas jednym z kluczowych partnerów gospodarczych” - powiedział Morawiecki. Podkreślił, że wymiana doświadczeń Polski z Czechami jest bardzo owocna także w kwestii podatku VAT i "eliminowaniu karuzel, mafii VAT-owskich".

„My mamy jednolity plik kontrolny i to jest rozwiązanie, które istnieje również w Czechach, wymieniamy się bazami, czarnymi listami +przedsiębiorców+, właściwie nie przedsiębiorców, a łobuzów czy bandytów podatkowych, i dzięki temu jesteśmy coraz bardziej skuteczni” – dodał.

Morawiecki zaznaczył, że rozmowy dotyczyły także energetyki oraz migracji i uchodźców. „Na ostatniej Radze Europejskiej postawa pana premiera, bardzo konkretna, jednoznaczna pozwoliła wypracować takie a nie inne konkluzje, gdzie możemy być pewni, że od tego czasu nikt też nie będzie nas zmuszał do przyjmowania uchodźców” – mówił szef polskiego rządu.

Premier ocenił, że relacje polsko-czeskie na bardzo wielu polach są "znakomite". "Przede wszystkim współpraca, nie tylko nasza handlowa, gospodarcza, ale także ta w Europie: fundusz spójności, fundusze rolnicze, no i oczywiście fundusze infrastrukturalne i wielkie problemy typu uchodźcy; jesteśmy tutaj na tej samej długości fali" - podkreślił Morawiecki.

Czeski premier mówił, że ostatnio bardzo często spotyka się z Morawieckim. Przypomniał o spotkaniu państw Grupy Wyszehradzkiej i późniejszym posiedzeniu Rady Europejskiej w Brukseli. „Zastanawiam się, czy w ciągu ostatnich dwóch tygodni nie widziałem premiera Morawieckiego częściej niż własnej żony” – żartował czeski premier.

Stosunki z Polską Babisz nazwał "ponadstandardowymi". Jak ocenił, Europa zaczyna zmieniać podejście do migracji przejmując stopniowo poglądy V4. Zdaniem czeskiego premiera Polska i Czechy mają wspólny pogląd na budżet UE.

„Rozmawialiśmy o funduszu spójności, rolnictwie i funduszach strukturalnych” – mówił Babisz. Zadeklarował chęć nadrobienia przez Czechy opóźnień w budowaniu dróg i autostrad. Podkreślił, że te inwestycje po polskiej stronie są bardziej zaawansowane. Wśród dziedzin, w których polsko-czeska współpraca będzie się rozwijać, wymienił energetykę jądrową. Powiedział też, że z Morawieckim rozmawiał m.in. o polskiej produkcji dwóch typów śmigłowców.

„To dla nas bardzo ważne, bo Republika Czeska musi kupić śmigłowce” – mówił czeski premier.

Zwrócił uwagę, że pod względem obrotów Polska stała się drugim partnerem dla Czech, wyprzedzając Słowację. Podkreślił, że Czechy są siódmym inwestorem w Polsce, a polskie firmy inwestują na czeskim rynku.

Po rozmowach premierów Polski i Czech oraz delegacji obu rządów odbyło się spotkanie Morawieckiego i Babisza z polskimi i czeskimi przedsiębiorcami. Ze strony polskiej uczestniczyli w nim: prezes PAIH Tomasz Pisula, wiceprezes Polskiego Funduszu Rozwoju Piotr Fill, prezes PKO BP Zbigniew Jagiełło, członek zarządu PKN Orlen Zbigniew Leszczyński, wiceprezes PKO BP Maks Kraczkowski, ekonomista PKO BP Piotr Bujak, prezes zarządu Synthos S.A. Zbigniew Warmuz, prezes zarządu Cedrob S.A. Andrzej Goździkowski, prezes zarządu AB S.A. Andrzej Przybyło, dyrektor generalna grupy Adamed Małgorzata Adamkiewicz, wiceprezes Fakro S.A. Janusz Komurkiewicz, pierwszy wiceprezes Banku Ochrony Środowiska Arkadiusz Garbarczyk, wiceprezes Izotechnik sp.Z.o.o  Jakub Rola, producent filmowy Grzegorz Olkowski, prezes Impel Grzegorz Dzik, wiceprezes Mlekovita Stanisław Duch.

Morawiecki i Babisz, wraz z reżyserem Barrym Levinsonem, wezmą udział w pokazie wersji reżyserskiej filmu „Rain Man” zorganizowanym w ramach festiwalu w Karlowych Warach.

Międzynarodowy Festiwal Filmowy w Karlowych Warach to jedno z najważniejszych wydarzeń filmowych w Europie Środkowo-Wschodniej. Tegoroczna, 53. edycja imprezy odbywa się w dniach 29 czerwca - 7 lipca.
Z Karlowych Warów Mateusz Roszak i Piotr Górecki