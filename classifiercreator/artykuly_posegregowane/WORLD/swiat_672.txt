epa07069184 Poland's Prime Minister Mateusz Morawiecki (2-R) talks with journalists during a visit to the New York Stock Exchange (NYSE) in New York, New York, USA, on 04 October 2018. EPA/JUSTIN LANE Dostawca: PAP/EPA.
                                        

            Rozmowa z ambasador USA w Polsce Georgette Mosbacher dotyczyła wielu tematów, m.in. szkodliwego dla Europy Środkowej gazociągu Nord Stream 2, obronności, a także kontaktów biznesowych między oboma krajami - powiedział w czwartek w Nowym Jorku premier Mateusz Morawiecki.
      
            Premier Mateusz Morawiecki, który przebywa z wizytą w USA, był pytany w czwartek przez TVP Info o spotkanie z ambasador USA w Polsce Georgette Mosbacher. "To była rozmowa na bardzo wiele tematów, bardzo pozytywna rozmowa. Pani ambasador jest konkretna, ma tutaj bardzo wiele do powiedzenia i wiele znajomości w Nowym Jorku czy Waszyngtonie" - powiedział Morawiecki.

Dodał, że podczas spotkania poruszono m.in. temat gazociągu Nord Stream 2 budowanego wspólnie przez Niemcy i Rosję. Premier podkreślił, że projekt ten zagraża suwerenności Ukrainy oraz "w ewidentny sposób jest szkodliwy dla Europy Centralnej". Jak stwierdził premier, Amerykanie również to dostrzegają.

"Rozmawialiśmy także o sprawach wojskowych, czyli obecności żołnierzy amerykańskich (w Polsce - PAP). Podziękowałem pani ambasador za to, że jeszcze 3-4 lata temu było tylko 250-300 żołnierzy NATO, dziś jest to 4600 i ta liczba rośnie" - powiedział premier.

Ponadto - jak przekazał - poruszono kwestię kontaktów biznesowych między Polską a USA. "Tutaj pani ambasador jest świetnie zorientowana i cieszę się, że chce przyciągać przedsiębiorców amerykańskich do Polski, ale też otwiera drzwi dla polskich przedsiębiorców, którzy chcą eksportować dobra i usługi na ziemię amerykańską" - dodał szef rządu.

Punktualnie o 9.30 czasu miejscowego premier Mateusz Morawiecki uderzeniem w dzwon otworzył czwartkową sesję na giełdzie w Nowym Jorku. Odwiedziny siedziby New York Stock Exchange (NYSE) były pierwszym punktem jednodniowej wizyty szefa polskiego rządu w Nowym Jorku.

Po południu premier weźmie udział w konferencji "Poland The Can-Do Nation" i w spotkaniu "From Developing to Developed. Perspectives of the Polish business on a crucial turning point of its history". Wieczorem szef rządu weźmie udział w gali "An Evening of Conversation. Polish-American Business Collaboration".

"Wszystko to po to, by Polska była bardziej rozpoznawalna w świecie zachodniego kapitału. Mamy oczywiście rozmowy z Chinami, Japończykami, ale jednak najwięcej współpracy mamy z Europą Zachodnia i ze Stanami Zjednoczonymi. To jest nasz krąg kulturowy; dobrze się rozumiemy" - powiedział premier.

Dodał, że bardzo korzystne dla wizerunku Polski zagranicą było jej włączenie przez agencję FTSE Russell do grona 25 najbardziej rozwiniętych rynków na świecie. "Jakkolwiek to jest pewna zmiana symboliczna, to tutaj została odczytana jako bardzo ważna, zauważalna. Za znak tego, że Polska rozwija się w sposób szybki, zrównoważony, ale również, że otoczenie instytucjonalne i prawne jest wystarczająco stabilne, przewidywalne i transparentne, czyli takie o jakie nam chodzi" - oświadczył.