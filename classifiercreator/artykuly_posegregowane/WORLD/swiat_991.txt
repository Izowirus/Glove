epa06826677 European flags flutter in the wind in front of the European Commission in Brussels, Belgium, 21 June 2018. On sunday 24 June 2018 an informal working meeting on migration and asylum issues will take place in Brussels in order to work with a group of Heads of State or Government of Member States interested in finding European solutions ahead of the upcoming European Council.  EPA/STEPHANIE LECOCQ 
Dostawca: PAP/EPA. PAP/EPA © 2018 / STEPHANIE LECOCQ
                                        

            Komisja Europejska ogłosiła w piątek konkurs na projekty dotyczące solidarności. Z budżetu unijnego przeznaczono na ten cel 44 mln euro. Dzięki tym środkom sfinansowane zostaną wybrane projekty, w których uczestniczyć może młodzież z Europy i spoza niej.
      
            To pierwsze z serii zaproszeń do składania wniosków, które - jak podkreśla KE - umożliwią udział w akcjach co najmniej 100 tys. młodych ludzi do końca 2020 r. Konkurs organizowany jest w ramach Europejskiego Korpusu Solidarności.

Projekty obejmą wolontariat, praktykę zawodową lub pracę w dziedzinach związanych z solidarnością.

Organizacje będą mogły oferować krótkoterminowe projekty (od dwóch tygodni do dwóch miesięcy) dla zespołów wolontariuszy. Najpierw jednak będą musiały uzyskać znak jakości, o który mogą wystąpić w dowolnym czasie, składając wniosek do krajowej agencji programu Erasmus+, a w niektórych przypadkach do Agencji Wykonawczej ds. Edukacji, Kultury i Sektora Audiowizualnego.

O finansowanie mogą się ubiegać nie tylko publiczne i prywatne podmioty z siedzibą w państwach członkowskich UE. Także młode osoby zarejestrowane w portalu Europejskiego Korpusu Solidarności będą mogły stworzyć grupę złożoną z co najmniej pięciu uczestników i realizować własne projekty solidarnościowe.

W niektórych projektach Europejskiego Korpusu Solidarności w dziedzinie wolontariatu uczestniczyć mogą również organizacje spoza UE – z Islandii, Liechtensteinu, Norwegii, Turcji, Macedonii i innych państw partnerskich.

Projekty zostaną wybrane po tym, gdy Parlament Europejski i kraje członkowskie w ramach Rady UE formalnie przyjmą wniosek Komisji. Porozumienie polityczne w tej sprawie osiągnięto już w czerwcu 2018 r.

Termin składania wniosków upływa 16 października 2018 r., z wyjątkiem projektów grup wolontariuszy, którzy mają czas na złożenie wniosku do 18 lutego 2019 r.

Unijny komisarz ds. edukacji, kultury, młodzieży i sportu Tibor Navracsics powiedział w piątek, że solidarność jest jedną z najważniejszych wartości Unii Europejskiej. "Młodzi ludzie z całej UE wielokrotnie okazywali chęć pomocy potrzebującym. Zapewniając specjalne ramy prawne i konieczne finansowanie na lata 2018–2020, chcemy dać im więcej możliwości angażowania się w działania, w tym szansę stworzenia własnej grupy wolontariuszy i pomysłów na projekty solidarnościowe" - wskazał.

Europejski Korpus Solidarności działa od grudnia 2016 r. Od tego czasu zarejestrowało się w nim 72 tys. młodych ludzi, z których około 7 tys. aktywnie uczestniczy w działaniach solidarnościowych.

W maju 2017 r. Komisja wystąpiła z wnioskiem o przeznaczenie ponad 340 mln euro na ten cel, tak aby do końca 2020 r. mogło w nim wziąć udział 100 tys. młodych ludzi.

KE chce, żeby w przyszłym budżecie unijnym na lata 2021-2027 na Europejski Korpus Solidarności przeznaczonych zostało 1,26 mld euro.

Z Brukseli Łukasz Osiński