Spośród instytucji publicznych Rosjanie najlepiej oceniają armię, Cerkiew i organy ścigania - wynika z badania opinii społecznej przeprowadzonego przez prokremlowski ośrodek WCIOM. Najgorszy wynik, jeśli chodzi o oceny obywateli, ma opozycja.
      
            Armię ocenia pozytywnie 86 proc. badanych, Rosyjską Cerkiew Prawosławną 68,8 proc., organy ścigania 57 proc. – podaje w czwartek w komunikacie na swojej stronie internetowej WCIOM (Ogólnorosyjskie Centrum Badania Opinii Społecznej).

Zaledwie 31,2 proc. wyraża się pozytywnie o opozycji, a 32,4 proc. – o związkach zawodowych. Działalność opozycji nie podoba się 41,3 proc. badanych. Z kolei 37,6 proc. ankietowanych skrytykowało system sądownictwa, a 37,4 proc. – partie polityczne.

Badanie przeprowadzono 17 grudnia 2018 r. na 1,6 tys. respondentów powyżej 18. roku życia metodą wywiadów telefonicznych.