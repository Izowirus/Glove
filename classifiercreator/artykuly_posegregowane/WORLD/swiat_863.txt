Piekary Śląskie, 19.08.2007. Abp Szczepan Wesoły podczas pielgrzymki kobiet i dziewcząt do Matki Bożej Piekarskiej w Piekarach Śląskich (Śląskie), 19 bm. Jest to jedno z najważniejszych wydarzeń religijnych na Górnym Śląsku. Tegoroczne spotkanie przebiega pod hasłem "Przypatrzmy się powołaniu naszemu". Abp Zimoń mówił o powołaniu do życia duchownego, do życia w małżeństwie i w rodzinie oraz w samotności. (kkk) PAP/Andrzej Grygiel ***Zdjęcie do depeszy PAP pt. Śląskie/ Abp Zimoń do kobiet: postępuje proces laicyzacji małżeństwa i rodziny*** PAP © 2018 / Andrzej Grygiel
                                        

            W wieku 91 lat zmarł we wtorek w Rzymie arcybiskup Szczepan Wesoły, były wieloletni duszpasterz Polonii - poinformowała polska parafia w stolicy Włoch. Uroczystości pogrzebowe odbędą się w Katowicach, rodzinnym mieście zmarłego.
      
            Arcybiskup Wesoły urodził się 16 października 1926 roku w Katowicach.

Po wybuchu drugiej wojny światowej został jako nastolatek wraz z bratem przymusowo wcielony do armii niemieckiej i wysłany na front zachodni. Następnie zbiegł na stronę aliancką i trafił do polskich jednostek. Brał udział w walkach w Algierii i we Włoszech jako telegrafista w oddziałach łączności.

Po wojnie kształcił się na Papieskim Uniwersytecie Gregoriańskim, a w 1956 roku przyjął święcenia kapłańskie. Został duszpasterzem polskich emigrantów we Włoszech.

W latach 1962–1965 kierował Sekcją Słowiańską biura prasowego Sekretariatu Soboru Watykańskiego II.

W grudniu 1968 roku papież Paweł VI mianował go biskupem pomocniczym gnieźnieńskim z przeznaczeniem do pracy wśród Polonii. 11 grudnia 1968 roku w prywatnej kaplicy prymasa Stefana Wyszyńskiego otrzymał sakrę biskupią.

Początkowo jego zadaniem było wspomaganie w pracy biskupa Władysława Rubina, delegata prymasa Polski dla duszpasterstwa emigracyjnego. Biskup Wesoły objął funkcję delegata w 1980 roku. Łącznie odbył kilkaset podróży duszpasterskich i odwiedził katolickie ośrodki polonijne na całym świecie.

7 lutego 1994 roku otrzymał tytuł arcybiskupa ad personam. W kwietniu 2003 roku przeszedł na emeryturę i pozostał w Rzymie. Mieszkał przy polskim kościele świętego Stanisława.

5 maja bieżącego roku sędziwemu arcybiskupowi Wesołemu wręczono w imieniu prezydenta Andrzeja Dudy Order Orła Białego "w uznaniu znamienitych zasług w krzewieniu polskości i postaw patriotycznych wśród polskiej emigracji na świecie, za osiągnięcia w pracy duszpasterskiej i działalność na rzecz jednoczenia pokoleń w duchu wartości chrześcijańskich".

Ceremonia odznaczenia odbyła się w ambasadzie RP przy Stolicy Apostolskiej.

Z Rzymu Sylwia Wysocka