Watykan odczuwa ból i wstyd w reakcji na raport ws. pedofilii w Kościele w stanie Pensylwania w USA - oświadczył w czwartek dyrektor biura prasowego Stolicy Apostolskiej Greg Burke. Czyny jakich dopuścili się księża nazwał "straszliwymi przestępstwami".
      
            Oświadczenie rzecznika Watykanu ma związek z ogłoszeniem we wtorek raportu przygotowanego na wniosek prokuratury stanu Pensylwania. Jak ustalono, w sześciu na osiem tamtejszych diecezji ofiarami 300 księży-pedofilów w tym stanie padło w ciągu 70 lat około tysiąca dzieci.

Dokument liczy prawie 1400 stron. Wynika z niego, że stu sprawców było w diecezji Pittsburg, gdzie ordynariuszem był od 1988 do 206 roku obecny metropolita Waszyngtonu kardynał Donald W. Wuerl. Zarzuca mu się udział w tuszowaniu skandalu.

W wydanym w czwartkowy wieczór komunikacie watykański rzecznik stwierdził: "W obliczu raportu ogłoszonego w tym tygodniu w Pensylwanii są dwa słowa, które wyrażają to, co odczuwa się wobec tych straszliwych przestępstw: wstyd i ból".

Greg Burke zapewnił następnie, że Stolica Apostolska "uznaje z wielką powagą" rezultaty przeprowadzonej przez Wielką Ławę Przysięgłych Pensylwanii pracy nad dokumentem i "jednoznacznie potępia seksualne wykorzystywanie nieletnich".

"Wykorzystywanie opisane w raporcie jest godne potępienia z karnego i moralnego punktu widzenia. Te czyny zdradziły zaufanie i okradły ofiary z ich godności i ich wiary"- oświadczył rzecznik Watykanu.

Wyraził przekonanie, że Kościół musi wyciągnąć "surową lekcję" z przeszłości a "odpowiedzialność muszą wziąć na siebie zarówno ci, którzy dopuścili się wykorzystywania, jak i ci, którzy pozwolili by to się stało".

Greg Burke zwrócił uwagę na to, że większość opisanych w raporcie czynów miała miejsce przed rokiem 2000 a jego konkluzje są zbieżne z wcześniejszymi analizami, które wskazały, że reformy przeprowadzone przez Kościół katolicki drastycznie zredukowały liczbę nadużyć popełnianych przez duchowieństwo".

"Stolica Apostolska zachęca do stałej reformy i czujności na wszystkich szczeblach Kościoła katolickiego, by zagwarantować ochronę nieletnich i dorosłych niepełnosprawnych. Ponadto podkreśla potrzebę dostosowania się do wymogów prawa, w tym obowiązku zgłaszania przypadków wykorzystywania nieletnich" - głosi oświadczenie Watykanu.

Rzecznik Burke dodał: "Ojciec Święty dobrze rozumie, jak bardzo te przestępstwa mogą wstrząsnąć wiarą i duchem wierzących i ponawia apel o podjęcie wszelkich starań, by stworzyć bezpieczne środowisko dla nieletnich i dorosłych niepełnosprawnych w Kościele i w całym społeczeństwie".

"Ofiary powinny wiedzieć, że papież stoi po ich stronie. Ci, którzy ucierpieli, są dla niego priorytetem a Kościół chce ich wysłuchać, by wykorzenić tą tragiczną makabrę, niszczącą życie niewinnych"- oświadczył rzecznik Watykanu.

Z Rzymu Sylwia Wysocka