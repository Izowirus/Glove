Prezydent elekt Meksyku Andres Manuel Lopez Obrador podkreślił w poniedziałek, w pierwszym wywiadzie po zwycięstwie w wyborach, że chce utrzymać porozumienie handlowe z USA i Kanadą oraz chce szczerego dialogu i przyjaznych stosunków z Waszyngtonem.
      
            Lopez Obrador, który z wynikiem ok. 53 proc. głosów wygrał niedzielne wybory jako pierwszy we współczesnej historii Meksyku kandydat lewicowy, zapewnił, że kiedy obejmie urząd, "wyciągnie rękę" do amerykańskiego rządu.

"Szczerze wyciągniemy rękę, żeby poszukać relacji przyjaźni i współpracy ze Stanami Zjednoczonymi" - mówił w wywiadzie dla telewizji Televisa.

Lopez Obrador, lider Ruchu Odnowy Narodowej (Morena), podziękował również prezydentowi Donaldowi Trumpowi za tweeta z gratulacjami. "Jest wiele do zrobienia, co przyniesie korzyści zarówno Stanom Zjednoczonym, jak i Meksykowi!" - napisał w tweecie amerykański prezydent, podkreślając, że bardzo się cieszy na współpracę z nowym meksykańskim szefem państwa.
 

Polityka handlowa i imigracyjna obecnej administracji amerykańskiej spowodowała, że stosunki z Meksykiem należą do najgorszych w historii.

Lopez Obrador w poniedziałkowym wywiadzie podkreślił, że tweet Trumpa "był pełen szacunku" i dodał, że jest świadom "potrzeby utrzymywania dobrych relacji ze Stanami Zjednoczonymi".

Również w poniedziałek Carlos Urzua, który ma zostać ministrem finansów w rządzie Lopeza Obradora, powtórzył wcześniejsze obietnice prezydenta elekta, zapewniając, że gabinet będzie respektował autonomię banku centralnego oraz będzie chciał przyciągać prywatnych inwestorów w kraju i z zagranicy, poprzez prowadzenie odpowiedzialnej polityki fiskalnej i makroekonomicznej.

64-letni Obrador, który po raz trzeci ubiegał się o prezydenturę, wykorzystał rosnące niezadowolenie społeczeństwa rządami Partii Instytucjonalno-Rewolucyjnej (PRI) w związku z rekordowym poziomem przemocy, serią skandali korupcyjnych i powolnym wzrostem gospodarczym. Prowadził swoją kampanię pod hasłem zlikwidowania korupcji i walki z przestępczością zorganizowaną.