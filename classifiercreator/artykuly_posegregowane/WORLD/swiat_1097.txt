British singer-songwriter Elton John, chairperson of the Elton John AIDS Foundation, speaks during a charity event in support of HIV prevention, in Kiev, Ukraine, 28 May 2018. Archiwum fot. PAP/EPA/STEPAN FRANKO
                                        

            Brytyjski muzyk popowy Elton John oskarżył we wtorek rządy Rosji i krajów Europy Wschodniej o "poważną dyskryminację" osób homoseksualnych, biseksualnych i transpłciowych (LGBT) oraz o mało efektywną walkę z AIDS.
      
            "Gdyby nie było (...) nienawiści, choroba ta mogłaby zostać wykorzeniona o wiele szybciej niż można sobie wyobrazić" - powiedział Elton John w Amsterdamie na konferencji poświęconej walce z AIDS. "Kraje te stosują politykę znacznej dyskryminacji wobec członków społeczności LGBT" - dodał, mówiąc o Rosji i państwach Europy Wschodniej.

71-letni muzyk, który jest zdeklarowanym gejem, w szczególności skrytykował rządy tych państw za ograniczony dostęp dla osób LGBT do leczenia i medycznych programów próbnych. "Oczywiście, to nie dzieje się tylko w Europie Wschodniej, ma to także miejsce w Ameryce, w Wielkiej Brytanii, na Bliskim Wschodzie i w Azji" - wyjaśnił.

"Politycy muszą sprostać temu wyzwaniu - podkreślił Elton John - powinni szybko zakończyć tę epidemię. Proszę ich, aby pomyśleli o chorych ludziach jak o równych sobie".

Według AFP obecnie na świecie żyje 37 milionów ludzi z wirusem HIV, a każdego roku odnotowuje się 1,8 miliona nowych infekcji. Założona w 1992 roku fundacja Eltona Johna na walkę z tą chorobą zebrała już ponad 400 mln dolarów.

Elton John to popularny głównie w latach 80. i 90. piosenkarz, kompozytor i pianista. W swojej karierze sprzedał ponad 300 milionów płyt, co czyni go jednym z najlepiej sprzedających się artystów wszech czasów.