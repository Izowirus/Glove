Warszawa, 22.03.2018. Pianista Szymon Nehring (L) wraz z Israel Camerata Jerusalem pod dyrekcją Avnera Birona podczas koncertu na 22. Wielkanocnym Festiwalu Ludwiga van Beethovena w Warszawie, 22 bm. (soa) Archiwum fot. PAP/Radek Pietruszka
                                        

            Szymon Nehring i Narodowa Orkiestra Symfoniczna Polskiego Radia zagrają w niedzielę w Kopenhadze. W poniedziałek w stolicy Danii odbędzie się konferencja poświęcona polsko-duńskiej współpracy energetycznej, w tym projektowi Baltic Pipe.
      
            Kopenhaski koncert będzie kulminacją współorganizowanych przez Ambasadę RP i Instytut Adama Mickiewicza obchodów jubileuszu 100-lecia odzyskania przez Polskę niepodległości. Wśród zaproszonych gości będzie polski minister energii Krzysztof Tchórzewski, pełnomocnik rządu ds. strategicznej infrastruktury energetycznej Piotr Naimski, prezesi PGNiG i Gaz - Systemu i przedstawiciele duńskich spółek energetycznych.

Koncert odbędzie się w prestiżowej sali koncertowej duńskiego radia - DR Koncerthuset, która jest jednym z najnowocześniejszych ośrodków kulturalnych w Skandynawii. Kopenhaska publiczność wysłucha koncertu fortepianowego e-moll nr 1 op.11 Fryderyka Chopina, koncertu na orkiestrę Witolda Lutosławskiego oraz Suitę nr 1 Peer Gynt op.46 Edwarda Griega.

Szymon Nehring jest laureatem Międzynarodowego Mistrzowskiego Konkursu im. Artura Rubinsteina w Tel Awiwie (2017) i finalistą Międzynarodowego Konkursu Pianistycznego im. Fryderyka Chopina w Warszawie (2015), Narodowa Orkiestra Symfoniczna Polskiego Radia (NOSPR) to jedna z najważniejszych polskich orkiestr symfonicznych.

Z kolei w poniedziałek, w siedzibie Konfederacji Przemysłu Duńskiego (Dansk Industri - DI) odbędzie się konferencja energetyczna zorganizowana przez Ambasadę RP w Kopenhadze w partnerstwie ze spółkami Gaz System i Energinet, które są inwestorami projektu Baltic Pipe oraz DI. Spotkanie ma na celu stworzenie platformy dyskusji i analiz dotyczących polsko-duńskiej współpracy energetycznej, zwłaszcza przez pryzmat projektu gazociągu Baltic Pipe i poprawy bezpieczeństwa energetycznego Europy Środkowo-Wschodniej, ale też całej UE. Tematem dyskusji będzie też tzw. zielona transformacja, czyli przejście do gospodarki niskoemisyjnej, a w tym kontekście przede wszystkim promocja Polski jako gospodarza kolejnej konferencji klimatycznej COP24, która odbędzie się w grudniu br. w Katowicach.

Organizatorzy liczą, że konferencja będzie też okazją do przekonania duńskiej opinii publicznej i środowisk opiniotwórczych o znaczeniu projektu Baltic Pipe jako kluczowego elementu wzmacniania bezpieczeństwa energetycznego regionu, ale też ważnego kroku w kierunku ograniczenia emisji CO2 i wypełniania celów klimatycznych w rozumieniu porozumienia paryskiego.

Konferencja stworzy też okazję do nawiązania kontaktów biznesowych z duńskimi podmiotami z sektora energetycznego, jako że zgromadzi najważniejszych partnerów projektu Bramy Północnej, Korytarza Norweskiego i Baltic Pipe z Norwegii, Szwecji, Danii i Polski, tak na szczeblu biznesowym, jak i politycznym. Przewidywane są wystąpienia szefa polskiego resortu energii Krzysztofa Tchórzewskiego, pełnomocnika rządu ds. strategicznej infrastruktury energetycznej Piotra Naimskiwgo, duńskiego ministra Energii, Dostaw i Klimatu Larsa Christiana Lilleholta, prezesów spółek PGNiG i Gaz-System.

W rozmowie z PAP wiceprezes Gaz-Systemu Artur Zawartko powiedział, że realizowany przez polską spółkę i jej duńskiego partnera Energinet projekt Baltic Pipe "ma przyczynić się do powstania prawdziwie zdywersyfikowanego rynku gazu w rejonie basenu Morza Bałtyckiego i Europy Środkowo Wschodniej".

"Chcemy w ten sposób zapewnić niezawodność dostaw oraz prawdziwą konkurencję na rynku dostawców i źródeł, a tym samym niezakłócony dostęp do surowca po konkurencyjnej cenie. Powstanie Baltic Pipe przyniesie korzyści w pierwszej kolejności gospodarkom polskiej i duńskiej oraz mieszkańcom naszych krajów" - zaznaczył.

Zawartko podkreślił, że dla polskiego operatora systemu przesyłu gazu ważne są również aspekty środowiskowe powstania gazociągu Baltic Pipe. "Gaz ziemny jest najbardziej ekologicznym paliwem kopalnym, co jest niezmiernie ważne z punktu widzenia dużych przedsiębiorstw, które muszą zmierzyć się z wyzwaniami związanymi z wymogami z zakresu ochrony środowiska"- podkreślił wiceprezes.

Baltic Pipe to strategiczny projekt infrastrukturalny, dzięki któremu ma powstać korytarz dostaw gazu na europejskim rynku. Umożliwi on - po raz pierwszy w historii - przesyłanie gazu bezpośrednio ze złóż zlokalizowanych w Norwegii na rynki w Danii i w Polsce, a także do odbiorców w sąsiednich krajach.

Główne cele projektu to wzmocnienie dywersyfikacji dostaw, integracji rynku gazu, ujednolicenia cen i zapewnienia bezpieczeństwa dostaw przede wszystkim w Polsce i Danii, a także w Europie Środkowo-Wschodniej oraz w regionie Morza Bałtyckiego.

Projekt Baltic Pipe składa się z 5 głównych komponentów: gazociągu na dnie Morza Północnego, rozbudowy istniejącego systemu przesyłowego w Danii, tłoczni gazu na Duńskiej wyspie Zeland Danii liczącego ok. 247 km długości gazociągu na dnie Morza Bałtyckiego, oraz rozbudowy polskiego systemu przesyłowego. Przepustowość nowej magistrali to 10 mld m sześć gazu rocznie. Pierwsze dostawy paliwa mają popłynąć jesienią 2022 r. Gazociąg ma być eksploatowany przez 50 lat.