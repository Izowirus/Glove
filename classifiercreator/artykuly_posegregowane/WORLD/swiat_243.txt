W stolicy Gruzji, Tbilisi, w niedzielę odbyła się wielotysięczna demonstracja, w czasie której apelowano o anulowanie wyników wyborów prezydenckich. Na jej czele stanął Grigol Waszadze, który przegrał walkę o urząd prezydenta z Salome Zurabiszwili.
      
            "Gruzja nie ma prezydenta", a wybory były "kryminalną farsą" - mówił polityk, zapowiadając, że będzie dążyć do anulowania wyników głosowania na drodze sądowej. "Obecnie zjednoczona opozycja i współpracujący z nami prawnicy przygotowują skargę, z którą zwrócimy się do sądu, żeby uznać te wybory za nieważne" - powiedział Waszadze.

Polityk dodał, że blok zjednoczonej opozycji Siła w Jedności, składający się z 11 partii, żąda rozpisania przedterminowych wyborów parlamentarnych oraz wprowadzenia zmian do systemu wyborczego. Wybory parlamentarne w Gruzji zaplanowano na 2020 rok.

"Będziemy kontynuować protest, do czasu aż rząd usłyszy głos narodu" - dodał Waszadze, występując przed budynkiem parlamentu w centrum Tbilisi.

Waszadze ogłosił, że daje władzom czas na spełnienie postulatów opozycji do 16 grudnia. Na ten dzień zaplanowano inaugurację Salome Zurabiszwili. W przeciwnym razie, jak dodał, opozycja podejmie inne kroki. Nie sprecyzował jednak o jakie działania chodzi.

Z uczestnikami demonstracji przez Skype'a połączył się były prezydent Gruzji Micheil Saakaszwili, założyciel Zjednoczonego Ruchu Narodowego, z ramienia którego kandydował Waszadze. "Będziemy walczyć pokojowo, ale nigdy się nie poddamy" - powiedział były prezydent.

Saakaszwili oświadczył, że w razie konieczności może przyjechać do kraju i przyłączyć się do protestów. Obecnie były prezydent przebywa poza granicami kraju. W Gruzji ciążą na nim wyroki.

Według Waszadzego w czasie wyborów doszło do ataków na zwolenników i przedstawicieli opozycji, nacisków na głosujących, kupowania głosów oraz fałszerstw.