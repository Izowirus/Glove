epa07065811 Holy Mass for the opening of the XV Ordinary General Assembly of the Synod of Bishops, on the topic 'Youth, faith and vocational discernment' in Saint Peters Square, Vatican City, 03 October 2018. EPA/ALESSANDRO DI MEO Dostawca: PAP/EPA.
                                        

            Watykan oświadczył w sobotę, że nie są więcej tolerowane żadne przypadki tuszowania nadużyć seksualnych w Kościele. W komunikacie przyznano, że analiza wydarzeń mogła ujawnić decyzje niespójne z tą linią. Jest tam też apel papieża o walkę z plagą pedofilii.
      
            W ten sposób w wydanym komunikacie Watykan odniósł się do zarzutów postawionych przez byłego nuncjusza w USA Carlo Marię Vigano, który twierdzi, że papież Franciszek wiedział o czynach wykorzystywania seksualnego popełnionych przez byłego już metropolitę Waszyngtonu i byłego kardynała Theodore'a Edgara McCarricka. Po ujawnieniu zarzutów molestowania seksualnego McCarrick jako pierwszy hierarcha w XXI wieku zrzekł się godności kardynalskiej.

W nocie wyjaśniono, że została ona wydana na polecenie papieża Franciszka, który jest "świadom i zaniepokojony zagubieniem, jakie wywołuje w sumieniu wiernych" publikacja zarzutów dotyczących postępowania arcybiskupa McCarricka. 

Komunikat zaczyna się od informacji o tym, że we wrześniu 2017 roku archidiecezja nowojorska zawiadomiła Stolicę Apostolską o tym, że jest mężczyzna, który oskarża McCarricka o to, że wykorzystywał go w latach 70.

"Ojciec Święty zlecił wszczęcie wstępnego dogłębnego postępowania w tej sprawie, które zostało przeprowadzone przez archidiecezję w Nowym Jorku i po którego zakończeniu dokumentacja została przekazana Kongregacji Nauki Wiary" - ogłosi oświadczenie.

Jednocześnie, jak wyjaśniono, "ponieważ w trakcie postępowania wyszły na jaw poważne poszlaki, Ojciec Święty przyjął rezygnację arcybiskupa McCarricka z zasiadania w Kolegium Kardynalskim, wydając mu zakaz pełnienia publicznej posługi i nakazując życie w modlitwie i pokucie".

W tekście znalazło się zapewnienie, że Stolica Apostolska "we właściwym czasie" ogłosi konkluzje postępowania w sprawie McCarricka. 

"Również w odniesieniu do innych zarzutów skierowanych przeciwko temu duchownemu Ojciec Święty zalecił uzupełnienie zebranych informacji poprzez wstępne dochodzenie wraz z dalszą staranną analizą całej dokumentacji obecnej w archiwach urzędów Stolicy Apostolskiej, dotyczącej ówczesnego kardynała McCarricka, by zweryfikować wszystkie istotne fakty, sytuując je w ich kontekście historycznym, i obiektywnie ocenić" - oświadczył Watykan.

W nocie zaznaczono, że "Stolica Apostolska jest świadoma tego, że z analizy faktów i okoliczności może wynikać, że podejmowano decyzje niespójne z dzisiejszym podejściem do tych kwestii". Przytoczone zostały słowa papieża Franciszka wypowiedziane w czasie Światowego Spotkania Rodzin w Filadelfii w 2015 roku: "Będziemy podążać drogą prawdy, dokądkolwiek mogłaby nas doprowadzić".

"Zarówno nadużycia, jak i ich tuszowanie nie mogą być tolerowane, a odmienne traktowanie biskupów, którzy je popełnili bądź je ukryli, stanowi formę klerykalizmu, który nie jest dłużej do przyjęcia" - podkreślił Watykan.

Następnie ogłosił: "Ojciec Święty kieruje naglącą zachętę do tego, by zjednoczyć siły, aby zwalczać plagę nadużyć w Kościele i poza nim i by nie dopuścić do tego, aby takie przestępstwa były dalej popełniane wobec najbardziej niewinnych i najsłabszych w społeczeństwie".

Przypomniano, że na luty przyszłego roku papież wezwał przewodniczących episkopatów z całego świata na spotkanie w sprawie walki z pedofilią.

Na zakończenie przywołane zostały słowa Franciszka z Listu do Ludu Bożego, który wystosował 20 sierpnia: "Jedynym sposobem, w jaki możemy odpowiedzieć na to zło, które zniszczyło tak wiele ludzkich istnień, jest przeżywanie go jako zadania, które angażuje i dotyczy nas wszystkich, jako ludu Bożego. Ta świadomość poczucia się częścią ludu i wspólnej historii pozwoli nam uznać nasze grzechy i błędy przeszłości dzięki otwarciu pokutnemu, które pozwoli nam odnowić się wewnętrznie".

Oświadczenie zostało ogłoszone w czwartym dniu synodu biskupów na temat młodzieży, na którym sprawa skandalu pedofilii poruszana jest w wielu wystąpieniach.

Z Rzymu Sylwia Wysocka