epa06913994 US President Donald J. Trump makes remarks on the economy on the South Lawn of the White House in Washington, DC, USA, 27 July 2018. Reports state that the US economy reached a 4.1 percent growth rate in the second quarter of 2018, its highest percentage since 2014.  EPA/JIM LO SCALZO 
Dostawca: PAP/EPA. PAP/EPA © 2018 / JIM LO SCALZO
                                        

            Doradca prezydenta USA ds. bezpieczeństwa narodowego John Bolton potwierdził w piątek na Twitterze, że planowane jest spotkanie w Białym Domu prezydentów Donalda Trumpa i Andrzeja Dudy.
      
            Wpis Johna Boltona na Twitterze jest pierwszym ze strony władz amerykańskich potwierdzeniem, że jest planowane spotkanie prezydentów Stanów Zjednoczonych i Polski.

Jak dowiedziała się PAP w kręgach dyplomatycznych Waszyngtonu, do spotkania w Białym Domu Donalda Trumpa z Andrzejem Dudą może dojść już we wrześniu br., kiedy po obchodzonym w pierwszy poniedziałek września Dniu Pracy (Labor Day) tradycyjnie kończą się wakacje w USA i rozpoczyna nowy sezon polityczny.

John Bolton, w przeszłości ambasador USA przy ONZ, znany ze zdecydowanego stanowiska wobec Związku Sowieckiego, później Rosji, w swoim wpisie na Twitterze nawiązał do czwartkowego spotkania w Waszyngtonie z szefem polskiej dyplomacji Jackiem Czaputowiczem.

Bolton, 27. doradca ds. bezpieczeństwa narodowego w historii Stanów Zjednoczonych i trzeci doradca ds. bezpieczeństwa narodowego prezydenta Donalda Trumpa, poinformował, że w ramach przygotowań do spotkania prezydenta Trumpa z prezydentem Dudą, omówił z ministrem Czaputowiczem "zagadnienia polsko-amerykańskiej współpracy wojskowej, geopolityczne zagrożenia związane z planowaną budową gazociągu Nord Stream 2 i inne zagadnienia stosunków polsko-amerykańskich".

Z Waszyngtonu Tadeusz Zachurski