A handout photo made available by the Indonesian Search and Rescue (Basarnas) shows an Indonesian rescuers evacuating parts from a crashed Lion Air passenger plane in waters off Tanjung Karawang, West Java, Indonesia, 29 October 2018. According to media reports on 29 October 2018, Lion Air flight JT-610 lost contact with air traffic controllers soon after takeoff, then crashed into the sea. The flight, a Boeing 737, was en route to Pangkal Pinang, and reportedly had at least 188 people onboard. EPA/BASARNAS
                                        

            Samolot pasażerski indonezyjskich linii lotniczych Lion Air runął do morza w poniedziałek na północ od indonezyjskiej wyspy Jawa kilkanaście minut po starcie. Na pokładzie było 189 osób. Według ratowników raczej nie ma szans, by ktoś przeżył.
      
            Na razie nie wiadomo, czy na pokładzie samolotu byli obcokrajowcy. 

Boeing 737 MAX 8, który wystartował w poniedziałek rano czasu lokalnego z lotniska w Dżakarcie, spadł do Morza Jawajskiego. Maszyna leciała do miasta Pangkal Pinang na wyspie Bangka, w pobliżu Sumatry. Samolot zniknął z ekranów radarów około 13 minut po starcie. Utracono także kontakt radiowy z jego załogą.

Jak poinformował rzecznik indonezyjskich służb żeglugi powietrznej Yohanes Sirait, tuż przed utratą kontaktu załoga samolotu prosiła o powrót na lotnisko. "Kontrola ruchu lotniczego zezwoliła na to, ale zaraz potem utraciła kontakt z maszyną" - powiedział Sirait. 

Służby ratunkowe i poszukiwawcze dotarły już na miejsce katastrofy samolotu, którego wrak spoczywa na głębokości około 35 metrów. "Znaleźliśmy już kamizelki ratunkowe, telefony komórkowe, książki i fragmenty maszyny" - powiedział przedstawiciel Narodowej Agencji Poszukiwań i Ratownictwa.

Linie lotnicze Lion Air poinformowały, że samolot, który uległ katastrofie, był sprawny i od sierpnia br. był wyłącznie wykorzystywany przez tego przewoźnika. Pilot i drugi pilot zgromadzili łącznie 11 tys. godzin lotu. 

Z kolei producent samolotu, firma Boeing, poinformowała, że wie o doniesieniach na temat katastrofy i "uważnie monitoruje" sytuację.  

Lion Air to tanie indonezyjskie linie lotnicze, założone w 1999 roku. Przewoźnik ten dysponuje nowoczesnymi maszynami Boeinga i Airbusa. Samoloty linii Lion Air obsługują głównie połączenia krajowe.