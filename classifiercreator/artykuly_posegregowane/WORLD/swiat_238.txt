Statek kosmiczny Sojuz MS-11 z trojgiem kosmonautów na pokładzie przycumował w poniedziałek do Międzynarodowej Stacji Kosmicznej (ISS) - poinformowała rosyjska agencja kosmiczna Roskosmos.
      
            Sojuz MS-11 przycumował do ISS o godz. 18.23 czasu polskiego po niecałych sześciu godzinach od startu, który odbył się zgodnie z planem o godz. 12.31 z kosmodromu Bajkonur w Kazachstanie.

Na pokładzie Sojuza MS-11 znajdują się Rosjanin Oleg Kononienko, Amerykanka Anne McClain i Kanadyjczyk David Saint-Jacques. Był to pierwszy lot załogowy Sojuza od 11 października, gdy zawiodła rakieta nośna i załoga musiała lądować awaryjnie.

Z astronautami ze stacji ISS załoga Sojuza MS-11 spotka się dopiero po sprawdzeniu wszystkich elementów portu dokowania i kiedy kontrolerzy naziemni potwierdzą, że można bezpiecznie otworzyć właz statku kosmicznego, co zajmie do dwóch godzin - podała agencja AP. 

Roskosmos poinformował na Twitterze po starcie statku o prawidłowym oddzielaniu się kolejnych członów rakiety. Start 11 października nie powiódł się z powodu awarii rakiety nośnej Sojuz-FG, gdy doszło do usterki systemu oddzielania się pierwszego członu rakiety od drugiego.

W ISS astronauci dołączą do obecnej trzyosobowej załogi, którą tworzą: Niemiec Alexander Gerst, Amerykanka Serena Aunon-Chancellor i Rosjanin Siergiej Prokopjew. Ta trójka przebywa na ISS od czerwca.

Według pierwotnych planów, udaremnionych przez awarię z 11 października, na ISS mieli znaleźć się Rosjanin Aleksiej Owczynin i Amerykanin Nick Hague. Awaria ich statku, Sojuz MS-10, była pierwszym takim przypadkiem od ponad 30 lat, przy czym - jak się podkreśla - system awaryjny zadziałał bez zarzutu.

Roskosmos w tygodniach po awarii przeprowadził kilka lotów bezzałogowych z użyciem rozmaitych typów rakiety Sojuz. Końcowym etapem był start rakiety nośnej Sojuz-FG ze statkiem towarowym Progress MS-10, 16 listopada. Przebiegł on pomyślnie. W ostatnich tygodniach Rosjanie przeprowadzili ponowny montaż dwóch rakiet Sojuz-FG w celu wyeliminowania powtórzenia się błędu w systemie oddzielania członów rakiety.

Nowa załoga na ISS przeprowadzi blisko 50 eksperymentów z zakresu procesów fizyczno-chemicznych w warunkach kosmosu, studiów nad organizmem ludzkim podczas przebywania w kosmosie, biologii i nanotechnologii oraz badań Ziemi z kosmosu. Rosyjscy kosmonauci - Prokopjew i Kononienko - mają po 10 grudnia wyjść w otwartą przestrzeń kosmiczną, by zbadać poszycie zacumowanego na ISS statku Sojuz MS-09. Pod koniec sierpnia poinformowano o wykryciu w nim 1,5-milimetrowej szczeliny, przez którą zaczęło uchodzić powietrze.