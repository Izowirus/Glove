Papież Franciszek podczas spotkania z przedstawicielami duchowieństwa Litwy w katedrze w Kownie w niedzielę mówił, że w historii Kościoła tego kraju było wielu męczenników, także anonimowych. Papież wspomniał o prześladowaniach i przemocy, jakiej doświadczyli.
      
            Zwracając się do 600 księży, zakonników, zakonnic i seminarzystów Franciszek powiedział, odnosząc się do prześladowań Kościoła w minionym stuleciu: "Chcę podzielić się tym, co czuję. Patrząc na was widzę, że za wami jest wielu męczenników; męczenników anonimowych, bo nie wiemy nawet, gdzie są pochowani".

Papież podkreślił, że wśród uczestników tego spotkania są także ci duchowni, którzy byli w więzieniu.

"Nie zapominajcie, miejcie pamięć. Jesteście dziećmi męczenników. To jest wasza siła" - wskazywał.

Franciszek apelował: "Pamiętajcie o waszych męczennikach. Bierzcie z nich przykład, oni się nie bali".

"Kiedy rozmawiałem dzisiaj z waszymi biskupami oni zastanawiali się, co można zrobić, by móc otworzyć proces beatyfikacyjny wielu tych, na temat których nie mamy dokumentacji, ale wiemy, że są męczennikami" - ujawnił papież.

"To pocieszające, to piękne usłyszeć coś takiego" - ocenił.

"Przemoc użyta wobec was, z powodu obrony wolności obywatelskiej i religijnej, przemoc zniesławiania, uwięzienia i deportacja nie mogły pokonać waszej wiary w Jezusa Chrystusa, Pana dziejów" - powiedział Franciszek litewskiemu duchowieństwu.

Z Kowna Sylwia Wysocka