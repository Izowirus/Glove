epa06943379 Hundreds of state police officers descend upon downtown Charlottesville as the city marks the anniversary of last year's 'Unite the Right rally' in Charlottesville, Virginia, USA, 11 August 2018. On 12 August 2017, a bloody clash between white supremacists and counterprotestors in Charlottesville left three people dead and dozens injured.  EPA/JIM LO SCALZO 
Dostawca: PAP/EPA. PAP/EPA © 2018 / JIM LO SCALZO
                                        

            Prezydent USA Donald Trump potępił w sobotę na Twitterze "wszelkiego rodzaju rasizm i akty przemocy" i wezwał do jedności narodowej. W niedzielę przypada pierwsza rocznica krwawych starć w Charlottesville w stanie Wirginia na wschodzie USA.
      
            "Zamieszki w Charlottesville sprzed roku doprowadziły do bezsensownej śmierci i podziału. Musimy zjednoczyć się jako naród. Potępiam wszelkiego rodzaju rasizm i akty przemocy. Pokój dla WSZYSTKICH Amerykanów!" - napisał Trump na Twitterze.

Agencja AFP pisze, że prezydent USA był ostro krytykowany za to, że "nigdy nie potępił neonazistowskich manifestantów po wydarzeniach z 12 sierpnia 2017 roku". Na niedzielę neonaziści zaplanowali demonstrację przed Białym Domem.

Agencja Associated Press pisze, że sobotni tweet Trumpa to "nagła zmiana tonu" wobec tego, co prezydent mówił o przemocy ze strony białych nacjonalistów w Charlottesville przed rokiem. Trump potępił wówczas "przejawy nienawiści, bigoterii i przemocy z wielu stron", co uznane zostało za wypowiedź, w której prezydent nie odciął się od przedstawicieli ultraprawicy będących organizatorami demonstracji.

AP informuje, że policja blokuje ulice i zmobilizowała setki funkcjonariuszy w związku z rocznicą zajść w Charlottesville. Władze stanowe i lokalne określiły podwyższony poziom bezpieczeństwa w ten weekend jako konieczny środek ostrożności, ale niektórzy działacze społeczni obawiają się, że działania te mogą przynieść odwrotną do zamierzonej nadmierną reakcję.

Niezależne śledztwo w sprawie przemocy w Charlottesville w zeszłym roku wykazało, że chaos wynikał z biernej reakcji organów ścigania oraz słabego przygotowania i koordynacji między policją stanową i miejską. Profesor z Uniwersytetu Wirginii Lisa Woolfork mówi, że nie zna nikogo, kto czuje się bezpieczniej z powodu zwiększonej obecności policji. Woolfork jest również organizatorem protestu lewicowej afroamerykańskiej grupy Black Lives Matter Charlottesville.

Prezydent Trump był ostro krytykowany przez media, biznesmenów, a nawet polityków swej własnej Partii Republikańskiej za reakcję na tragedię w Charlottesville i brak jednoznacznego potępienia skrajnie prawicowych organizatorów demonstracji w tym mieście, które przerodziły się w zamieszki i doprowadziły do śmierci młodej kontrmanifestantki.

Po ostrej krytyce Trump zdecydowanie potępił "zło, jakim jest rasizm, i wszystkich tych, którzy w imię rasizmu (...) uciekają się do przemocy, w tym Ku-Klux-Klan, zwolenników supremacji białej rasy, neonazistów i inne grupy nienawiści". Jednak w kolejnym wystąpieniu powrócił do wcześniejszej argumentacji i bronił swojej pierwszej reakcji na tragedię w Charlottesville; powiedział, że "agresywne poczynania były widoczne po obu stronach" konfliktu, i dodał, że po obu stronach są też "bardzo dobrzy ludzie".

Przed rokiem grupy ultraprawicowe, w tym osoby związane z rasistowską organizacją Ku Klux Klan, organizacjami białych nacjonalistów i organizacjami neofaszystowskimi, zjechały do Charlottesville, by protestować przeciw usunięciu z parku pomnika gen. Roberta E. Lee, jednego z dowódców Konfederacji w amerykańskiej wojnie domowej (1861-1865). Podczas demonstracji 20-letni James Alex Fields Jr. wjechał samochodem w tłum kontrdemonstrantów, zabijając 32-letnią Heather Heyer i raniąc co najmniej 19 osób. Przedstawiciele ugrupowań lewicowych, w tym znani z agresywnej retoryki członkowie grupy Black Lives Matter w odpowiedzi na protest skrajniej prawicy zorganizowali kontrdemonstrację pod hasłem Anti-Fascist Action (akcja antyfaszystowska).