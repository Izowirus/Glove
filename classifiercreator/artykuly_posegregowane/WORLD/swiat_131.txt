Żaglowiec "Dar Młodzieży" odbywający rejs dookoła świata dla uczczenia 100-lecia odzyskania przez Polskę niepodległości dotarł do portu w San Francisco, przepływając pod słynnym mostem Golden Gate - przekazała PAP Monika Mostowska, wiceprezes Pallotyńskiej Fundacji Misyjnej Salvatti.pl.
      
            San Francisco jest szesnastym portem Rejsu Niepodległości. W sobotę żaglowiec wyruszy do Los Angeles.

Mostowska podała, że w San Francisco - gdzie jednostka przybyła w środę - polscy żeglarze spotkają się z wielowyznaniową służbą religijną, by podzielić się swoim doświadczeniem wiary, spotkają się także z miejscową młodzieżą, opowiedzą o polskiej kulturze i tradycji, będą także oprowadzać wycieczki Amerykanów po żaglowcu.

Podkreśliła, że "amerykańska Polonia z niecierpliwością czeka na spotkania z polską młodzieżą".

W programie wizyty zaplanowano również spotkanie i przyjęcia dla liderów biznesu. "Polskie potrawy zaistnieją tam dzięki Krajowej Izbie Gospodarczej" - podała.

Zwróciła uwagę, że na żaglowiec dotarł reżyser Mariusz Malec wraz z ekipą, która przygotowuje film dokumentalny o Rejsie Niepodległości. "Tym razem filmowcy uwiecznią Wigilię świętowaną z daleka od rodzin, na pokładzie statku" - wyjaśniła Mostowska. Dodała, że w San Francisco przebywa również prezes Fundacji Salvatti.pl Jerzy Limanówka.

22 grudnia żaglowiec wyruszy do Los Angeles, gdzie zacumuje w Boże Narodzenie.

"Dar Młodzieży" 20 maja wypłynął z Polski i odwiedził m.in. Kopenhagę, Tallin, Stavanger, Bordeaux, Dakar, Kapsztad, Singapur, Hong Kong, Osakę. Kolejnym przystankiem będzie Los Angeles, gdzie załoga spędzi święta Bożego Narodzenia.

Rejs Niepodległości to wspólna inicjatywa Ministerstwa Gospodarki Morskiej i Żeglugi Śródlądowej, Uniwersytetu Morskiego w Gdyni oraz Pallotyńskiej Fundacji Misyjnej Salvatti.pl. Jej celem jest uczczenie setnej rocznicy odzyskania przez Polskę niepodległości oraz promocja Polski na świecie. Załogę stanowi młodzież – laureaci ogólnopolskiego konkursu, studenci Uniwersytetu Morskiego oraz uczniowie szkół morskich w Szczecinie i Świnoujściu.

Do głównych darczyńców Rejsu Niepodległości należą: PKN Orlen, Tauron i Polska Fundacja Narodowa.