Straż Graniczna Ukrainy zamyka wjazd na zaanektowany przez Rosję Krym dla obcokrajowców; na półwysep będą mogli wjechać wyłącznie obywatele ukraińscy - oświadczył w czwartek rzecznik Straży Andrij Demczenko.
      
            "Granicę administracyjną (Ukrainy z Krymem) będzie można przekroczyć wyłącznie z ukraińskimi dokumentami. Chodzi o wjazd na Krym" - powiedział agencji Interfax-Ukraina.

Zapewnił jednocześnie, że cudzoziemcy, którzy znajdują się już na Krymie, będą mogli wjechać na Ukrainę. "Jeśli z tymczasowo okupowanego terytorium będą wracali obywatele innych państw, którzy wjechali tam zgodnie z prawem, to zostaną oni przepuszczeni" - powiedział Demczenko.

Władze Ukrainy zapowiadały wcześniej, że będą uważniej przyglądały się obywatelom Rosji, którzy przybywają na jej terytorium. Jest to związane ze stanem wojennym wprowadzonym przez Kijów w części obwodów na północy, wschodzie i południu kraju po ostrzelaniu w niedzielę trzech niewielkich ukraińskich okrętów. Stało się to w niedzielę w pobliżu Cieśniny Kerczeńskiej, która łączy Morze Czarne i Azowskie.

Wcześniej cudzoziemcy, którzy chcieli trafić z terytorium Ukrainy na zajęty przez Rosję Krym, musieli mieć zezwolenie ukraińskiej Państwowej Służby Migracyjnej. Wjazd na Krym od strony Rosji Ukraina traktuje jako złamanie prawa, a osoby, które to uczynią, ogłaszane są persona non grata.

Rosja zaanektowała należący do Ukrainy Krym w marcu 2014 roku w następstwie interwencji wojskowej oraz po referendum, które władze Ukrainy i Zachód uznają za nielegalne.

Z Kijowa Jarosław Junko