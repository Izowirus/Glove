epa06954797 Ariel view of the flooded Kochi, Kerala state, India, 17 August 2018. According to reports, the region is on a high alert with schools and offices been closed due to the rising water levels of Periyar river after the gates of the Idukki reservoir were opened. The Indian state of Kerala has been hit by heavy rains that caused floods and reportedly killed at least 300 people.  EPA/PRAKASH ELAMAKKARA 
Dostawca: PAP/EPA. PAP/EPA © 2018 / PRAKASH ELAMAKKARA
                                        

            Liczba ludzi, którzy zginęli w południowo-zachodnim indyjskim stanie Kerala od początku sezonu monsunowego, czyli od końca maja, wzrosła do 357 - podały w niedzielę władze lokalne. W tym 33 osoby zmarły w ciągu ostatniej doby.
      
            "Od 29 maja, gdy rozpoczęły się w Kerali deszcze monsunowe, życie straciło w sumie 357 osób", w tym 33 w ostatnich 24 godzinach - podały w komunikacie stanowe służby informacyjne. Poprzednio informowano o 324 zabitych.

Trwające deszcze monsunowe powodują powodzie i osunięcia ziemi. Z podawanych wcześniej informacji wynika, że od 8 sierpnia, gdy zaczęły padać szczególnie ulewne deszcze, w wyniku powodzi w Kerali zginęło już 227 osób.

Indyjskie służby meteorologiczne poinformowały w niedzielę, że w stanie Kerala pada już tylko w jednym czy dwóch miejscach, a poziom wody w niektórych rejonach zaczyna opadać.

W wyniku powodzi i osunięć ziemi około 350 tys. ludzi zostało bez dachu nad głową i musiało schronić się w zorganizowanych tymczasowych obozach, których jest około 3 tys. Woda zniszczyła m.in. liczne drogi i ponad 130 mostów, co utrudnia trwającą akcję ratunkową. Bierze w niej udział ponad 1,3 tys. ratowników.

Według wstępnych szacunków lokalnych władz, straty poniesione w wyniku działania żywiołu wynoszą równowartość 2,9 mld dolarów.

W sobotę Keralę odwiedził premier Indii Narendra Modi, który zadeklarował przekazanie na pomoc stanowi 71 mln dolarów. To jednak czterokrotnie mniejsza suma niż ta, o którą prosiły władze stanu.

Jednocześnie w kraju pojawiają się obawy przed możliwymi chorobami czy epidemiami, które mogą wybuchnąć w obozach, gdzie tłoczą się tysiące ludzi.

Każdego roku w powodziach spowodowanych deszczami monsunowymi w Indiach ginie kilkaset osób. Pora monsunowa trwa tam od czerwca do września. W tym roku tylko w siedmiu stanach zginęło już w sumie ponad 1000 osób.