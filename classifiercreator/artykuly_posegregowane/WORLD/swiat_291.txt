fot. PAP/EPA/MIKE NELSON
                                        

            Po odnalezieniu kolejnych ciał w północnej Kalifornii bilans dotychczasowych ofiar pożarów lasów w tym regionie wzrósł do 88 osób - poinformował Reuters we wtorek. Jak podał portal newsonair 249 osób uznanych jest za zaginione.
      
            Służby poszukiwawcze kontynuują przeczesywanie terenu w poszukiwaniu ludzkich szczątków.

Pożar rozpoczął się 8 listopada w Sierra Nevada i szybko rozprzestrzenił się na 620 kilometrów kwadratowych. Prawie 19 000 budynków uległo zniszczeniu.

Władze oceniają, że jest to najbardziej niszczycielski pożar w historii USA od początku bieżącego stulecia.

Według ekspertów powodowane przez zmiany klimatyczne wyższe temperatury i oddawanie kolejnych terenów leśnych pod zabudowę sprawiły, że sezonowe pożary lasów i zarośli w Kalifornii przybrały na sile. Rozpoczynają się przy tym wcześniej i trwają dłużej.