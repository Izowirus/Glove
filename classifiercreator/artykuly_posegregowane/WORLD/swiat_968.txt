epa06922469 US President Donald J. Trump speaks during a meeting with inner city pastors in the Cabinet Room of the White House, in Washington, DC, USA, 01 August  2018.  EPA/Oliver Contreras / POOL 
Dostawca: PAP/EPA. PAP/EPA © 2018 / Oliver Contreras / POOL
                                        

            Prezydent USA Donald Trump podpisał w poniedziałek ustawę o budżecie Pentagonu, która przewiduje zwiększenie wydatków na siły zbrojne; ich budżet wyniesie 716 mld dol. w roku finansowym 2019.
      
            Trump podpisał ustawę podczas wizyty w bazie wojskowej w Fort Drum, na północy stanu Nowy Jork.

"Mam nadzieję, że będziemy na tyle silni, że nigdy nie będziemy musieli tego użyć" - powiedział prezydent, odnosząc się do nowego wyposażenia dla armii, które zostanie nabyte dzięki podwyższeniu wydatków na siły zbrojne USA.

"Jesteśmy najwięksi, jesteśmy najsilniejsi, jesteśmy najbardziej inteligentni (...). Ameryka znów idzie do przodu i nie cofniemy się. Ameryka jest znów poważana" - dodał Trump.

Ustawa, w hołdzie umierającemu na raka mózgu republikańskiemu senatorowi Johnowi McCainowi, nazwana została "Ustawą o autoryzacji wydatków na obronę narodową im. Johna McCaina" (John McCain National Defense Authorization Act - NDAA).

Ustawa, zgodnie z opublikowaną w styczniu "Narodową strategią obronny" (2018 National Defense Strategy), w której Rosja obok Chin jest wymieniona jak jeden z "najgroźniejszych rywali Stanów Zjednoczonych", przewiduje zwiększenie wydatków na szereg inicjatyw w celu powstrzymania agresywnych poczynań Kremla.

Zakłada m.in. zwiększenie wydatków na siły amerykańskie stacjonujące w Europie i na zwiększenie obecności amerykańskiej na wschodnich rubieżach Sojuszu.

Wśród szeregu postanowień ustawy NDAA zmierzających do odstraszania wrogich zakusów Kremla, negocjatorzy Izby Reprezentantów i Senatu zachowali w formie niezmienionej poprawkę zobowiązująca szefa resortu obrony wspólnie z sekretarzem stanu do przedstawienia nie później niż do 1 marca 2019 odpowiednim komisjom obrony Kongresu raportu oceniającego "wykonalności i zasadności stałego stacjonowania w Rzeczypospolitej Polskiej sił zbrojnych Stanów Zjednoczonych".

Poprawka zawiera drobiazgową listę uwarunkowań decyzji o rozmieszczeniu na stałe "brygadowej (liczącej ok. 3,5 tys. żołnierzy - PAP) grupy bojowej wojsk amerykańskich w Polsce", jakie powinny być zanalizowane w tym raporcie, w tym m.in. wpływ takiej ewentualnej decyzji na poczynania Rosji, na wewnętrzną dynamikę NATO, gotowość polskich władz do wspierania sił stacjonujących w Polsce i czy taka decyzja jest zgodna z celami Narodowej Strategii Obronnej Stanów Zjednoczonych.

Ustawa NDAA zakłada kontynuowanie pomocy wojskowej dla Ukrainy. Przewiduje też 69 mld dolarów na prowadzone obecnie operacje wojskowe w Afganistanie, Syrii, Iraku, Somalii i innych krajach.

Rekordowe środki przeznaczono na modernizację marynarki wojennej, lotnictwa i systemu obrony antyrakietowej terytorium USA. Ustawa NDAA przewiduje także wzrost wynagrodzeń członków sił zbrojnych o 2,6 proc.

Kongres USA zaaprobował tę ustawę na początku sierpnia.