Ze względu na intensywne opady śniegu i możliwość zejścia lawin w niektórych regionach Niemiec i Austrii w sobotę zamknięto część dróg i linii kolejowych. Setki lotów jest opóźnionych, a niektóre rejsy odwołano.
      
            Austriacki przewoźnik kolejowy OeBB powiadomił o zawieszeniu kilku połączeń ze względu na możliwość zejścia lawin.

Władze zamknęły kilka dróg, w tym w pobliżu austriackiego miasta Bischofshofen, gdzie w sobotę miały odbyć się kwalifikacje do konkursu wieńczącego 67. Turniej Czterech Skoczni. Z powodu obfitych opadów śniegu organizatorzy zdecydowali o przełożeniu kwalifikacji na niedzielę. Nocą w Bischofshofen spadło ponad 50 centymetrów śniegu.

Władze w Salzburgu ostrzegają przed zjeżdżaniem na nartach poza wyznaczonymi trasami, ponieważ przewidują zejście lawin po południu i nocą.

Austriacki nadawca ORF donosi, że mieszkańcy i turyści przebywający w miejscowości Sankt Johann am Tauern w kraju związkowym Styria zostali ewakuowani w obawie przed potężną lawiną. W związku z zamknięciem drogi ok. 600 osób utknęło w miejscowości Soelktal w Styrii - dodano.

Port lotniczy w Innsbrucku, w zachodniej Austrii, poinformował, że "obecne warunki pogodowe spowodowały znaczne ograniczenia w żegludze powietrznej". Lotnisko w Monachium, na południu Niemiec, przekazało informację o odwołaniu 120 lotów w związku z trudnymi warunkami atmosferycznymi.

Według meteorologów obfite opady śniegu mają trwać w południowych Niemczech, Austrii i Szwajcarii jeszcze przez kilka dni. Opady śniegu spowodowały też utrudnienia w krajach śródziemnomorskich, m.in. w północnej Grecji.