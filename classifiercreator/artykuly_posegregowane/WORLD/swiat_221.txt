Premier Rosji Dmitrij Miedwiediew powiedział w czwartek, że nie wiadomo obecnie, jak długo Rosja utrzyma sankcje nałożone na firmy i przedstawicieli Ukrainy. Zapewnił, że Rosja nie jest zainteresowana tym, by konfrontacja w postaci sankcji trwała wiecznie.
      
            Mówiąc o sankcjach wprowadzonych niedawno przez Rosję wobec Ukrainy Miedwiediew oświadczył, że nie są one wymierzone w jej społeczeństwo i gospodarkę, a dotyczą "tych, którzy szkodzą naszemu krajowi". Wskazał, że liczba osób objętych sankcjami może się zmienić.

Premier zauważył, że Rosja jest nadal dla Ukrainy największym partnerem handlowym, podczas gdy Ukraina dla niej nie jest tak znaczącym partnerem.

Nie wiadomo, jak długo restrykcje te będą obowiązywać; jeśli Ukraina będzie utrzymywać swoje ograniczenia, Rosja utrzyma także swoje - zapowiedział.

Miedwiediew wypowiadał się podczas dorocznego wywiadu dla rosyjskich kanałów telewizyjnych, podsumowującego działalność rządu w mijającym roku.