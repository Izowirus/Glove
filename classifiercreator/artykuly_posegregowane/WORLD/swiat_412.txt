Z okazji setnej rocznicy odzyskania przez Polskę niepodległości w niedzielę na całym świecie na biało-czerwono rozświetliły się liczne budynki, mosty i monumenty. Polskie barwy narodowe przybrał m.in. pomnik Jezusa Chrystusa w brazylijskim Rio de Janeiro.
      
            

O akcjach informują na Twitterze polski MSZ i ambasady RP w różnych państwach świata.

W dniu Święta Niepodległości na biało-czerwono zaświeciły się m.in. najwyższy budynek na świecie Burdż Chalifa w Dubaju, piramidy w egipskiej Gizie, gmach polskiego Honorowego Konsulatu Generalnego w filipińskiej Manili, pomnik Trzech Krzyży górujący nad Wilnem i dwa wileńskie mosty, Most Łańcuchowy w Budapeszcie, a także Most Parkowy w Kijowie.

Jedna z dominujących nad stolicą Czech konstrukcji - praska wieża telewizyjna w dzielnicy Żiżkov - została podświetlona polskimi barwami narodowymi.

W sobotę i w niedzielę biało-czerwone barwy przybrał ratusz w Ostrawie oraz położony w pobliżu most Sikory nad Ostrawicą. Polska flaga narodowa pojawiła się także na wielkim telebimach przed gmachem Teatru w Czeskim Cieszynie.

W Toronto, z okazji polskiego święta, została w niedzielę po zachodzie słońca podświetlona w kolorach białym i czerwonym CN Tower, wieża telewizyjna - jeden z najważniejszych symboli tego największego kanadyjskiego miasta.

Z kolei w sobotę w kolorach polskich barw narodowych rozświetlono m.in. Bibliotekę Polską w Paryżu, gmach ratusza w Tel Awiwie, budynek fińskiego MSZ w Helsinkach, diabelski młyn w Los Angeles czy słynne Wieże Kuwejckie.