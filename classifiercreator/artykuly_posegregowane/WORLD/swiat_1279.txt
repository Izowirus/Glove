US Treasury Secretary Steven Mnuchin (L) and Assistant Secretary for Public Affairs for the US Department of the Treasury Tony Sayegh (R) walk outside the West Wing of the White House in Washington, DC, USA, 27 June 2018. Archiwum fot. PAP/EPA/MICHAEL REYNOLDS
                                        

            Minister finansów USA Steven Mnuchin uznał za fake news materiał amerykańskiego portalu Axios, według którego prezydent Donald Trump wielokrotnie mówił swym najbliższym doradcom, iż chce, by USA wycofały się ze Światowej Organizacji Handlu (WTO).
      
            "To przesada - podkreślił Mnuchin w wypowiedzi dla Fox Business Network. - Prezydent jasno przedstawia sprawę, z nami i z innymi - ma obawy dotyczące WTO, sądzi, że są aspekty (WTO), które nie są fair, sądzi, że Chiny i inni używają tego dla własnych korzyści, ale my koncentrujemy się na wolnym handlu. Na tym się koncentrujemy - na obalaniu barier".

Mnuchin oświadczył, że w materiale Axios nie ma żadnej "gorącej wiadomości", zaliczył go do fake news.

Axios podał, powołując się na jedną z osób uczestniczących w dyskusjach na ten temat, że Trump często mówił doradcom: "Nie wiem, dlaczego tam jesteśmy. WTO jest zaprojektowana przez resztę świata, by rolować Stany Zjednoczone".

Axios zwraca uwagę, że wyjście z WTO wymagałoby działania Kongresu USA. Dodaje, że jest mało prawdopodobne, by Trumpowi udało się przekonać Kongres do spełnienia jego życzenia. Pisze też, powołując się na źródła zaznajomione z sytuacją, że administracja Trumpa będzie w dalszym ciągu zwracać uwagę na to, "co postrzega jako niesprawiedliwe i niezrównoważone traktowanie Stanów Zjednoczonych w ramach WTO".