Warszawa, 25.04.2018. Szef słowackiego rządu Peter Pellegrini (nz.) podczas wspólnej konferencji prasowej z premierem Mateuszem Morawieckim, po spotkaniu w KPRM w Warszawie, 25 bm. (rp/doro) PAP/Radek Pietruszka Archiwum PAP © 2018 / Radek Pietruszka
                                        

            Premier Słowacji Peter Pellegrini powiedział we wtorek, że jego rząd nie zmienia swego negatywnego stosunku do obowiązkowych kwot relokacji uchodźców, ale jest gotowy poprzeć przyjmowanie uchodźców na podstawie dobrowolnej decyzji każdego państwa.
      
            Przed czwartkowo-piątkowym szczytem UE w Brukseli Pellegrini spotkał się z posłami z komisji spraw europejskich parlamentu i zapewnił, że Słowacja nie zmienia swojego stanowiska wobec migracji.

„Słowacja nie ustąpi i będzie się trzymała tego, że mechanizm kwot (...) powinien być stosowany jedynie dobrowolnie, a nie obowiązkowo” – mówił Pellegrini.
Podkreślił, że będzie opowiadać się za głosowaniem jednomyślnym i odrzuci propozycję wprowadzenia sankcji wobec państw, które nie przyjmują migrantów.

„Nie zgadzamy się, aby kraje, które odrzucają obowiązkowe kwoty, były karane na drodze ekonomicznej” – mówił Pellegrini. „Nie jesteśmy egoistami, chcemy pomagać, ale nie poprzez przyjmowanie migrantów” – powiedział.

„Szczyt nie będzie prosty, program jest bardzo wymagający. Już dzisiaj wiemy, że nie we wszystkim osiągniemy zgodę. W kwestiach dotyczących migracji będziemy rozmawiać o działaniach poszczególnych państw” – mówił Pellegrini.

Według niego Słowacja nie powinna płacić za cudze błędy i przymusowo przyjmować na swoje terytorium obcych obywateli. Premier dodał, że najważniejszym priorytetem dla Unii Europejskiej jest ochrona zewnętrznych granic, w tym walka z przemytnikami ludzi.