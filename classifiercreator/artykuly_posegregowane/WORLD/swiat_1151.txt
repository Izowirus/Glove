epa06892651 Russian President Vladimir Putin arrives at Helsinki Airport, in Helsinki, Finland, 16 July 2018. US President Donald J. Trump and Russian President Vladimir Putin have agreed to meet for summit talks on 16 July 2018 in Helsinki.  PAP/EPA/MAURI RATILAINEN 
                                        

            Spotkanie prezydentów USA i Rosji, Donalda Trumpa i Władimira Putina rozpoczęło się w poniedziałek w stolicy Finlandii, Helsinkach. Szczyt amerykańsko-rosyjski, pierwszy od objęcia prezydentury przez Trumpa, odbywa się w pałacu prezydenckim w centrum Helsinek.
      
            Trump zapowiedział na początku szczytu, przed rozmowami w cztery oczy, że chce omówić z przywódcą Rosji sprawy handlu, zbrojeń jądrowych i kwestie wojskowe. Dodał, że mogą też rozmawiać o Chinach.

"Świat chce, byśmy pozostawali w dobrych stosunkach" - dodał Trump, zaznaczając, że jego zdaniem oba kraje może łączyć "wspaniała relacja".

Putin podkreślił na początku spotkania, że nadszedł czas na rozmowy o stosunkach USA i Rosji oraz o problemach na świecie.

Prezydent USA oświadczył też, że dogadywanie się z Rosją to dobra rzecz oraz wyraził nadzieję, że uda się znaleźć rozwiązania problemów w dwustronnych stosunkach.

Szczyt rozpoczął się z ok. 45-minutowym opóźnieniem, gdyż Putin przybył do Helsinek później, niż oczekiwano. Według wcześniejszych zapowiedzi po rozpoczynających spotkanie rozmowach prezydentów w cztery oczy zaplanowano roboczy lunch w szerszym gronie, po którym odbędzie się wspólna konferencja prasowa przywódców; pierwotnie była zaplanowana na godz. 16-17 (godz. 15-16 w Polsce). Przywódcy nie przyjmą wspólnej deklaracji na zakończenie szczytu.

Doradca rosyjskiego prezydenta ds. polityki zagranicznej Jurij Uszakow prognozował wcześniej, że spotkanie Putina i Trumpa będzie "głównym wydarzeniem lata w sferze dyplomacji międzynarodowej". Jak zapowiadał, strona rosyjska "jest gotowa rozpatrzeć dosłownie wszelkie kluczowe kwestie stosunków dwustronnych i agendy międzynarodowej", przy czym oczekuje, że głównym tematem rozmów z Trumpem będą relacje USA i Rosji.

Trump napisał w poniedziałek na Twitterze, że "z powodu wielu lat lekkomyślności i głupoty USA" relacje z Rosją nigdy nie były gorsze. W wypowiedziach dla mediów w weekend amerykański prezydent wskazywał, że jedzie na szczyt "z niskimi oczekiwaniami" oraz że uważa Rosję "w pewnych aspektach" za wroga.

Wśród tematów rozmów prezydentów USA i Rosji mogą znaleźć się - sądząc z wcześniejszych wypowiedzi - relacje dwustronne, kontrola zbrojeń, konflikty w Syrii i na Ukrainie, przy czym w niewielu z tych spraw oczekuje się przełomowych decyzji na szczycie.

Jak mówił Uszakow mediom w Moskwie, strona rosyjska jest gotowa także do dyskusji o zarzutach o ingerencję w wybory prezydenckie w USA. Jednak Putin jeszcze raz "wyraźnie powie", że jeśli Amerykanie mają jakieś dowody, to Moskwa gotowa jest je rozpatrzeć, jednak "nie można bez końca pozwalać przeciwnikom poprawy relacji" amerykańsko-rosyjskich na "spekulowanie na tym temacie" - zapowiadał doradca Kremla.

Trump i Putin przeprowadzili pierwsze i jak dotąd jedyne rozmowy dwustronne w lipcu 2017 roku w Hamburgu, w kuluarach szczytu G20. Widzieli się również w listopadzie zeszłego roku na szczycie Wspólnoty Gospodarczej Azji i Pacyfiku (APEC) w Wietnamie, ale wówczas nie doszło do pełnoformatowego spotkania z udziałem doradców i tłumaczy. Prezydenci przeprowadzili ponadto kilka rozmów telefonicznych.

Z Helsinek Anna Wróbel