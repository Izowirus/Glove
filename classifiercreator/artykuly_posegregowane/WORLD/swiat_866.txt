Russian Defense Minister Sergei Shoigu (C) salutes to soldiers taking part in the final rehearsal of the Victory Day parade in Moscow, Russia, 06 May 2018. Archiwum fot. PAP/EPA/MAXIM SHIPENKOV
                                        

            Rosja planuje przeprowadzenie w centrum i na wschodzie kraju największych od 1981 roku ćwiczeń wojskowych pod kryptonimem Wostok-2018 (Wschód-2018); weźmie w nich udział około 300 tys. żołnierzy - przekazał we wtorek minister obrony Rosji Siergiej Szojgu.
      
            Poinformował, że w ćwiczeniach uczestniczyć będzie ponad 1000 samolotów i śmigłowców. Manewry planowane są na 11-15 września br.

Ćwiczenia "pod pewnymi względami będą powtórzeniem (manewrów Zapad-81), a pod pewnymi względami ich skala będzie bodaj jeszcze większa" - powiedział Szojgu na spotkaniu z dziennikarzami w Abakanie na Syberii Wschodniej. Minister wyjaśnił, że ćwiczenia odbędą się "na niemal wszystkich poligonach okręgów wojskowych: Centralnego i Wschodniego". Zaangażowane zostaną siły Floty Pacyfiku, Floty Północnej i "w całości - wojska powietrzno-desantowe" - mówił Szojgu.

Wskazał, że manewry poprzedza seria ćwiczeń przygotowawczych z zakresu zaopatrzenia wojsk oraz przeprowadzony już niezapowiedziany sprawdzian gotowości bojowej wojsk.

Mówiąc o tych przedsięwzięciach, rosyjski minister podkreślił, iż sprzęt wojskowy jest sprawdzany "w warunkach maksymalnie zbliżonych do bojowych".

Według rosyjskiej agencji TASS Wostok-2018 otrzymały status ćwiczeń międzynarodowych i w jednym z ich etapów wezmą udział oddziały sił zbrojnych Chin i Mongolii.

Wcześniej zapowiadano, iż manewry te rozpoczną się na poligonie Cugoł w Kraju Zabajkalskim 11 września. Ćwiczenia obejmą m.in. sąsiadujący z Japonią rosyjski Daleki Wschód, a ich początek zbiegnie się z obradami we Władywostoku dorocznego Wschodniego Forum Gospodarczego, którego gościem ma być premier Japonii Shinzo Abe.

Centralny Okręg Wojskowy obejmuje Powołże, Ural i Zachodnią Syberię. Jego dowództwo znajduje się w Jekaterynburgu. Wschodni Okręg Wojskowy ze sztabem w Chabarowsku obejmuje regiony leżące dalej na wschód - część Syberii i Daleki Wschód.

Z Moskwy Anna Wróbel