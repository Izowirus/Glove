Do trzech wzrosła liczba osób, które zginęły na skutek poniedziałkowego wybuchu gazu w bloku w rosyjskim Magnitogorsku; 79 uznaje się za zaginione - poinformowały rosyjskie media. Trwa akcja ratunkowa.
      
            W wyniku wybuchu ranne zostały trzy osoby, w tym jedno dziecko. Spod gruzów budynku udało się wydobyć 13 osób; pod zwałami betonu wciąż mogą znajdować się żywi ludzie. Na miejscu wypadku działa blisko 500 ratowników.



W Magnitogorsku w obwodzie czelabińskim doszło w poniedziałek nad ranem do wybuchu gazu, który spowodował zawalenie się klatki schodowej w 9-piętrowym bloku.

Wielorodzinny blok mieszkalny, który ucierpiał w wyniku wybuchu, był wybudowany w 1973 r. Znajduje się przy ulicy Karola Marksa. Eksplozja pozbawiła dachu nad głową co najmniej 110 osób.

Temperatura w Magnitogorsku wynosi obecnie -18 st.C.