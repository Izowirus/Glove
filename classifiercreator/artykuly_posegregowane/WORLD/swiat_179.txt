Komisja Europejska uważa, że nie ma konfliktu interesów w tym, że wiceszef KE Frans Timmermans sprawuje funkcję komisarza i jednocześnie prowadzi kampanię wyborczą, kandydując na przyszłego szefa tej instytucji - wskazał w środę rzecznik KE Margaritis Schinas.
      
            We wtorek w Brukseli w Radzie UE odbyło się wysłuchanie Polski w ramach procedury art. 7 unijnego traktatu. Z ramienia KE wziął w nim udział Timmermans. Część dziennikarzy wskazywała, że podczas wysłuchania Timmermans publikował na Twitterze wiadomości, które nie były związane z wysłuchaniem, ale z jego kampanią wyborczą.

Podczas środowej konferencji prasowej padło wiele pytań, czy nie ma konfliktu interesów w tym, że Timmermans może jednocześnie sprawować funkcję komisarza oraz wiceszefa KE i prowadzić kampanię wyborczą na przyszłego szefa Komisji.

"Kodeks postępowania (Komisji Europejskiej) pozwala na to, w szczególności jeśli chodzi o wybory europejskie, ponieważ to jest dokładnie analogiczne z sytuacją, w której członkowie rządów w krajach UE nie muszą rezygnować z pełnionych funkcji (gdy prowadzą kampanię). (...) Można być członkiem KE i kandydatem w wyborach europejskich" - powiedział Schinas. Dodał, że KE uważa takie podejście do sprawy za "sensowne".

Rzecznik KE zaznaczył, że kodeks postępowania Komisji wyznacza "jasną granicę między pracą komisarza w KE a kampanią polityczną, szczególnie w kwestiach, gdzie może wystąpić potencjalny konflikt interesów". Schinas wskazał też, że KE zawsze będzie neutralna w trakcie kampanii wyborczej. Dodał, że ci komisarze, którzy biorą udział w kampanii, powinni traktować priorytetowo swoją pracę w tej instytucji. Wskazał, że pomiędzy pracą w instytucji a kampanią musi istnieć coś na kształt "chińskiego muru".

Podkreślił też, że jeśli pojawiałyby się takie wątpliwości co do konfliktu interesów, z pewnością sprawą zainteresowałby się szef KE Jean-Claude Juncker. "Nawet gdyby pojawiała się kwestia konfliktu interesów, zawsze istnieje możliwość poinformowania o tym szefa KE" - zaznaczył.

8 grudnia w Lizbonie podczas kongresu Partii Europejskich Socjalistów (PES) Timmermans został oficjalnie wybrany na kandydata socjalistów na przyszłego szefa KE.

W zjeździe brali udział m.in. premierzy Portugalii, Hiszpanii, Słowacji i Malty - Antonio Costa, Pedro Sanchez, Peter Pellegrini i Joseph Muscat - a także wysoka przedstawiciel UE do spraw zagranicznych i polityki bezpieczeństwa Federica Mogherini i wiceprzewodniczący KE Marosz Szefczovicz.

Lizbońskie spotkanie służyło nie tylko prezentacji kandydatury Timmermansa, ale też rozpoczęciu prac nad manifestem, z jakim PES wystartuje w majowych wyborach do Parlamentu Europejskiego.

Pierwszy wiceprzewodniczący KE ujawnił, że priorytetowym punktem manifestu wyborczego PES będzie walka z nacjonalizmami w Europie. Wśród swoich głównych planów Timmermans wymienił dążenie do odsunięcia od władzy obecnych ekip rządzących w Polsce i na Węgrzech.

"Uroczyście obiecuję moim przyjaciołom w Polsce, że nigdy nie opuszczę narodu polskiego w jego walce o demokrację i wolność" - powiedział Timmermans. Kandydat europejskich socjalistów na szefa KE wyraził przekonanie, że Polacy "chcą być Europejczykami i z dumą machać niebieską flagą z żółtymi gwiazdami". Wyraził ufność, że UE "reprezentuje dla nich wartości, w które wierzą". "Zwyciężymy również na Węgrzech!" - oświadczył w swoim przemówieniu Timmermans, otrzymując od zgromadzonych uczestników kongresu gromkie brawa.

Z Brukseli Łukasz Osiński