Szczytno, 08.01.2018. Minister spraw wewnętrznych i administracji Mariusz Błaszczak podczas narady kadry kierowniczej Policji, w Wyższej Szkole Policji w Szczytnie.  Archiwum fot. PAP © 2018 / Tomasz Waszczuk
                                        

            Udział polskich żołnierzy w misjach w Bośni i Hercegowinie oraz Kosowie pokazuje solidarność Polski wobec UE i NATO - powiedział w środę w Kosowie szef MON Mariusz Błaszczak. Potwierdził, że w budżecie na 2019 r. zagwarantowano środki na podwyżki dla armii.
      
            "Wspólnie służycie Polsce poza granicami naszego kraju, wspólnie pokazujecie profesjonalizm i zaangażowanie polskich funkcjonariuszy w misji w trudnym terenie" - mówił Błaszczak podczas spotkania z żołnierzami Polskiego Kontyngentu Wojskowego KFOR w Kosowie oraz polskimi policjantami służącymi tam w ramach unijnej misji EULEX.

Ocenił, że sytuacja w Kosowie "wciąż nie jest jasna", jednak - według niego - Sojusz Północnoatlantycki sprosta wyzwaniom związanym z nią.

Szef MON przypomniał ponadto, że zawnioskował do premiera Mateusza Morawieckiego o przyznanie środków na podwyżki dla wojska. Zapewnił, że w budżecie na 2019 rok zagwarantowano środki na ten cel. "Państwo polskie docenia waszą służbę; rząd Morawieckiego dba o tych, którzy służą Polsce" - oświadczył Błaszczak, zwracając się do żołnierzy.

W związku z przypadającym w przyszłym tygodniu świętem Wojska Polskiego szef MON dziękował też żołnierzom za ich profesjonalizm.

Błaszczak ocenił, że zaangażowanie polskiej armii w misje w Bośni i Hercegowinie oraz Kosowie "pokazuje naszą solidarność wobec partnerów w UE i NATO". Dodał, że również Polska liczy na solidarność sojuszników, gdyby zaszła taka potrzeba.

W trakcie spotkania szef MON wręczył też żołnierzom PKW medale "Za zasługi dla obronności kraju". Minister obrony narodowej otrzymał z kolei pamiątkowy ryngraf XXXVIII zmiany PKW KFOR. Zapoznał się też ze strukturą PKW, zadaniami i sytuacją w rejonie misji.

Wcześniej w Kosowie szef MON spotkał się też z dowódcą misji KFOR generałem Salvatore Cuoci.

Z kolei przed południem Błaszczak rozmawiał z szefem sztabu unijnej misji pokojowej EUFOR ALTHEA w Bośni i Hercegowinie generałem Gaborem Horvathem. Spotkał się też z polskimi żołnierzami służącymi w ramach tej operacji.

Polski Kontyngent Wojskowy KFOR w Republice Kosowa realizuje misję o charakterze stabilizacyjnym. W ramach działalności operacyjnej PKW KFOR wykonuje zadania w składzie Wielonarodowej Grupy Bojowej - Wschód. Obecnie XXXVIII zmianą PKW KFOR dowodzi ppłk Piotr Wrona. Polski Kontyngent Wojskowy KFOR w Kosowie liczy 248 żołnierzy zawodowych oraz 14 pracowników wojska.

Z kolei policyjna misja EULEX (European Union Rule of Law Mission in Kosovo) wspiera lokalne organy odpowiedzialne za zapewnienie przestrzegania prawa, bezpieczeństwa i porządku publicznego w Kosowie.

Celem unijnej misji EUFOR ALTHEA (European Union Force in Bosnia and Herzegovina) jest natomiast szkolenie i budowa zdolności wojskowych sił zbrojnych Bośni i Hercegowiny oraz monitorowanie sytuacji bezpieczeństwa. Polski Kontyngent Wojskowy w ramach tej misji liczy 39 żołnierzy. Obecnie XV zmianą PKW EUFOR dowodzi ppłk Tomasz Adamczyk.

Z Prisztiny Maciej Zubel