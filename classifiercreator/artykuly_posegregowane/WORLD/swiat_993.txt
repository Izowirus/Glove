Portugalscy strażacy ugasili ogromny pożar, który doprowadził do zniszczenia gęsto zalesionych wzgórz w turystycznym regionie Algarve w południowej Portugalii - poinformowała w piątek szefowa centrali obrony cywilnej w Lizbonie Patricia Gaspar.
      
            "Pożar został opanowany" - oświadczyła Gaspar, która dowodziła całą operacją. Dodała, że w tym momencie "nie ma znaczącego ryzyka rozprzestrzeniania się ognia", jednak służby ratownicze pozostaną jeszcze w tym rejonie, aby monitorować potencjalne miejsca, w których może dojść do zapłonu.

Jak zauważa agencja Reutera prawie 300 osób zostało zmuszonych do opuszczenia swoich domów, ale dzięki sprawnej akcji służb ratowniczych nikt nie zginął.

W całej akcji gaśniczej wzięło udział ponad 1450 strażaków, 460 wozów strażackich oraz 15 samolotów do gaszenia pożarów.

Pożar wybuchł tydzień temu podczas ekstremalnej fali upałów, która przyniosła ze sobą suszę i pożary niemal w całej Europie.

W czwartek słupy gęstego, czarnego dymu zawisły nad niektórymi popularnymi plażami oraz kurortami turystycznymi w południowej Portugalii.

Według danych przedstawionych przez Unię Europejską ogień strawił 27 tys. hektarów lasów, głównie eukaliptusowych. W podobnym pożarze, do którego doszło w tym regionie w 2003 roku, ogień zniszczył 41 tysięcy hektarów.