Ukrainian soldiers in action during the joint military exercise Rapid Trident 2017 on the Yavoriv shooting range near the western Ukrainian city of Lviv, Ukraine, 15 September 2017.  PAP/EPA © 2018 / PAVLO PALAMARCHUK
                                        

            Na ukraińskim poligonie w Jaworowie w obwodzie lwowskim rozpoczęły się międzynarodowe manewry wojskowe Rapid Trident 2018. Uczestniczy w nich 2,2 tys. żołnierzy, w tym z Polski - poinformował w poniedziałek resort obrony w Kijowie.
      
            „Tegoroczne ćwiczenia Rapid Trident są największymi manewrami lądowymi Sił Zbrojnych Ukrainy, innych formacji militarnych (Gwardii Narodowej Ukrainy, Państwowej Służby Granicznej i Zarządu Ochrony Państwowej) z oddziałami wojskowymi z innych państw” – podało ministerstwo w komunikacie.

W manewrach biorą udział żołnierze z 14 krajów. Są to państwa należące do NATO i partnerów Sojuszu: Ukraina, Stany Zjednoczone, Azerbejdżan, Bułgaria, Dania, Gruzja, Kanada, Litwa, Mołdawia, Niemcy, Polska, Rumunia, Turcja i Wielka Brytania.

Uczestniczą w nich m.in. żołnierze ze wspólnej brygady litewsko-polsko-ukraińskiej, LITPOLUKRBRIG.

Wszyscy oni mają do dyspozycji 350 jednostek sprzętu wojskowego. Ćwiczenia, które będą trwały dwa tygodnie, składają się z dwóch etapów: sztabowego i polowego.

„Jest to dla dowódców unikalna możliwość sprawdzenia zdolności bojowej swoich jednostek i opracowania taktyki wspólnych działań na jednym terytorium. Sojusznicy i partnerzy mają możliwość współpracy ze stroną ukraińską, przekazywania swoich doświadczeń i uczenia się od nich” – powiedział współdowodzący manewrami, amerykański pułkownik Tim Cleveland. Ze strony Ukrainy ćwiczeniami dowodzi generał Eduard Moskalkow.