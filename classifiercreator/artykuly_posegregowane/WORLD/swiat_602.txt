Podczas audiencji u papieża Franciszka mówiłem, że bardzo potrzebne jest, by UE wróciła do wzajemnego szacunku pomiędzy państwami, szacunku także do pewnej inności kulturowej - powiedział w poniedziałek prezydent Andrzej Duda. Podczas spotkania prezydent zaprosił papieża do Polski.
      
            Prezydent Duda – wraz z pierwszą damą Agatą Kornhauser-Dudą – zostali przyjęci na audiencji przez papieża Franciszka w Watykanie. Po niej polski przywódca spotkał się m.in. z sekretarzem stanu Stolicy Apostolskiej kardynałem Pietro Parolinem.

Wizyta pary prezydenckiej ma związek z przypadającą we wtorek 40. rocznicą wyboru kardynała Karola Wojtyły na Stolicę Piotrową. Tego dnia para prezydencka weźmie udział w mszy św. przy grobie św. Jana Pawła II w bazylice św. Piotra w Watykanie.

Jak podkreślił Andrzej Duda na konferencji prasowej, była to "jak zawsze bardzo poruszająca i niezwykle miła rozmowa z Ojcem Świętym", która przebiegła w życzliwej atmosferze. Prezydent przekazał, że Franciszek pytał o Polskę, prosił, aby pozdrowić wszystkich Polaków, a także wspominał Światowe Dni Młodzieży w Krakowie oraz obecność na Jasnej Górze. "Wspominał młodzież i niezwykłą atmosferę w Polsce" – dodał.

Rozmowa prezydenta i papieża w cztery oczy trwała blisko pół godziny. Duda przekazał, że wspominał z Franciszkiem Jana Pawła II. Mówił o tym, że słowa papieża Polaka miały ogromne znaczenie, gdy Polacy decydowali o wstąpieniu do UE. "Jan Paweł II mówił nam, żebyśmy do Unii Europejskiej szli, ale żebyśmy do niej wnosili naszą tradycję, kulturę, wiarę, wszystko to, co wynika z tej ponad tysiącletniej tradycji chrześcijańskiej, co zbudowało nas jako naród, co powoduje, że przetrwaliśmy wszystkie burze historii, a to jest coś, czego dzisiaj Europa w przeważającej części się wyrzeka" - zaznaczył prezydent.

Jak podkreślił, "w związku z czym my cały czas z tym idziemy i na tej drodze nie ustaniemy, bo do tego właśnie wzywał nas nasz Ojciec Święty". "Te słowa Ojca Świętego żyją w Polakach do dzisiaj" - dodał.

Innym tematem rozmowy z papieżem – jak przekazał prezydent – była UE oraz to, czy jest szansa, by wyszła ona z kryzysów, w których jest pogrążona. "Mówiłem, że tak (jest szansa), tylko jest potrzebna zmiana sposobu myślenia. Trzeba wrócić do wartości, z których Unia Europejska wyrosła, trzeba wrócić do tego, co mówili i co przyświecało ojcom UE, kiedy ją tworzyli jako wspólnotę" - mówił Duda.

"Ojciec Święty wspominał kanclerza Niemiec Konrada Adenauera. Ja mówiłem także o (Robercie) Schumanie, o (Alcide) De Gasperi, o ideach, które im przyświecały, one wyrastały z pnia judeochrześcijańskiego i to są wartości, które ukształtowały UE; wola współdziałania narodów, tworzenia Wspólnoty" - dodał prezydent.

"Ale ten rok jest dla nas rokiem wyjątkowym – rok stulecia odzyskania przez Polskę niepodległości, rok 40-lecia rozpoczęcia pontyfikatu przez naszego Ojca Świętego, świętego Jana Pawła II"

"Mówiłem, że jest bardzo potrzebne, by UE wróciła do wzajemnego szacunku pomiędzy państwami, szacunku także do pewnej inności kulturowej, które w poszczególnych państwach występują, do pewnych obyczajów, które są w tych państwach, do wartości, które są tradycją poszczególnych narodów" - powiedział prezydent. Jak dodał, tego właśnie dzisiaj w UE bardzo brakuje.

Prezydent rozmawiał także z papieżem na temat sytuacji w Polsce. "Ojciec Święty z wielką aprobatą mówił o wsparciu dla rodziny, które jest realizowane przez polskie władze obecnie. Oczywiście, o programie 500 plus, ale też o wszystkich innych formach wsparcia. Mówił, że to jest tak niezwykle ważne" – powiedział prezydent.

Andrzej Duda zwracał uwagę, że w tym roku papież przyjął na audiencji także premiera Mateusza Morawieckiego, co - jego zdaniem - jest sytuacją wyjątkową, by dwóch przedstawicieli państwa było w jednym roku przyjmowanych przez papieża. "Ale ten rok jest dla nas rokiem wyjątkowym – rok stulecia odzyskania przez Polskę niepodległości, rok 40-lecia rozpoczęcia pontyfikatu przez naszego Ojca Świętego, świętego Jana Pawła II" – zaznaczył.

"Nawiązałem też do tego, że w przyszłym roku będzie stulecie nawiązania stosunków dyplomatycznych pomiędzy odrodzoną Polską w 1919 roku a Stolicą Apostolską. Powiedziałem, że bylibyśmy zaszczyceni, a przede wszystkim bardzo szczęśliwi, gdyby Ojciec Święty zechciał nas odwiedzić. Ojciec Święty się uśmiechnął, powiedział +no, dziękuję, zobaczymy+, więc może coś z tego będzie, nie powiedział jednoznacznie, że nas odwiedzi" – mówił prezydent.

Duda rozmawiał z papieżem także o sytuacji na świecie, pomocy rozwojowej, wsparciu dla ubogich, problemie migracji. "Mówiłem o naszych działaniach, jeśli chodzi o pomoc, jaką świadczymy na Bliskim Wschodzie" – dodał. Rozmowa dotyczyła także spraw ukraińskich, w tym zagrożenia, jakim jest budowa gazociągu Nord Stream 2.

Prezydentowi – oprócz pierwszej damy – towarzyszyli prezydenccy ministrowie Krzysztof Szczerski, Adam Kwiatkowski, Paweł Mucha, Andrzej Dera oraz minister rolnictwa Jan Krzysztof Ardanowski. Podczas spotkania doszło do wymiany podarunków.

Z Watykanu Aleksandra Rebelińska, Sylwia Wysocka