Unia Europejska przedłużyła oficjalnie w czwartek o kolejne sześć miesięcy sankcje nałożone głównie na obywateli Rosji za podważanie integralności terytorialnej i suwerenności Ukrainy. Na liście jest obecnie 155 osób i 44 podmioty.
      
            Sankcje za działania naruszające lub podważające integralność terytorialną, suwerenność i niepodległość to zamrożenie aktywów i zakaz wjazdu do państw UE. Obowiązują one teraz co najmniej do 15 marca 2019 roku.

"Ocena sytuacji nie usprawiedliwia zmiany w reżimie sankcyjnym" - podkreśliła Rada UE w komunikacie. Po uzgodnieniu przedłużenia restrykcji w zeszłym tygodniu nieformalnie, na poziomie dyplomatycznym, teraz akt prawny w tej sprawie został przyjęty przez państwa członkowskie w procedurze pisemnej.

Sankcje obejmują rosyjskich polityków i wojskowych oraz ukraińskich separatystów, odpowiedzialnych za podważanie suwerenności i integralności terytorialnej Ukrainy. Jest wśród nich kilka osób z bliskiego otoczenia prezydenta Rosji Władimira Putina. Poprzednio sankcje przedłużono do 15 września 2018 roku.

Z powodu kryzysu ukraińskiego obowiązują też inne unijne restrykcje m.in. sankcje gospodarcze wobec konkretnych sektorów rosyjskiej gospodarki oraz sankcje za nielegalną aneksję Krymu i Sewastopola ograniczone do tych terytoriów. Ostatni raz UE przedłużyła sankcje osobowe w marcu tego roku.