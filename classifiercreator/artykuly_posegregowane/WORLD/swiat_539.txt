Przechwycono drugą już podejrzaną paczkę adresowaną do byłego wiceprezydenta USA, Demokraty Joe Bidena - podaje AP, powołując się na własne źródła. Tak jak poprzednią przesyłkę znaleziono ją w czwartek w placówce pocztowej w New Castle w stanie Delaware.
      
            Do zabrania poprzedniej paczki policja użyła robota. Według rozmówców AP zawarte w niej urządzenie wybuchowe jest zbudowane tak jak ładunki wysłane wcześniej do wpływowych Demokratów.

Wcześniej w czwartek policyjni saperzy usunęli taką paczkę z domu aktora Roberta de Niro na Manhattanie. Od wtorku paczki z urządzeniami wybuchowymi wysłano do George'a Sorosa, Hillary Clinton, Baracka Obamy, do siedziby telewizji CNN na Manhattanie (była zaadresowana do b. dyrektora CIA Johna Brennana, który miał się tam pojawić jako analityk), do Erica Holdera (b. prokuratora generalnego i ministra sprawiedliwości), kongresmenki Maxine Waters.

Podejrzane przesyłki zostały wysłane na kilkanaście dni przed wyznaczonymi na 6 listopada wyborami do Kongresu, w okresie szczególnie nasilonych napięć politycznych między obozem prezydenta Donalda Trumpa a wyborcami Demokratów. Federalne Biuro Śledcze (FBI) wszczęło śledztwo w sprawie aktu terroryzmu.