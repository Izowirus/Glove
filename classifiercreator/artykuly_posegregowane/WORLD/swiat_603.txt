Co najmniej sześć osób poniosło śmierć w nocy z niedzieli na poniedziałek wskutek burz i powodzi w departamencie Aude w regionie Oksytania na południu Francji - poinformowały w poniedziałek lokalne władze.
      
            Według francuskich służb ratunkowych powódź w dolinie Aude osiągnęła poziom niespotykany od końca XIX wieku - podał dziennik "Le Figaro" na swej stronie internetowej.

Cztery osoby poniosły śmierć w liczącej 1600 mieszkańców gminie Villegailhenc - informuje z kolei "Le Monde" i dodaje, że w poniedziałek rano w Trebes poziom rzeki Aude podniósł się do 7,58 metra. "To największa powódź od 1891 roku" - twierdzi gazeta.