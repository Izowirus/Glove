PAP/EPA/SERGEY DOLZHENKO
                                        

            Ukraina nie zdecyduje się na siłowe rozwiązanie konfliktu z prorosyjskimi separatystami w Donbasie na wschodzie kraju - oświadczył w sobotę prezydent Petro Poroszenko.
      
            Żaden ukraiński polityk nie pozwoli, by Donieck przekształcił się w czeczeński Grozny - zapewnił.

„Ukraina nie jest Rosją. Przynależymy do innej cywilizacji, w której ludzkie życie stanowi wartość” - powiedział szef państwa podczas uroczystości 25-lecia Narodowej Akademii Nauk Prawnych w Charkowie.

Poroszenko powtórzył, że władze w Kijowie wciąż opowiadają się za polityczno-dyplomatycznym rozwiązaniem konfliktu. „To gwarantuje pokój na całej Ukrainie, w tym także w leżącym w strefie przyfrontowej obwodzie charkowskim” - podkreślił.

Prezydent zaznaczył, że obwód charkowski jest dobrze chroniony przed zagrożeniami, które niesie bliskie sąsiedztwo z Rosją. „Będziemy nadal wzmacniali zasłonę bezpieczeństwa, które chroni region przed przedostaniem się tu terrorystów, dywersantów i bojowników” - powiedział.

Konflikt zbrojny w Donbasie między ukraińskimi siłami rządowymi a prorosyjskimi separatystami trwa od 2014 roku. Dotychczas zginęło w nim ponad 10 tys. osób.

W trakcie wizyty w Charkowie Poroszenko odniósł się do oskarżeń, że mimo wojny Ukrainy z Rosją on sam prowadzi tam biznes. Niedawno kilkudziesięciu deputowanych ukraińskiego parlamentu zwróciło się do prezydenta z apelem, by publicznie potwierdził bądź zaprzeczył tym informacjom.

„Miałem biznes w Rosji przed wojną, ale ona wszystko zmieniła. Chcę, by wszyscy usłyszeli: Poroszenko nie ma biznesu w Rosji i nie może go mieć” - oświadczył.

Z Kijowa Jarosław Junko