epa06882566 Ukraine's President Pedro Poroshenko arrives for the second day of a NATO summit in Brussels, Belgium, 12 July 2018. NATO countries' heads of states and governments gather in Brussels for a two-day meeting.  EPA/TATYANA ZENKOVICH / POOL 
Dostawca: PAP/EPA. PAP/EPA © 2018 / TATYANA ZENKOVICH / POOL
                                        

            Prezydent Ukrainy Petro Poroszenko polecił we wtorek resortowi spraw zagranicznych swego kraju przygotowanie dokumentów, aby wypowiedzieć zawarty w 1997 roku traktat o przyjaźni z Federacją Rosyjską.
      
            „Jesteśmy dziś wystarczająco przygotowani do kolejnego kroku: wstrzymania działania traktatu o przyjaźni, współpracy i partnerstwie między Ukrainą a Federacją Rosyjską, który z winy Moskwy już dawno stał się anachroniczny” – oświadczył Poroszenko na naradzie z ukraińskimi ambasadorami.

„Już w najbliższym czasie oczekuję od Ministerstwa Spraw Zagranicznych na komplet dokumentów, koniecznych do rozpoczęcia realizacji tego procesu” – powiedział.

Traktat o przyjaźni między Ukrainą a Federacją Rosyjską został podpisany w 1997 roku, a wszedł w życie 1 kwietnia 1999 roku. Zawarty został na 10 lat. Jego działanie przedłuża się automatycznie na kolejne 10-letnie okresy, jeżeli żadna ze stron nie wyrazi woli rozwiązania umowy co najmniej na sześć miesięcy przed upływem kolejnego dziesięcioletniego okresu.

Traktat zawiera zasadę partnerstwa strategicznego, uznanie nienaruszalności istniejących granic, poszanowanie integralności terytorialnej i wzajemne zobowiązanie do niewykorzystywania swojego terytorium kosztem bezpieczeństwa drugiej strony.

Wcześniej we wtorek w Mińsku poinformowano, że Ukraina zamknęła swoje przedstawicielstwo we Wspólnocie Niepodległych Państw (WNP). Instytucje WNP mają swoje siedziby w stolicy Białorusi. Poroszenko podpisał dekret o odwołaniu przedstawicieli Ukrainy z WNP jeszcze w maju.

Ukraina była jednym z założycieli WNP i sygnatariuszką aktu jej powołania, podpisanego w 1991 roku wraz z Federacją Rosyjską i Białorusią. Władze w Kijowie nie podpisały jednak statutu Wspólnoty w 1993 roku. W 2014 roku, w wyniku agresji Rosji, Ukraina ograniczyła swą działalność w WNP do minimum.

Z Kijowa Jarosław Junko