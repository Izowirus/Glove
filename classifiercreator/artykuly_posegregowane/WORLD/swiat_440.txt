11 listopada na biało-czerwono podświetlonych zostanie ponad 30 obiektów na całym świecie, w tym m.in. egipskie piramidy i statua Chrystusa Zbawiciela w Rio de Janeiro - powiedział w piątek wiceminister spraw zagranicznych Szymon Szynkowski vel Sęk.
      
            Szynkowski vel Sęk w TVP 1 powiedział, że uroczystości związane z obchodami z okazji 100-lecia odzyskania przez Polskę niepodległości nie będą odbywać się tylko w kraju, ale również za granicą. "To jest ponad 1000 wydarzeń, które już się odbywają i będą odbywać po 11 listopada. Kulminacja jest 11 listopada. W wielu krajach na świecie organizujemy spektakle, festiwale, wystawy, wizyty studyjne, spotkania, również takie nowoczesne formy komunikacji jak wizyty vlogerów. Z Rumunii przyjadą vlogerzy, którzy będą relacjonować obchody 100-lecia niepodległości" - mówił.

"Tym, co będzie najbardziej widoczne na świecie związane z naszym świętowaniem niepodległości, za co odpowiadamy jako Ministerstwo Spraw Zagranicznych, to jest akcja podświetlania budynków i różnych ważnych miejsc na całym świecie na kolor biało-czerwony. Tutaj mogę zdradzić, że w dniu 11 listopada m.in. figura Chrystusa w Rio de Janeiro, taki znany obrazek brazylijski, będzie podświetlona na biało-czerwono, również Krzywa Wieża w Pizie będzie podświetlona na biało-czerwono, także piramidy egipskie, ale tych obiektów będzie wiele, wiele więcej, ponad 30 na całym świecie" - mówił.

Szynkowski vel Sęk mówił również, że w ramach 100-lecia odzyskania niepodległości zorganizowana zostanie akcja, w ramach której obcokrajowcy będą czytać depesze marszałka Józefa Piłsudskiego z 16 listopada 1918 roku, w których informował on o powstaniu państwa polskiego. "Dzień 16 listopada od 2009 roku jest dniem służby zagranicznej właśnie z tego powodu, że to był ten symboliczny dzień, kiedy poinformowano drogą dyplomatyczną, formalną o tym, że państwo polskie powstało, odzyskało niepodległość" - mówił.

Dodał, że podświetlenie budynków umożliwi "rozpropagowanie naszej radości na cały świat". "O tym, że Polska jest niepodległa i tę niepodległość odzyskała 100 lat temu, dowie się cały świat" - powiedział.

Dodał, że w przyszłym roku Polska z wieloma państwami na świecie będzie świętować 100-lecie nawiązania stosunków dyplomatycznych. "Taka była kolej rzeczy, że wiele państw w 1918 roku odzyskało niepodległości i nawiązywało ze sobą stosunki dyplomatyczne w roku kolejnym, więc to będzie też okazja do przedłużenia tych obchodów" - powiedział.