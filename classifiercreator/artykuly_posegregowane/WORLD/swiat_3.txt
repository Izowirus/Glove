W Soborze Mądrości Bożej w Kijowie wystawiono w poniedziałek tomos o autokefalii Cerkwi Prawosławnej Ukrainy. Zwinięty w rulon dekret o niezawisłości tego Kościoła wnieśli do świątyni jego zwierzchnik, metropolita kijowski i całej Ukrainy Epifaniusz oraz prezydent Petro Poroszenko.
      
            Tomos przywieziono na Ukrainę w dniu Bożego Narodzenia, który prawosławni w tym kraju obchodzą zgodnie z kalendarzem juliańskim. Zwój rozwinięto podczas bożonarodzeniowej mszy świętej, celebrowanej przez Epifaniusza. 

„Drzwi naszej autokefalicznej Cerkwi prawosławnej są otwarte dla wszystkich, którzy chcą wspólnie służyć Bogu i jego narodowi. Czeka nas jeszcze wiele pracy dla wzmocnienia tej jedności” - powiedział w trakcie nabożeństwa hierarcha. 

Po zakończeniu mszy Poroszenko zaapelował do Kościołów prawosławnych w innych krajach o uznanie Cerkwi Prawosławnej Ukrainy. 

„Wzywamy wszystkie światowe Cerkwie prawosławne o uznanie jej za siostrę, wymienianie (podczas mszy) jako świętej Cerkwi Ukrainy, której katedra znajduje się w historycznym mieście Kijowie” - mówił. 

Tomos o autokefalii Cerkwi Prawosławnej Ukrainy wydał Ekumeniczny Patriarcha Konstantynopola Bartłomiej I. Hierarcha podpisał go w sobotę, zaś w niedzielę przekazał dokument metropolicie Epifaniuszowi. 

Ekumeniczny Patriarchat Konstantynopolitański wszczął procedurę uznania autokefalii Ukraińskiego Kościoła Prawosławnego jesienią. Zwołany na 15 grudnia do Kijowa Sobór Zjednoczeniowy wyłonił 39-letniego Epifaniusza (Dumenkę) na zwierzchnika niezależnej od Rosji autokefalicznej Cerkwi Prawosławnej Ukrainy. Dotychczas jedyną uznawaną za kanoniczną Cerkwią na Ukrainie była związana z Rosją Ukraińska Cerkiew Prawosławna Patriarchatu Moskiewskiego.

Wraz z Rosyjską Cerkwią Prawosławną sprzeciwiła się ona autokefalii dla ukraińskiej Cerkwi, którą Cerkiew rosyjska uznaje za własne terytorium kanoniczne.

Z Kijowa Jarosław Junko