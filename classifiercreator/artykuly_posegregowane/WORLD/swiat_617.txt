Facebook poinformował w piątek, że hakerzy uzyskali dostęp do danych 29 milionów jego użytkowników. Chodzi o hakerski atak ujawniony dwa tygodnie temu.
      
            Dokładna liczba użytkowników, których dane dostały się w ręce hakerów, nie była przedtem znana. Facebook podawał, że w grę mogło wchodzić 50 milionów profili użytkowników, i przyznał, że nie wie, czy dane zostały wykorzystane w celach przestępczych.

Obecnie Facebook ujawnił, że hakerzy uzyskali dostęp do imion i nazwisk, adresów e-mailowych i numerów telefonów 29 milionów użytkowników. W przypadku 14 milionów użytkowników było to jeszcze więcej danych, takich jak data urodzenia, miejsce zamieszkania, historia wyszukiwań w internecie.

Facebook zapowiedział poinformowanie użytkowników, których profile padły ofiarą hakerów. Portal poinformował również, że FBI, które prowadzi śledztwo w tej sprawie, zwróciło się do niego o powstrzymanie się od publicznych rozważań, kto mógł stać za tym hakerskim atakiem.