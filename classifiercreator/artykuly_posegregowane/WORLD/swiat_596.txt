PAP/EPA/ANDREW GOMBERT
                                        

            W wieku 65 lat zmarł Paul Allen, amerykański przedsiębiorca, współzałożyciel korporacji Microsoft, jednego z największych na świecie producentów oprogramowania komputerowego - poinformowała w poniedziałek rodzina zmarłego za pośrednictwem firmy Vulcan Inc., której był on także założycielem i szefem.
      
            Paul Allen zmarł w Seattle w poniedziałek po południu czasu lokalnego.

Cierpiał na nowotwór układu chłonnego - chłoniaka nieziarniczego. Na początku października przedsiębiorca poinformował o nawrocie choroby, z którą zmagał się już w 2009 roku.

"Mam złamane serce po odejściu jednego z moich najstarszych i najlepszych przyjaciół" - oświadczył Bill Gates po śmierci Paula Allena.

W 1975 roku Gates i Allen - koledzy z czasów szkolnych - założyli firmę Microsoft, która obu przyniosła ogromną fortunę i czołowe pozycje na liście najbogatszych ludzi na świecie. Według magazynu "Forbes" majątek, który pozostawił Allen, szacowany jest na ponad 20 mld dolarów. Paul Allen opuścił Microsoft w 1983 roku.

Był on znany także ze swej działalności charytatywnej. Był również wielkim miłośnikiem sportu oraz właścicielem klubu koszykarskiej ligi NBA Portland Trail Blazers i zespołu futbolu amerykańskiego Seattle Seahawks.