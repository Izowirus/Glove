Strasburg, Francja, 04.07.2018. Poseł do Parlamentu Europejskiego Guy Verhofstadt podczas debaty plenarnej na temat przyszłości Europy, 4 bm. w Strasburgu. Premier Morawiecki bierze udział w posiedzeniu Parlamentu Europejskiego. (sko)  Archiwum PAP/Radek Pietruszka 
                                        

            Wiceszef PE Zdzisław Krasnodębski i europoseł Marek Jurek napisali list do szefa PE Antonio Tajaniego, w którym domagają się interwencji w sprawie „niestosownych, obrażających Polaków” wypowiedzi lidera liberałów w PE Guya Verhofstadta, które padły na sesji PE
      
            „Zareagował Pan w sposób zdecydowany i godny podziwu na słowa obraźliwe wobec Włochów wypowiedziane przez innego europejskiego polityka. Prosilibyśmy, aby wykazał Pan równą stanowczość i solidarność, gdy niedopuszczalne i obraźliwe wypowiedzi dotyczą także innych krajów” – piszą Krasnodębski i Jurek w liście.

Wskazują, że Verhofstadt „systematycznie i z premedytacją szkaluje nasz kraj, szerząc nieprawdziwe informacje, posługując się demagogią i oszczerstwem”. „W czasie ostatniej sesji plenarnej w Strasburgu stwierdził bez dania racji, że tworząca rząd i jego zaplecze parlamentarne partia jest finansowana przez prezydenta Rosji (Władimira) Putina, współpracuje z wywiadem rosyjskim i należy do +piątej kolumny+ Putina” – podkreślają.

Wskazują, że „dla każdego, kto zna historię Polski, i kto wie, z jakim bólem przeżyliśmy do dziś niewyjaśniona tragedię z 2010 roku, w której – znowu na terenie Rosji - zginęła polska elita, w tym prezydent RP, jest jasne, jak bardzo obraźliwe i niedopuszczalne są te słowa, jak bardzo ranią one Polaków”.

„Dlatego jeszcze raz prosimy Pana, Panie Przewodniczący, by zabrał Pan głos w tej sprawie. Zachowanie Pana Verhofstadta jest niegodne członka Parlamentu Europejskiego” – podsumowują w liście.

Verhofstadt, były premier Belgii, a obecnie szef frakcji ALDE, w czerwcowej debacie w europarlamencie wyraził pogląd, że Europa ma "piątą kolumnę w swoich szeregach". Wymienił przy tym takich polityków, jak brytyjski eurosceptyk Nigel Farage, szefowa skrajnie prawicowej francuskiej partii Zjednoczenie Narodowe (do niedawna Front Narodowy) Marine Le Pen, szef antyimigranckiej i eurosceptycznej Partii na rzecz Wolności (PVV) Geert Wilders, nazywając ich "cheerleaderkami Putina". "Nastał czas, żeby skończyć współpracę z takimi ludźmi, jak (premier Węgier Viktor) Orban, Kaczyński, (szef włoskiego MSW Matteo) Salvini" – powiedział, dodając, że Bruksela obecnie współpracuje "z tymi nacjonalistami i populistami".

Napisał też na Twitterze: "Cheerleaderki (prezydenta Rosji, Władimira) Putina, które chcą zniszczyć Europę i liberalną demokrację od wewnątrz: Le Pen, Wilders, Farage, Orban, Kaczyński, Salvini używają pieniędzy i wywiadu Kremla".

Rzeczniczka PiS Beata Mazurek, odnosząc się do słów szefa ALDE na Twitterze, podkreśliła w czerwcu, że są one "wierutnym kłamstwem". "Wszystkie nasze fundusze pochodzą z legalnych i transparentnych źródeł i na pewno nie z Kremla" - oświadczyła. "Panie Verhofstadt, spotkamy się w sądzie!" - dodała Mazurek.

Ze Strasburga Łukasz Osiński