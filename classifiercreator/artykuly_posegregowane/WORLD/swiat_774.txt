epa07026181 Floodwaters from Hurricane Florence rise around homes in the Magnolia Mobile Home Park north of Lumberton, North Carolina USA, 16 September 2018. The Cape Fear River Valley, like many other river systems in eastern North Carolina, are expected to flood at record levels.  EPA/JIM LO SCALZO 
Dostawca: PAP/EPA. PAP/EPA © 2018 / JIM LO SCALZO
                                        

            Do co najmniej 17 wzrosła liczba ofiar śmiertelnych spowodowanych przez burzę tropikalną Florence - poinformowały amerykańskie władze. Do miasta Wilmington w Karolinie Północnej, odciętego od świata przez wodę, planowane są powietrzne dostawy żywności i wody.
      
            Amerykańska Federalna Agencja Zarządzania Kryzysowego (FEMA) poinformowała w niedzielę czasu miejscowego, że w najbliższych dniach Florence przejdzie nie tylko przez Karolinę Północną, ale także inne stany na wschodzie USA, od Wirginii Zachodniej aż po Ohio, oraz że w związku z tym należy spodziewać się dalszych zniszczeń.

W odciętym od reszty stanu 120-tysięcznym Wilmington, które jest ósmym co do wielkości miastem Karoliny Płn., mieszkańcy stojąc w kolejkach godzinami czekali w niedzielę na wpuszczenie do sklepów i restauracji, by móc zaopatrzyć się w podstawowe produkty, m.in. wodę pitną.

"Drogi są zalane, do Wilmington nie ma dostępu" - podkreślił przedstawiciel lokalnych władz Woody White.

W Karolinie Płn., do której Florence dotarła w piątek, ewakuowano dziesiątki tysięcy mieszkańców, choć - jak zaznacza agencja AP - nie jest jasne, ile osób uciekło przed żywiołem ani ile w ogóle było w stanie.

Bilans ofiar śmiertelnych wzrósł w niedzielę z 13 do 17 osób. Trzy osoby zginęły w wypadkach samochodowych spowodowanych trudnymi warunkami pogodowymi, a czwarta ofiara to trzymiesięczne dziecko zabite przez drzewo, które spadło na domek kempingowy.

Władze w Karolinie Płn. obawiają się, że woda z wezbranych rzek zaleje liczne w tym stanie nisko położone hodowle trzody chlewnej i drobiu. Ze względu na obecność zwierzęcych odchodów na tych terenach ich zalanie oznaczałoby zagrożenie epidemiologiczne, a także - co miało miejsce w przeszłości po przejściu huraganów - śmierć setek tysięcy zwierząt.

Władze oceniają, że wywołane przez Florence powodzie i podtopienia mogą okazać się najgorsze w całej historii stanu.

Na skutek wichury około miliona osób na wschodnim wybrzeżu USA nie ma dostępu do elektryczności - przekazał w niedzielę "New York Times". W ostatnich kilku dniach z południowo-wschodniego wybrzeża kraju ewakuowano 1,7 mln mieszkańców, a w obu Karolinach, Wirginii i Georgii wprowadzono stan wyjątkowy.