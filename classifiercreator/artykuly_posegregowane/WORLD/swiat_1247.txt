Strasburg, Francja, 13.04.2016. Siedziba Parlamentu Europejskiego w Strasburgu.  Archiwum fot. PAP © 2018 / Radek Pietruszka
                                        

            Parlament Europejski zablokował w Strasburgu wystawę poświęconą Józefowi Piłsudskiemu - informują we wtorek europosłowie PiS. Ekspozycja zorganizowana została przez Stałe Przedstawicielstwo RP przy UE we współpracy z polską delegacją w grupie EKR.
      
            W wtorek w PE w Strasburgu zainaugurowano zorganizowaną przez polskie przedstawicielstwo wystawę poświęconą Janowi Pawłowi II. Razem z nią miała zostać otwarta ekspozycja poświęcona Józefowi Piłsudskiemu.

Jak powiedział na inauguracji Ryszard Legutko (PiS), wystawa poświęcona Piłsudskiemu z "niejasnych powodów została zablokowana przez PE".

Dodał, że zamierza w tej sprawie interweniować w środę na posiedzeniu plenarnym. "To rzecz absolutnie skandaliczna. Nie mamy żadnej oficjalnej odpowiedzi w tej sprawie na piśmie, dostaliśmy tylko sygnał, że nie ma na nią zgody. Fakt, że PE nie pozwala zrobić wystawy o jednym z ojców polskiej niepodległości w 100-letnią rocznicę polskiej niepodległości, jest oburzający. Okazuje się, że 30 lat po upadku komunizmu nazwisko Piłsudskiego jest rugowane w UE" - powiedział dziennikarzom Legutko.

Europoseł Karol Karski (PiS) wyjaśnił PAP, że decyzje dotyczące wystaw podejmuje w PE odpowiedni kwestor. "W tym przypadku jest to brytyjska europosłanka Catherine Bearder, członkini frakcji liberałów. Stwierdziła, że nie zostały dostarczone odpowiednie dokumenty w tej sprawie. Zwróciłem się, aby ten temat został poruszony na kolegium kwestorów i żeby Catherine Bearder złożyła informacje na temat tego, co się stało. Wygląda na to, że był to pretekst, i to nieprawdziwy, bo komplet dokumentów został dostarczony" - powiedział.

Również Ryszard Czarnecki (PiS) podkreśla, że sytuacja jest "skandaliczna". "Pytanie, czy wie o tym przewodniczący PE Antonio Tajani. Jest to sytuacja, która nie zdarzyła się po raz pierwszy. (...) Według mojej wiedzy to czwarta ocenzurowana w PE wystawa zorganizowana przez polskich europosłów" - powiedział PAP, wspominając przypadek wystawy poświęconej ochronie życia poczętego, o katastrofie smoleńskiej czy o Czeczenii.

Także europosłanka Jadwiga Wiśniewska (PiS) uważa, że zablokowanie wystawy to skandal. "Pewnie gdyby lewica zorganizowała wystawę poświęconą Karolowi Marksowi, to otwierałby ją szef KE Jean-Claude Juncker. W środę na początku sesji plenarnej pojawi się nasz silny głos w sprawie ekspozycji poświęconej Józefowi Piłsudskiemu. To niebywała cenzura" - zaznaczyła.

Do czasu nadania depeszy PAP nie otrzymała komentarza służb prasowych w tej sprawie.

Z Strasburga Łukasz Osiński