Po zakończonym w czwartek szczycie UE przywódcy państw i rządów nie rozjechali się jak zwykle do stolic, ale wraz z szefami krajów azjatyckich rozpoczęli dwudniowe spotkanie ASEM. Celem szczytu Europa-Azja ma być wzmocnienie więzi handlowych i bezpieczeństwa.
      
            Na spotkanie do belgijskiej stolicy zjechało 51 przywódców państw europejskich i azjatyckich reprezentujących 2/3 światowej ludności, taką samą część PKB oraz 55 proc. globalnego handlu. Poza liderami unijnymi uczestniczą w nim m.in. premier Japonii Shinzo Abe, premier Chin Li Keqiang czy premier Rosji Dmitrij Miedwiediew.

Spotkanie prowadzi przewodniczący Rady Europejskiej Donald Tusk. Unię reprezentuje też przewodniczący Komisji Europejskiej Jean-Claude Juncker. Szczyt odbywa się pod hasłem "Europa i Azja: globalni partnerzy wobec globalnych wyzwań".

Uczestnicy mają rozmawiać o zacieśnieniu współpracy w dziedzinie handlu i inwestycji czy wymianie doświadczeń związanych z bezpieczeństwem. Chodzi m.in. o terroryzm, nieproliferację broni jądrowej, cyberbezpieczeństwo i nielegalną migrację.

Zajmującą się problematyką praw człowieka organizacja Amnesty International, a także niektórzy europosłowie zaapelowali do liderów unijnych, by wezwali azjatyckich przywódców do zapewnienia poszanowania praw człowieka w ich krajach.

Agencja AP podkreśliła, że odchodząca amerykańska ambasador przy ONZ Nikki Haley powiedziała w poniedziałek, że chiński rząd "jest zaangażowany w prześladowanie mniejszości religijnych i etnicznych" jak w powieści George'a Orwella.

Aktywiści zwracają też uwagę na masakrę i prześladowania mniejszości muzułmańskiej Rohingja w Birmie. Na początku miesiąca parlament Kanady formalnie pozbawił honorowego obywatelstwa tego kraju laureatkę Pokojowej Nagrody Nobla i birmańską przywódczynię Aung San Suu Kyi w związku z jej współodpowiedzialnością za te wydarzenia.

Szefowa unijnej dyplomacji zapewniała, że europejscy liderzy będą podnosić problematyczne kwestie ze swoimi azjatyckimi partnerami

Szefowa unijnej dyplomacji Federica Mogherini zapewniała, że europejscy liderzy będą podnosić problematyczne kwestie ze swoimi azjatyckimi partnerami, zwłaszcza jeśli chodzi o sytuację mniejszości Rohingja.

AP zwraca uwagę, że spotkanie w belgijskiej stolicy odbywa się w czasie wojny handlowej między Stanami Zjednoczonymi a Chinami i trwających napięć handlowych między Waszyngtonem a Brukselą.

Mogherini podkreślała, że nie chodzi o przedstawienie jednolitego frontu przeciw prezydentowi USA Donaldowi Trumpowi. "Europa i Azja wspólnie podtrzymują wielostronny system handlu oparty na zasadach - wolny i uczciwy handel" - powiedziała dziennikarzom szefowa unijnej dyplomacji.

Spotkanie rozpoczyna się dzień po tym, gdy amerykański minister handlu Wilbur Ross skrytykował UE za zbyt wolne tempo rozmów handlowych i ostrzegł, że cierpliwość prezydenta Trumpa wobec Europejczyków wkrótce może się skończyć. Wspólnota obawia się nałożenia przez Waszyngton ceł na europejską produkcję samochodową.

Podczas nieformalnego szczytu, jaki odbywa się co dwa lata, omówione zostaną również kwestie dotyczące procesu pokojowego na Półwyspie Koreańskim, migracji, cyberbezpieczeństwa, walki z ekstremizmem i ze zmianami klimatu.

Jednocześnie odbywa się także Forum Ekonomiczne Azja–Europa poświęcone polityce pieniężnej i mieszkaniowej, globalnej zmianie klimatu, handlowi międzynarodowemu i połączeniom Azja–Europa. Z kolei forum biznesu ASEM, które odbyło się w czwartek, zgromadziło liderów biznesu z Azji i Europy. Rozmowy dotyczyły tego, jak zacieśnić relacje handlowe i inwestycyjne między oboma kontynentami.

W piątek po zakończeniu szczytu ASEM odbędzie się szczyt UE–Korea, a następnie spotkanie przywódców UE–ASEAN (Stowarzyszenie Narodów Azji Południowo-Wschodniej).

ASEM powstało w 1996 r. jako forum dialogu i współpracy między Europą a Azją. Ma zacieśniać relacje między oboma kontynentami.

Uczestniczy w nim ponad 50 partnerów: Unia Europejska - 30 państw europejskich (28 państw członkowskich UE plus Norwegia i Szwajcaria) oraz 21 państw azjatyckich. Szczyty ASEM odbywają się co dwa lata na przemian w Azji i w Europie. W czwartek poza inauguracją szczytu odbędzie się uroczysta kolacja; na piątek zaplanowano sesje robocze oraz konferencję prasową podsumowującą wydarzenie.

Z Brukseli Krzysztof Strzępka