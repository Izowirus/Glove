Premier Mateusz Morawiecki spotkał się w czwartek rano, przed rozpoczęciem drugiego dnia szczytu UE, z kanclerz Niemiec Angelą Merkel. Wśród potencjalnych tematów rozmowy z Merkel szef rządu wymieniał wcześniej Brexit, migrację i sprawy bilateralne.
      
            Morawiecki przybył w środę po południu do Brukseli, gdzie bierze udział w szczycie UE i w szczycie Azja-Europa (ASEM). Wizyta premiera w stolicy Belgii potrwa do piątku.

Przed rozpoczęciem spotkania z niemiecką kanclerz szef polskiego rządu poinformował, że rozmowa będzie dotyczyć Brexitu, migracji i spraw bilateralnych. Natomiast w środę przed rozpoczęciem unijnego szczytu wśród kwestii, które zamierza poruszyć z Merkel, wymienił także Nord Stream 2.

W najbliższych tygodniach odbędą się polsko-niemieckie konsultacje międzyrządowe pod przewodnictwem szefów rządów obu krajów.

Poza udziałem w szczycie UE oraz szczycie Azja-Europa (ASEM) premier Morawiecki spotka się w Brukseli także z premierem Wietnamu Nguyenem Xuanem Phucem i premierem Singapuru Lee Hsienem Loongiem. Ponadto szef rządu wraz z premierami państw Grupy Wyszehradzkiej spotka się z premierem Japonii Shinzo Abem.

Z Brukseli Mateusz Roszak