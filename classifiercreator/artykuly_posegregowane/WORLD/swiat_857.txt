epa06875187 Polish Foreign Minister Jacek Czaputowicz arrives at the Western Balkans Summit in in London, Britain, 09 July 2018. Britain is hosting the Western Balkans Summit in London 09-10 July.  EPA/ANDY RAIN 
Dostawca: PAP/EPA. PAP/EPA © 2018 / ANDY RAIN
                                        

            Minister spraw zagranicznych Jacek Czaputowicz w dniach 30-31 sierpnia będzie przebywał w Wiedniu, gdzie weźmie udział w spotkaniu szefów dyplomacji państw członkowskich UE w formule Gymnich - poinformowało w czwartek Biuro Rzecznika Prasowego MSZ.
      
            Według komunikatu resortu dyplomacji, głównymi tematami rozmów ministrów spraw zagranicznych będą sytuacja w regionie Bliskiego Wschodu, relacje transatlantyckie oraz Bałkany Zachodnie, w szczególności kwestia postępów krajów kandydujących w procesie integracji z UE.

Jak podkreślono, szefowie dyplomacji krajów Unii spotkają się także na wspólnej sesji z ministrami spraw zagranicznych państw kandydujących do UE, podczas której omówią "koncepcję efektywnego multilateralizmu".

MSZ poinformowało także, że przy okazji wizyty w Wiedniu Jacek Czaputowicz spotka się również z ministrem spraw zagranicznych Królestwa Danii Andersem Samuelsenem oraz weźmie udział w śniadaniu roboczym dla szefów MSZ państw członkowskich Unii Europejskiej, państw partnerskich Europy Południowo-Wschodniej i Turcji.

Spotkania w formule Gymnich, odbywające się tradycyjne raz w ciągu półrocza każdej kolejnej prezydencji, charakteryzuje swobodna i pogłębiona wymiana poglądów na tematy szczególnie istotne z punktu widzenia stosunków zewnętrznych UE. W trakcie spotkania nie dochodzi do uzgodnienia żadnych formalnych decyzji. Nazwa Gymnich pochodzi od położonego nieopodal Bonn zamku, gdzie w 1974 r., podczas niemieckiej prezydencji, odbyło się pierwsze tego typu spotkanie.

Austria od dnia 1 lipca 2018 r. sprawuje półroczną prezydencję w UE.