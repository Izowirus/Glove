Do co najmniej 15 wzrosła liczba ofiar śmiertelnych osunięć ziemi, do których doszło w Nowy Rok w zachodniej części wyspy Jawa w Indonezji - poinformowały w środę władze tego kraju. Co najmniej 20 osób jest zaginionych. Ekipy ratunkowe kontynuują poszukiwania.

      
            W nocy z poniedziałku na wtorek w mieście Sukabumi w prowincji Jawa Zachodnia zwały błota wywołane obfitymi deszczami zalały ponad 30 domów.

"Luźna ziemia stanowi zagrożenie dla zespołów ratowniczych, które pracują w terenie" - powiedział rzecznik agencji ds. zwalczania skutków katastrof Sutopo Purwo Nugroho. Ulewny deszcz zmusił we wtorek ratowników do zawieszenia poszukiwań.

Indonezja jest archipelagiem podatnym na katastrofy. Powodzie i osunięcia ziemi dotykają Indonezję co roku podczas pory deszczowej, która w tym kraju trwa od grudnia do lutego. Rok 2018 był najcięższym od ponad dekady - w serii trzęsień ziemi i uderzeń tsunami w różnych regionach kraju zginęło ponad 3200 osób.

W wyniku tsunami, które 22 grudnia zostało wywołane przez erupcję wulkanu Krakatau, zginęło co najmniej 429 osób.