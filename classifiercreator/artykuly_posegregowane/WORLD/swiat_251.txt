Prezydent Francji Emmanuel Macron i kanclerz Niemiec Angela Merkel w rozmowach z prezydentem Rosji Władimirem Putinem w sobotę nalegali, by doprowadził do uwolnienia 24 ukraińskich marynarzy ujętych przez Rosję w Cieśninie Kerczeńskiej - podał rzecznik Putina.
      
            Do oddzielnych spotkań rosyjskiego przywódcy z Macronem i Merkel doszło na marginesie szczytu G20 w Buenos Aires.

Według rzecznika Dmitrija Pieskowa prezydent Rosji na przedstawiony mu postulat odparł, że jest to sprawa do rozstrzygnięcia przez sąd.

W niedzielę 25 listopada w Cieśninie Kerczeńskiej rosyjskie siły specjalne ostrzelały i zajęły trzy małe ukraińskie okręty płynące z Odessy do ukraińskiego portu w Mariupolu nad Morzem Azowskim. Według Rosji okręty wpłynęły na jej wody terytorialne, czyli 12-milowy pas wód przybrzeżnych, z kolei Ukraina uznała rosyjskie działania za akt agresji. W poniedziałek Ukraina ogłosiła 30-dniowy stan wojenny na części swych terytoriów: obszarach graniczących z Rosją i separatystycznym Naddniestrzem w Mołdawii oraz leżących nad Morzem Czarnym i Azowskim.

W piątek niezależna telewizja rosyjska Dożd podała, że 24 ukraińskich marynarzy z okrętów zajętych przez rosyjskich pograniczników zostało przeniesionych do aresztu w Moskwie.