18 czerwca przyjadę do Warszawy, by rozmawiać o praworządności w Polsce z premierem Mateuszem Morawieckim - napisał we wtorek na Twitterze wiceprzewodniczący Komisji Europejskiej Frans Timmermans.
      
            Wcześniej informację o wizycie Timmermansa przekazało PAP wysokiej rangi źródło dyplomatyczne w Brukseli.

"Wizytę wiceszefa KE Fransa Timmermansa zaplanowano w Polsce na 18 czerwca. Będzie to okazja do kontynuowania dialogu między Polską i Komisją Europejską w sprawie praworządności" – powiedziało PAP to źródło.

W środę w Parlamencie Europejskim w Strasburgu odbędzie się debata na temat reformy wymiaru sprawiedliwości i praworządności w Polsce. Timmermans ma wziąć w niej udział.

Wiceszef KE, który już przebywa w Strasburgu, we wtorek uczestniczył w debacie poświęconej przygotowaniom do czerwcowego szczytu UE w Brukseli. W Strasburgu jest też wiceminister spraw zagranicznych Konrad Szymański, który spotyka się z szefami głównych grup politycznych w europarlamencie. Tematem rozmów jest m.in. kwestia praworządności w Polsce.

Szymański, pytany przez dziennikarzy, dlaczego nie spotkał się z Timmermansem w Strasburgu, odpowiedział, że mógłby sobie wyobrazić takie spotkanie, ale "spotkanie dla samego spotkania nie miałoby sensu". "Tutaj nie ma nowych faktów. Z mojej strony nie ma na dziś nic do dodania. (...) Przewodniczący Timmermans jest dobrze poinformowany, jeśli chodzi o stan spraw w Polsce. (...) Dbamy o to, aby był jedną z pierwszych osób, które są informowane o rozwoju wypadków w Polsce" - zaznaczył.

Pytany o wizytę w Polsce Timmermansa odpowiedział, że jest on zawsze mile widziany w naszym kraju. "Kiedy wizyta zostanie przygotowana, będzie miała określoną agendę, charakter, treść, to wtedy będziemy o niej informowali" – zaznaczył Szymański.

Timmermans poinformował na Twitterze już po konferencji Szymańskiego w Strasburgu, że wybiera się do Polski 18 czerwca, by rozmawiać o praworządności z premierem Morawieckim.

Dialog w sprawie praworządności Polski z KE trwa od tygodni.

KE w poniedziałek nie chciała oficjalnie potwierdzić, że w ostatni czwartek na spotkaniu ambasadorów państw członkowskich wystąpiła o wysłuchanie Polski na kolejnym spotkaniu unijnych ministrów ds. europejskich. "Nie komentujemy wewnętrznych dyskusji" - oświadczył rzecznik KE Margaritis Schinas.

Jednak wcześniej kilka unijnych źródeł dyplomatycznych w Brukseli potwierdziło PAP, że KE wyszła z wnioskiem o takie wysłuchanie. To oznacza, że KE chce zrobić kolejny krok w procedurze art. 7 traktatu.

Minister spraw zagranicznych Jacek Czaputowicz mówił w sobotę w radiu RMF FM, że oczekuje od Timmermansa propozycji możliwego działania w sprawie polskich zmian w sądownictwie.

KE uruchomiła wobec Polski formalne postępowanie z art. 7 traktu w grudniu 2017 roku, zarzucając władzom w Warszawie naruszenie zasad praworządności w zapisach ustaw reformujących sądownictwo. Część spornych kwestii została już przedyskutowana przez obie strony, jednak Timmermans domaga się od Warszawy dalszych ustępstw.

Komisja Europejska za satysfakcjonujące uznała wprowadzone w ostatnim czasie rozwiązania dotyczące zróżnicowania wieku emerytalnego dla kobiet i mężczyzn oraz mianowania asesorów sądowych. Grudniowe rekomendacje, które KE cały czas podtrzymuje, mówią o wielu innych sprawach, takich jak wybór członków KRS przez przedstawicieli środowiska sędziowskiego, przywrócenie niezależności i legitymacji Trybunału Konstytucyjnego czy zniesienie swobody decyzyjnej prezydenta odnośnie do przedłużania kadencji sędziów SN, a także wyeliminowanie postępowania na podstawie skargi nadzwyczajnej.

Ze Strasburga Łukasz Osiński