Macedonia potwierdziła we wtorek, że były macedoński premier Nikoła Gruewski, poszukiwany w swoim kraju w celu odbycia kary więzienia, zbiegł na Węgry, gdzie wystąpił o azyl polityczny.
      
            Macedońskie ministerstwo spraw wewnętrznych potwierdziło, że Gruewski zbiegł przed wymiarem sprawiedliwości na Węgry i wystąpił tam o azyl.

Węgierskie MSZ oznajmiło, że nie może "ani potwierdzić, ani zaprzeczyć" złożeniu wniosku o azyl. "Nie możemy udzielać informacji o trwających procedurach azylowych aż do ich zamknięcia" - oświadczył szef węgierskiej dyplomacji Peter Szijjarto.

Informację o przyjeździe do Budapesztu i wystąpieniu tu o azyl podał we wtorek na swoim profilu na Facebooku sam Gruewski. "W ciągu ostatnich kilku dni otrzymałem niezliczone groźby pozbawienia życia. Jestem teraz w Budapeszcie i staram się o azyl polityczny od władz węgierskich" - oznajmił.

W poniedziałek macedoński wymiar sprawiedliwości wydał nakaz zatrzymania 48-letniego Gruewskiego, który miał stawić się 8 listopada w więzieniu po skazaniu go na 2 lata pozbawienia wolności za nadużycie władzy, jednakże tego nie uczynił. Policja poszukiwała go bezskutecznie.

Macedoński minister spraw wewnętrznych Oliwer Spasowski powiedział agencji AFP, że rząd "sprawdza wraz z władzami węgierskimi" informację podaną przez Gruewskiego.

Węgierski niezależny portal Index podkreślił, że Gruewski utrzymywał dobre stosunki z szefem rządu Węgier Viktorem Orbanem. Portal przypomniał, że we wrześniu zeszłego roku Orban pojechał do macedońskiego miasta Ochryda, by wesprzeć Gruewskiego podczas kampanii. Jego opozycyjna prawicowa partii WMRO-DPMNE poniosła jednak klęskę w ubiegłorocznych wyborach parlamentarnych i Gruewski ustąpił ze stanowiska jej szefa.

Na początku października sąd w stolicy Macedonii, Skopje, utrzymał w mocy wyrok 2 lat więzienia dla Gruewskiego, który rządził Macedonią w latach 2006-2016. Gruewskiego uznano za winnego wywierania nacisków na urzędników w sprawie zakupu luksusowego, kuloodpornego mercedesa. Kupiony ze środków publicznych samochód Mercedes-Benz S600 wart ok. 600 tys. euro został nabyty od firmy faworyzowanej przez Gruewskiego.

Oskarżenie utrzymywało, że zakupu tego specjalnego pojazdu, czym zajmował się resort spraw wewnętrznych, dokonano z naruszeniem zasad zamówień publicznych.

"To kolejna próba ścigania o charakterze politycznym. Użyję wszelkich środków prawnych, aby walczyć z tym wyrokiem więzienia" - powiedział wtedy Gruewski.

Wobec Gruewskiego toczy się pięć innych dochodzeń, m.in. w sprawie korupcji, nadużycia władzy, oszustw wyborczych i podsłuchów opozycji.

Z Budapesztu Małgorzata Wyrzykowska