Kanclerz Niemiec Angela Merkel wykluczyła na wtorkowym spotkaniu z brytyjską premier Theresą May w Berlinie możliwość ponownego otwarcia negocjacji z Londynem na temat proponowanej umowy wyjścia Wielkiej Brytanii z UE - poinformowała dpa.
      
            "Powiedzieliśmy, że nie będzie dalszego otwierania umowy" - cytuje słowa niemieckiej kanclerz na posiedzeniu frakcji CDU/CSU dpa, powołując się na źródła na nim obecne.

Uczestnicy spotkania chadeków przekazali również, że Merkel oceniła umowę jako dobry tekst określający przyszłe relacje między Londynem i Wspólnotą. Szefowa rządu w Berlinie miała dodać, że jest pewna, iż można rozwiązać obecny impas. Wskazała, że większość brytyjskich parlamentarzystów nie jest zwolennikami wyjścia z UE bez umowy.

Najnowsza próba renegocjacji porozumienia ws. wyjścia ze Wspólnoty związana jest z poniedziałkową decyzją brytyjskiego rządu o odłożeniu w czasie planowanego na wtorek głosowania w Izbie Gmin nad przyjęciem treści umowy. May obawiała się wysokiej porażki w parlamencie, która osłabiłaby jej pozycję.

Według szacunków ekspertów rząd mógłby przegrać nawet ponad 100-150 głosami, co postawiłoby premier w trudnej sytuacji politycznej i mogłoby być dla niektórych polityków Partii Konserwatywnej sygnałem do rozważenia usunięcia May ze stanowiska szefowej ugrupowania i gabinetu.

We wtorek rano May spotkała się w Hadze z holenderskim premierem Markiem Rutte, a po południu odwiedzi Brukselę, gdzie spotka się z przewodniczącymi Komisji Europejskiej i Rady Europejskiej, Jean-Claude'em Junckerem i Donaldem Tuskiem.

Na czwartek Tusk zwołał szczyt UE ws. Brexitu. Szef RE stwierdził, że nie ma mowy o renegocjacji porozumienia UE z W. Brytanią, podkreślając, że jest gotów rozmawiać o tym, jak ułatwić Brytyjczykom ratyfikację umowy.