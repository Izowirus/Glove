Rzeczniczka Departamentu Stanu Heather Nauert jest preferowaną przez prezydenta Donalda Trumpa kandydatką na stanowisko ambasador Stanów Zjednoczonych w Organizacji Narodów Zjednoczonych - podają w piątek amerykańskie media, powołując się na źródła rządowe.
      
            Korespondenci dyplomatyczni amerykańskich mediów na potwierdzenie swoich spekulacji zwracają uwagę, że Nauert spotkała się z Trumpem w poniedziałek, a w tym tygodniu trzykrotnie pod jej nieobecność rutynowe konferencje Departamentu Stanu prowadził jej zastępca, zawodowy dyplomata Robert Palladino.

Zapytany o możliwość objęcia przez jego szefową funkcji ambasador USA w ONZ, Palladino odparł, że "ogłoszenie decyzji w tej sprawie należy do prerogatyw Białego Domu".

Nauert jest dyrektorem ds. informacji amerykańskiego ministerstwa spraw zagranicznych, a od 13 marca do 10 października bieżącego roku pełniła także obowiązki dyrektor wydziału spraw publicznych i dyplomacji publicznej w Departamencie Stanu.

Nauert pracowała wcześniej w telewizji ABC, a następnie była jedną z prowadzących programy ulubionej przez Trumpa telewizji Fox News. Występowała także w popularnym programie telewizji Fox News "Fox and Friends".

Nauert rozpoczęła pracę w Departamencie Stanu w kwietniu 2017, kiedy sekretarzem stanu był były szef giganta petrochemicznego ExxonMobil Rex Tillerson.

Nauert jest absolwentką uważanego za jeden z najlepszych w Stanach Zjednoczonych Wydziału Dziennikarstwa nowojorskiego Uniwersytetu Columbia

Jest absolwentką renomowanego, uważanego za jeden z najlepszych w Stanach Zjednoczonych Wydziału Dziennikarstwa nowojorskiego Uniwersytetu Columbia.

Po zwolnieniu przez Trumpa w marcu Tillersona z funkcji sekretarza stanu pozostała na swoim stanowisku; sekretarzem stanu 26 kwietnia został Mike Pompeo, były dyrektor CIA.

Jeśli potwierdzą się spekulacje amerykańskich mediów, Nauert, która przed podjęciem pracy w Departamencie Stanu nie miała żadnego doświadczenia dyplomatycznego, zastąpi na stanowisku stałej przedstawicielki USA w ONZ Nikki Haley.

Haley, była gubernator stanu Karolina Południowa, niespodziewanie poinformowała na początku października, że zamierza zrezygnować z funkcji ambasadora USA w ONZ na początku przyszłego roku, aby "zająć się sprawami prywatnymi".

Niektórzy z komentatorów tłumaczą decyzję Haley jej walką o wpływ na kształtowanie amerykańskiej polityki zagranicznej z doradcą prezydenta ds. bezpieczeństwa narodowego Johnem Boltonem i z Mike'iem Pompeo.

48-letnia Nauert nie jest jedyną kandydatką na ambasadora Stanów Zjednoczonych przy ONZ. Wśród kandydatów, a raczej kandydatek do objęcia tego stanowiska na waszyngtońskiej giełdzie plotek wymieniane są także: ambasador USA w Kanadzie Kelly Craft, była zastępczyni doradcy ds. bezpieczeństwa narodowego Dina Powell oraz ambasador Stanów Zjednoczonych w NATO Kay Bailey Hutchison.

W Waszyngtonie oczekuje się, że Trump ogłosi swoją decyzję w tej sprawie w przyszłym tygodniu.

Z Waszyngtonu Tadeusz Zachurski