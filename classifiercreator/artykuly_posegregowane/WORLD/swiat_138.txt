Do 17 stycznia 2019 r. Polska powinna przedstawić raport ws. wdrożenia nakazu Trybunału Sprawiedliwości UE – poinformował na konferencji prasowej w Brukseli wiceszef KE Valdis Dombrovskis. Dodał, że do tego czasu KE przedstawi ocenę nowelizacji ustawy o Sądzie Najwyższym.
      
            "Będziemy kontynuować dialog z Polską w sprawie praworządności w ramach procedury art. 7 unijnego traktatu. Do 17 stycznia 2019 r. Polska powinna przedstawić raport w sprawie wdrożenia nakazu Trybunału Sprawiedliwości UE. Do tego czasu przedstawimy ocenę przyjętej nowelizacji ustawy o Sądzie Najwyższym" - powiedział Dombrovskis.

Nie odpowiedział na pytanie, czy KE zamierza wycofać z TSUE skargę w sprawie ustawy o SN po podpisaniu jej nowelizacji przez prezydenta Andrzeja Dudę.

Wiceprzewodniczący Komisji Frans Timmermans na cotygodniowym spotkaniu komisarzy w środę przedstawił sytuację dotyczącą praworządności w Polsce. Według słów Dombrovskisa miał on poinformować na tym spotkaniu o ostatniej decyzji TSUE, zobowiązującej Polskę do zawieszenia części przepisów ustawy o SN.

"(Timmermans) mówił o środkach dyscyplinarnych podjętych względem pewnych sędziów (w Polsce - PAP), którzy skierowali zapytanie prejudycjalne do TSUE. Wiceprzewodniczący informował również o wyniku trzeciego wysłuchania Polski w ramach procedury z art. 7 traktatu unijnego, które miało miejsca na posiedzeniu Rady ds. Ogólnych" - wskazał Dombrovskis.

Źródło w KE poinformowało PAP, że głos zabrali także inni komisarze

TSUE podtrzymał w poniedziałek w ostatecznym orzeczeniu w sprawie środków tymczasowych swoją decyzję o zobowiązaniu Polski do zawieszenia przepisów ustawy o SN. "Podnoszone przez Komisję zarzuty faktyczne i prawne uzasadniają zarządzenie środków tymczasowych" - ocenił Trybunał.

Tym samym TSUE przychylił się do wniosku Komisji, by sędziowie, których dotyczą sporne przepisy, mogli powrócić na stanowiska, oraz by wstrzymane zostało mianowanie nowych sędziów na miejsca tych, którzy zostali odesłani na emeryturę. Zgodnie z tą decyzją Polska ma też powstrzymać się od powołania nowego pierwszego prezesa SN.

W listopadzie Sejm przyjął nowelizację ustawy o Sądu Najwyższego, przewidującą umożliwienie sędziom SN i Naczelnego Sądu Administracyjnego, którzy przeszli w stan spoczynku po osiągnięciu 65. roku życia, powrotu do pełnienia urzędu. W poniedziałek została ona podpisana przez prezydenta.

Duda poinformował we wtorek, że uznał podobnie jak Sejm i Senat, że wykonanie orzeczenia TSUE jest potrzebne, niezależnie od dyskusji, czy mogło być ono wydane i czy wykracza poza traktatowe kompetencje Trybunału.

Z Brukseli Łukasz Osiński