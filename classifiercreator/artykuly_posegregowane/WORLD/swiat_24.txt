Polscy i czescy prokuratorzy zgodzili się w sprawie powołania wspólnego zespołu śledczego w sprawie katastrofy w kopalni CSM Stonawa, gdzie 20 grudnia wybuch metanu zabił 13 górników, w tym 12 Polaków. Grupa powinna rozpocząć pracę już w najbliższych tygodniach.
      
            Na temat możliwości powołania wspólnego zespołu rozmawiali w piątek w Karwinie polscy i czescy śledczy. Do jego powołania potrzeba jeszcze formalnego podpisania umowy.

"Jest pełna zgoda pomiędzy czeską a polską prokuraturą, aby taki zespół powstał. Uzgodniliśmy kwestie działalności i warunków, na jakich ten zespół będzie działał. Teraz przed nami kwestia proceduralna – formalnego ukonstytuowania tego zespołu i podpisania stosownej umowy w tym zakresie" – powiedział dziennikarzom po trwającym niespełna dwie godziny spotkaniu szef Prokuratury Okręgowej w Gliwicach Radosław Woźniak - jeden z przedstawicieli polskiej delegacji.

Zgodnie z ustaleniami, choć w obu państwach będą nadal toczyły się odrębne postępowania, zespół ma usprawnić wymianę materiału dowodowego i zapobiegać dublowaniu czynności, dzięki niemu nie będzie też konieczności współpracy na podstawie międzynarodowej pomocy prawnej. "Po prostu ma służyć temu, aby te postępowania przebiegały sprawnie" – wskazał prok. Woźniak.

W skład wspólnej grupy śledczej wejdzie po kilka osób z obu państw - prokuratorów i policjantów. Zgodnie z regulacjami prawnymi, ze strony polskiej umowę w sprawie powołania zespołu ma podpisać prokurator generalny, ze strony czeskiej – także przedstawiciel tamtejszej Prokuratury Generalnej. Na początku przyszłego tygodnia ma być gotowy projekt umowy.

Pytany, kiedy zespół mógłby zacząć pracę, Woźniak wyraził przekonanie, że będzie to "naprawdę szybko", nie później niż za tydzień-dwa. Prokurator wskazał, że gliwicka prokuratura ma już powołany do innej sprawy międzynarodowy zespół śledczych i – jak ocenił - ta współpraca przebiega dobrze.

Do piątkowego spotkania doszło z inicjatywy Czechów. W skład polskiej delegacji do Karwiny – poza prokuratorami z Gliwic – weszli też przedstawiciele Prokuratury Krajowej i policji. Powołanie międzynarodowego zespołu prokuratorskiego do wyjaśnienia okoliczności wypadku zaproponowała pod koniec minionego roku strona polska.

Jak mówili wcześniej czescy i polscy prokuratorzy, w czeskim systemie prawnym policja ma większy niż w Polsce udział w prowadzeniu śledztw. To na policjantach spoczywa główny ciężar tych postępowań, prokuratorzy są odpowiedzialni za pracę nadzorczo-organizacyjną i występowanie przed sądami.

W szpitalu w Ostrawie wciąż przebywają dwaj ranni w wypadku górnicy

Wszczęte przez Prokuraturę Okręgową w Gliwicach postępowanie dotyczy "nieumyślnego sprowadzenia niebezpieczeństwa zdarzenia w postaci pożaru oraz gwałtownego wyzwolenia energii związanego z wybuchem metanu, zagrażającego życiu i zdrowiu wielu osób, w tym kilkunastu obywateli RP, którego następstwem była śmierć co najmniej 12 obywateli RP, do którego doszło w skutek niedopełnienia obowiązków przez osoby odpowiedzialne za bezpieczeństwo i higienę pracy". Niezależne postępowanie prowadzi czeska prokuratura.

Polskie śledztwo zostało powierzone do prowadzenia Wydziałowi Kryminalnemu Komendy Wojewódzkiej Policji w Katowicach. Jak powiedział Woźniak, prokuratorzy wykonują obecnie te czynności, które są możliwe do zrealizowania po polskiej stronie granicy – chodzi o zabezpieczenie dostępnej dokumentacji i przesłuchania świadków. Z uwagi na warunki panujące w miejscu wypadku, na razie nie jest możliwe przeprowadzenie tam oględzin.

Przyczyny i okoliczności wypadku wyjaśnia też czeski okręgowy urząd górniczy w Ostrawie – do udziału w jego pracach zostali zaproszeni dwaj polscy specjaliści – prezes Wyższego Urzędu Górniczego Adam Mirek i dyrektor Departamentu Górnictwa w tym urzędzie Zbigniew Rawicki. Choć przedstawiciele nadzoru górniczego nie będą formalnie członkami zespołu śledczego, prokuratury będą zapewne korzystały z ich ustaleń.

Do wypadku w czeskiej kopalni CSM Stonawa w Stonawie koło Karwiny doszło 20 grudnia po południu. W wyniku zapalenia i wybuchu metanu ponad 800 m pod ziemią zginęło 13 górników, w tym 12 Polaków. Ciało jednej z ofiar wydobyto krótko po tragedii, a zwłoki trzech kolejnych górników – w niedzielę 23 grudnia. Pod ziemią nadal znajdują się ciała 9 górników.

Ze względu na trudne warunki – podziemny pożar, wysoką temperaturę i niebezpieczne stężenie gazów – rejon katastrofy został odizolowany od pozostałych wyrobisk specjalnymi tamami. Będzie tam można wejść dopiero po wygaśnięciu pożaru i ustabilizowaniu sytuacji. Specjaliści szacują, że może to potrwać co najmniej kilka tygodni, a nawet kilka miesięcy.

W szpitalu w Ostrawie wciąż przebywają dwaj ranni w wypadku górnicy. Stan jednego z nich, który doznał rozległych poparzeń ciała, nadal jest bardzo ciężki. Stan drugiego z poszkodowanych jest lepszy.

Z Karwiny Krzysztof Konopka