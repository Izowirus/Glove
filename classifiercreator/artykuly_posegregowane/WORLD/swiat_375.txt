Kilkanaście osób zostało ciężko rannych i kilkanaście odniosło lżejsze obrażenia w czołowym zderzeniu dwóch autobusów, do którego doszło w czwartek w Bawarii, koło miejscowości Ammerndorf, ok. 20 km od Norymbergi.
      
            Początkowo policja informowała o co najmniej 40 rannych, ale ostatecznie okazało się, że liczba ta jest nieco mniejsza. Policja sprostowała też pierwsze doniesienia, według których zderzyły się dwa autobusy szkolne; była to kolizja dwóch autobusów liniowych, którymi podróżowali m.in. uczniowie.

Po zderzeniu w jeden z autobusów uderzył jeszcze samochód osobowy. Kobieta, która go prowadziła, została poważnie ranna.

Rannych przetransportowano śmigłowcami do okolicznych szpitali. Nie wiadomo na razie, co było powodem czołowego zderzenia autobusów na prostej drodze, w warunkach dobrej widoczności.