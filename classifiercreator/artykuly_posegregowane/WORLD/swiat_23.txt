Szef MSW Włoch, wicepremier Matteo Salvini podczas wizyty 9 stycznia w Warszawie spotka się z ministrem spraw wewnętrznych i administracji Joachimem Brudzińskim oraz prezesem PiS Jarosławem Kaczyńskim - poinformowało w piątek włoskie MSW.
      
            W komunikacie, przytoczonym przez agencję ANSA, napisano, że Salvini spotka się też z włoskimi przedsiębiorcami w ambasadzie Włoch w Warszawie.

Dokładny program jego wizyty ma zostać ogłoszony później.

Pierwszy o wizycie Salviniego w Polsce poinformował w czwartek rzymski dziennik "La Repubblica". Gazeta napisała, że głównym tematem rozmów szefa MSW i lidera Ligi z Jarosławem Kaczyńskim ma być zawarcie porozumienia przed majowymi wyborami do Parlamentu Europejskiego.

Z Joachimem Brudzińskim włoski polityk rozmawiał w październiku podczas obrad ministrów spraw wewnętrznych w Lyonie.