Jeden z głównych portali informacyjnych w stanie New Jersey, NY.com podał we wtorek, że burmistrz Jersey City Steve Fulop wycofuje się z planów przeniesienia Pomnika Katyńskiego. Referendum w tej sprawie wyznaczono na 11 grudnia br.
      
            Według portalu, powołującego się na dziennik "The Jersey Journal", decyzja Fulopa wiąże się z jego zamiarem skoncentrowania się na wysiłkach, by powstrzymać spodziewane opóźnienia w wprowadzeniu nowego podatku. "Burmistrz Steve Fulop wysłał we wtorek maila do członków rady, prosząc ich o zaaprobowanie w środę zarządzenia, które uchyliłoby jego zarządzenie z 13 czerwca o przeniesieniu pomnika z Exchange Place na York Street" – pisze portal.

Przeciw zamiarom przeniesienia pomnika występowała część Polonii, skupiona wokół nowojorskiego adwokata Sławomira Platty. Przyłączyli się do niej ci niepolscy wyborcy z Jersey City, którzy nie zgadzali się z polityką Fulopa. Planów przeniesienia nie poprało też trzech z dziewięciorga członków Rady Miejskiej.

W rezultacie podpisanych przez wymaganych co najmniej 6714 wyborców z New Jersey petycji na 11 grudnia zaplanowano referendum. Elektorat miasta miał zadecydować, czy uchylić przegłosowane w stosunku 6 do 3 postanowienie Rady Miejskiej z 13 czerwca zatwierdzające zarządzenie burmistrza o przeniesieniu pomnika z Exchange Place przy nabrzeżu rzeki Hudson w oddalone o 60 metrów miejsce przy ulicy York.

Portal z Jersey City pisze, że Fulop zwrócił się w swoim mailu do radnych o wydanie zarządzenia, które unieważniałoby jego zarządzenie dotyczące monumentu. Miał to uzasadniać obawą, że wysiłki związane z petycjami żądającymi anulowania zarządzenie o przeniesieniu Pomnika Katyńskiego na ulicę York mogą pokrzyżować jego plany.

Burmistrz zamierza wprowadzić podatki od wynagrodzeń oraz 1-procentowy podatek od przedsiębiorstw. Uzyskane w ten sposób fundusze pomogłyby w sfinansowaniu działalności lokalnego okręgu szkolnego. Głosowanie Rady Miejskiej Jersey City w sprawie nowej inicjatywy Fulopa zaplanowano według portalu NY.com na środę po południu czasu lokalnego.

Część środowiska polskiego wyraża niepokój, że wynegocjowane wcześniej porozumienie z burmistrzem nie zostanie zrealizowane, a losy pomnika na dalszą metę nie będą pewne.

Konsul generalny RP w Nowym Jorku Maciej Golubiewski ostrzegał, że odrzucenie decyzji o przeniesieniu pomnika na ulicę York stanowi powrót do obecnej, niestabilnej sytuacji, niezabezpieczającej prawnie stałej lokalizacji przy Exchange Place.

Podobne stanowisko wyraził także przewodniczący Klubów Gazety Polskiej w Nowym Jorku Maciej Rusiński. W przypadku odrzucenia przez referendum nowej ustawy - argumentował - sprawa monumentu wraca do obecnego niebezpiecznego status quo, ponieważ w mocy pozostaje ustawa z 1988 roku, która lokalizuje pomnik poza nabrzeżem.

Pomnik Katyński w Jersey City ma ok. 12 metrów wysokości i waży 120 ton. Tworzy go cokół z płaskorzeźbami oraz odlana w brązie, stojąca na cokole postać żołnierza przebitego na wylot bagnetem. Autorem monumentu jest polski rzeźbiarz Andrzej Pityński.

Z Nowego Jorku Andrzej Dobrowolski