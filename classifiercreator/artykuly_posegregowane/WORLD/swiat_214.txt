PAP/EPA/JEFF ROBERSON
                                        

            Trumna z ciałem George’a H. W. Busha spoczęła w czwartek w College Station - poinformowała Associated Press. Były prezydent Stanów Zjednoczonych został pochowany obok swojej żony Barbary i córki Robin.
      
            Wcześniej w czwartek w nabożeństwie żałobnym w kościele episkopalnym St. Martin’s w Houston uczestniczyło około 1,2 tys. osób. Następnie trumna specjalnym pociągiem została przewieziona do College Station, 140 km na północny zachód od Houston. Tam siedzibę ma Prezydencka Biblioteka im. George H. W. Busha, w której pochowany został 41. prezydent USA.

Ceremonia pogrzebowa miała charakter prywatny. Przed wejściem do Biblioteki 2100 wojskowych kadetów utworzyło szpaler, a nad College Station przeleciała eskadra myśliwców w szyku z brakującym jednym samolotem.

Bush senior zmarł 1 grudnia w wieku 94 lat. Urząd sprawował w latach 1989-1993. Wcześniej, od 1981 do 1989 roku, był wiceprezydentem w administracji prezydenta Ronalda Reagana.